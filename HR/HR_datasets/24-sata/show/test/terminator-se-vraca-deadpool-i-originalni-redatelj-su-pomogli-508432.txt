Premda je zasnovao cijelu franšizu svojim klasičnim, i rekli bismo, legendarnim filmom iz 1984. godine, 'Terminatorom', redatelj James Cameron nije se bavio tom franšizom otkako je snimio drugi dio 1991. godine. No nakon što je postalo jasno da 2019. godine Cameron dobiva natrag prava na tu franšizu u svoje ruke, postalo je i jasno da redatelj radi na snimanju još jednog dijela tog serijala, odnosno da je u pitanju reboot svega. Da podsjetimo, Cameron je još 1984. godine prodao prava svojoj prvoj supruzi za 1$, da bi ona poslije drugog filma prodala ista tvrtki Carolco. Prava su zatim putovala kroz mnogo ruku, i kroz tvrtke koje su propadale jedna za drugom, sve do Davida Ellisona, koji će izgubiti jedan dio prava 2019. godine. Kako se čini, autor prošlogodišnjeg megahita 'Deadpool', Tim Miller, surađuje na scenariju, a možda bi mogao biti uključen i u druge aktivnosti glede ovog uzdizanja iz pepela. Premda je posljednji nastavak koji je došao u kina, 'Terminator Genysys' zaradio 440 milijuna dolara na proračunu od 155 milijuna, i kritika i publika nisu baš bili oduševljeni filmom pa se činilo da bi to bilo to od franšize. Glavni glumac serijala, Arnold Schwarzenegger, nije se nikako izjasnio o ovom razvoju događaja, no sudeći prema njegovoj uključenosti u politiku i generalni izostanak filmskih djelatnosti, rekli bismo da će se Guvernator kloniti tog projekta. A kada se prisjetimo i da je na ulasku u sedamdesete godine, posve nam je jasno zašto bi to tako moglo biti. Tema: FILM 