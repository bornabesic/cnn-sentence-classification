 Kao što smo već prije najavili, nastavak ‘Johna Wicka’ je već zaposlio poprilično kvalitetnu postavu glumaca. Osim Keanua, iz prvog filma ostaju i Bridget Moynahan, John Leguizamo kao i Ian McShane, a pridružuju im se pjevač Common, Ruby Rose i Peter Stormare. To bi već bio dovoljan razlog za mini-slavlje, no sad smo dobili i razloge za pravo slavlje. Kako se vidi na slici, čini se da će ‘John Wick 2’ biti poput snimanja 'Matrixa' jer je na setu filma primijećen i Laurence Fishburne. Poznati glumac nije najavljen u produkcijskim podacima, tako da možda govorimo samo o jednom kratkom pojavljivanju. No kako Fishburne ipak nije glumac kojeg se iskorištava za dvije-tri rečenice teksta, vjerojatno govorimo o značajnijoj ulozi. ‘John Wick 2’ bi u kina trebao doći u nekom trenutku naredne godine. Kao i do sad, podatke o filmu ćete moći pročitati u našoj rubrici čim postanu dostupni. 