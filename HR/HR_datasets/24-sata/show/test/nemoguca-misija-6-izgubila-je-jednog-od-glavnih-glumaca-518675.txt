Kako stvari stoje, postava koja će glumiti u već šestom nastavku 'Nemoguće misije' napokon je potpisala ugovore te film definitivno može krenuti sa snimanjem. Po posljednjim podacima, ovog ljeta bit će odrađeni svi dijelovi ispred kamere, prije nego što film krene u postprodukcijski dio snimanja. No svi glumci na koje smo se naviknuli neće sudjelovati u šestici, jer su neki odustali zbog prethodnih obaveza. Jeremy Renner, kojeg smo prvi put gledali u četvrtom filmu, 'Nemoguća misija: Protokol Duh', je od prve najave da će se snimati šesti film javljao da bi moglo biti problema sa snimanjem. Naime, u isto vrijeme Renner snima svoju ulogu u trećem i četvrtom filmu o Osvetnicima. A kako su Osvetnici ipak malo bogatija franšiza, jasno je što je odabrao Renner. To je i dalje donekle začudan potez jer je glumac već neko vrijeme na oku producenata iz Paramounta kao potencijalni nasljednik Toma Cruisea u franšizi 'Nemoguća misija'. Srećom, Tom Cruise i dalje za mnoge filmove znači praktički siguran novac, pa tako i za ovaj serijal, koji je samo u posljednja dva nastavka utržio milijardu i petsto milijuna dolara. A premda je Renner 'izgubljen', ostatak stare ekipe je i dalje tu. Osim Toma Cruisea, vraćaju se i Rebecca Ferguson, Alec Baldwin kao i Sean Harris (negativac iz posljednjeg filma), a naravno tu su i dalje Ving Rhames i Simon Pegg. Dodaci šestom filmu su Henry Cavill, Vanessa Kirby i Sian Brooke. Redatelj je još jednom Christopher McQuarrie, koji je zadužen i za scenarij. Film bismo u kinima trebali vidjeti tijekom srpnja 2018. godine Tema: FILM 