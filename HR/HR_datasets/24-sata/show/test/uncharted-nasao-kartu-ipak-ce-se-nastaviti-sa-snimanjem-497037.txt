Sony se već nekoliko godina teškom mukom bori s velikom postrojbom redatelja i scenarista koji redom, jedni za drugim, odlaze s projekta ekranizacije jedne od najpopularnijih igara trenutačno - 'Uncharted'. No čini se da je i tome napokon došao kraj jer je Shawn Levy ('Noć u muzeju') upravo odabran za redatelja ovog filma te je tako zamijenio Setha Gordona u toj ulozi nakon odlaska spomenutog redatelja prošle godine. Promjene na scenarističkom planu su također očigledne, jer je u ulozi scenarista odjednom Joe Carnahan koji je zaslužan za 'Opstanak', 'A-Team', a osim 'Uncharteda radi i na trećem dijelu 'Zločestih dečki'. Nakon podugačke linije redatelja koji nisu uspjeli dovesti ovaj projekt na velika platna, nadajmo se da Levy istinski je onaj koji će uspjeti. Podsjetimo, do sada su sa projekta otpali David O. Russell, Neil Burger, Seth Gordon, Mark Boal te Marianne i Cormac Wibberly. Nije teško primijetiti da je to jako puno imena za projekt koji postoji tek manje od šest godina. U serijalu 'The Uncharted' pratimo lovca na blago Nathana Drakea kako putuje diljem svijeta, krade povijesne dragocjenosti te ubija mnoge protivnike. U principu, Indiana Jones (kojem tako i tako dolazi peti nastavak) ili muška Lara Croft (još jedan film s kojim će se 'Uncharted' morati sukobiti), što god vam više odgovara. Prvi dio igre pojavio se prije devet godina, a četvrti je izašao krajem svibnja te je dobio dobre ocjene, a prodaja je i dalje odlična. Koje su šanse ovoj ekranizaciji video igre, vidjet ćemo možda za nekoliko godina. A dok (ako?) nam 'Uncharted' ne stigne u kina, i dalje ćemo moći pogledati druge video igre na velikim platnima, jer nam već ove sezone u kina dolazi 'Assassin's Creed'. Tema: FILM 