Prošle godine u travnju je stranica 'Den of Geek' objavila tvit u kojem su se našalili da bi se pretplatili na Amazon i Netflix kad bi se i Karl Urban vratio u ulogu 'uličnog suca'. Glumac je primijetio tvit i posve je ozbiljno javio da je, ako se krene u snimanje, on spreman opet glumiti Dredda. Premda od tog projekta ništa nije bilo, na okrutnog suca producenti nisu zaboravili te se pokrenuo projekt u kojem bi Dredd došao na televizijske ekrane. Zahvaljujući dogovoru između studija IM Global i nezavisnog velikobritanskog izdavača stripova i igara, Rebellion, uskoro bismo mogli dobiti seriju o fašističkom svijetu budućnosti. Ime serije koja dolazi bit će 'Judge Dredd: Mega-City One', a serija dolazi na četrdesetogodišnjicu objave stripa. Iako ime preuzima od najpoznatijeg suca, u seriji će se Dredd pojavljivati epizodno, a glavni likovi će biti tim Sudaca koji će se boriti s problemima u kolosalnom gradu Mega-City One. Producenti u igri su predsjednik IM Global Television, Mark Stern (Battlestar Galactica, Helix, Defiance) te vlasnici Rebelliona, Jason i Chris Kingsley, koji su već prije radili kao producenti, na hvaljenom filmu od Dreddu iz 2012. godine. Glumci još nisu odabrani, a o svim vijestima moći ćete pravovremeno čitati u našoj filmskoj rubrici. Tema: FILM 