Jedan od redatelja za kojeg se bez problema može reći da će svaki njegov film biti barem odličan, ako ne i remek djelo jest Christopher Nolan. U pitanju je autor čiji su nas filmovi do sada bez ikakvog problema oduševljavali. Sjetimo se samo 'Mementa', 'Viteza tame' te 'Početka' i SF spektakla 'Interstellar'. Redatelj se nakon svih svojih filmova, u kojima su redovno postojali neki fantastični ili začudni elementi, ovaj put vraća s povijesnim filmom koji vjerno prikazuje događaje tijekom nevjerojatne bitke kod Dunkirka u Drugom svjetskom ratu. Evakuacija savezničkih vojnika iz Belgije, Britanije i Francuske koji su bili odsječeni i opkoljeni njemačkom vojskom u Francuskoj između svibnja 27. do 4. lipnja 1940. godine dan danas se spominje kao jedan od najvećih savezničkih pothvata. Evakuacijom je tada spašeno preko 300.000 vojnika. Premda su strogo gledajući poraz u toj bici doživjeli Saveznici, nacistička je Njemačka ipak ta koja je tijekom te bitke izgubila jer je dopustila povlačenje tolikog broja ljudi. Novi foršpan nam je donio još malo detalja o glavnim likovima. Tako je sada jasno da Tom Hardy glumi jednog od pilota koji su štitili odstupnicu te rušili nacističke pilote s neba, dok je Cillian Murphy preuzeo ulogu kukavičkog vojnika kojeg iz mora spasi oskarovac Mark Rylance. Film je sniman IMAX 65mm kamerama i u 65mm formatu pod snimateljskom palicom proslavljenog Hoytea van Hoytema, poznatog po hitovima 'Interstellar', 'Dečko, dama, kralj, špijun' i 'Spectre'. Pogledajte novi foršpan U filmu se u glavnim ulogama pojavljuju Tom Hardy, Cillian Murphy, Mark Rylance, Kenneth Branagh i Harry Styles, svi pod budnom redateljskom palicom Christophera Nolana. Dunkirk stiže u domaća kina 20. srpnja u distribuciji Blitz filma. Tema: FILM 