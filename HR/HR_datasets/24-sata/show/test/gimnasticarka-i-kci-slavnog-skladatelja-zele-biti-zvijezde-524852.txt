Večeras u sedmoj epizodi glazbeno-natjecateljskog showa RTL-a pred žiri dolaze tri mlade dame, svaka sa svojom pričom i glazbenim ukusom. Splićanka Karmen Koljanin (19) nikada se nije profesionalno bavila pjevanjem ili išla na sate vježbanja, ali se nada da će žiri u njoj prepoznati ono 'nešto' što treba imati pobjednik showa 'Zvijezde'. Karmen se od svoje 3. godine bavi gimnastikom, osmerostruka je državna prvakinja koja od natjecanja ne odustaje čak niti kada je ozlijeđena. Nada se odlasku na Olimpijske igre, no u međuvremenu traži i potvrdu svojih glazbenih sposobnosti. Pred Massimom, Tonyjem i Remi će samouvjereno otpjevati pjesmu 'Čuvaj me' grupe Pavel, no pitanje je hoće li dobiti barem dva potrebna glasa za prolaz dalje. Nakon obožavatelja bluesa, countryja, rocka i popa, žiri će večeras imati čast ćuti malo i cabareta. Zato će se pobrinuti mlada Žminjanka Andrea Hrelja (17) koja je film 'Cabaret' s pogledala još kao dijete. Andrea će na pozornici i zaplesati, baš onako kako to čini i Liza Minnelli u filmu. Ne propustite doznati tko su sretnici koji će ući u drugu fazu natjecanja – 'Zvijezde' večeras, u srijedu 17. svibnja u 20 sati samo na RTL-u! 