Legendarna osvajačica nedostižnih arheoloških tajni, Lara Croft, dobila je i službeni datum dolaska na kino platna. Warner Bros je tako najavio da ćemo novu verziju 'Tomb Raidera' u kinima moći pogledati tek sredinom ožujka daleke 2018. godine. Kako smo već pisali, glavnu ulogu dobila je ovogodišnja oskarovka, Alicia Vikander, dok nitko nije potvrđen za ostale uloge. Valja spomenuti da će 2018. biti zamalo 15 godina otkad smo zadnji put vidjeli Laru Croft na velikom ekranu. Naime, posljednji film s Larom Croft, 'Lara Croft: Tomb Raider - Kolijevka života', izašao je 21. srpnja 2003. godine, i u njemu je tada po posljednji put u ulozi arheologinje bila Angelina Jolie. Na žalost, film je na i danas velikom budžetu od 95 milijuna dolara zaradio samo 156 milijuna, pa je to signaliziralo kraj te franšize. Srećom, živimo u eri reboota i sve što smo već gledali dobiva svoju novu verziju, pa ćemo tako vidjeti i novu Laru. A Vikander ćemo imati prilike vidjeti ove godine u novom filmu o Jasonu Bourneu, tako da nećemo osjećati razdvojenost od nje do daleke 2018. godine. Tema: FILM 