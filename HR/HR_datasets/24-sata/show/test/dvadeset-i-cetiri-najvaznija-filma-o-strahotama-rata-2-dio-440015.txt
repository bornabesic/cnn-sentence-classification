18) The Battle of Britain (1969) Premda je film diljem svijeta izgubio čak 10 milijuna dolara, što je za tadašnje prilike bio golem novac, ‘Bitke za Britaniju’ ćemo se uvijek sjećati po besprijekornim scenama u zraku. Do danas nije snimljen film koji bi toliko zanimljivo, a prema pričama veterana Drugog svjetskog rata, i točno prenio cjelokupan izgled višemjesečnih zračnih bitki koje su se odvijale 1940. godine iznad Velike Britanije. Film, zasnovan na knjizi ‘The Narrow Margin’ , autora Dereka Wooda (pisac Jane's World Aircraft Recognition Handbooka ) i Dereka Dempstera, je prikazao na relativno objektivan način obje strane u ratu i trudio se pomno pratiti odvijanje borbi i događaja koji su uslijedili.       17) Tora! Tora! Tora! (1970)       Jedan od poznatijih filmova koji su snimljeni o japanskom napadu na Pearl Harbour danas istinski više nije niti toliko uzbudljiv niti toliko značajan koliko je bio. No to ne znači da je prestao biti dobar film.       Priču on napadu nema smisla prepričavati, jer ju svi znaju, pa ćemo samo reći da su se svi na snimanju stvarno jako trudili da bi u potpunosti prenijeli izgled bitke i američki šok koji je uslijedio. Ovaj film bi definitivno trebao biti na ‘listi za pogledati’ svih obožavatelja Drugog svjetskog rata.     16) ‘Željezni križ’ (1978)       ‘Željezni križ’ je danas ipak zaboravljeno remek djelo o sukobima ‘običnog’ vojnika s njegovim aristokratskim nadređenim. Odvija se na Istočnom frontu, u nacističkoj vojsci koju ruske snage poražavaju na svakom koraku.       - To je najbolji ratni film o običnim vojnicima kojeg sam pogledao, još od ‘Na zapadu ništa novo' - rekao je veliki Orson Welles o filmu.       Film nije dobro prošao u kinima, ponajviše jer su tog ljeta u kino došli ‘Zvjezdani ratovi’ , a djelomično i jer je antiratni film. No s vremenom je mišljenje o filmu promijenjeno i vidi ga se kao klasika žanra. Posebice ga kao uzor ističe Quentin Tarantino , kojeg je film inspirirao da snimi ‘Nemilosrdne gadove’ .     15) ‘Lovac na jelene’ (1978)       Pet Oscara, Robert De Niro, Christopher Walken i Meryl Streep . Da su samo ovo argumenti, bilo bi dovoljno, no kad pogledate maestralno režiran film, sve vam bude jasno.       Priča o tri mlada Amerikanca koji odu u Vijetnamski rat, a vrate se korijenski promijenjeni (tek tada se krenulo obraćati više pažnje na PTSP) je ostala gledljiva i danas, posebice na prostorima koji su nedavno imali rat.     14) ‘Apokalipsa danas’ (1979)       Još jedan film o Vijetnamskom ratu, ali smješten u sam rat. Prerada je novele Josepha Conrada, ‘Srce tame’ , i bez problema se može reći da je jedan od boljih filmova takve vrste.       Odabrati samo jednu dobru stvar iz ovog filma je istinski nemoguće. Možete sjediti pred ekranom, gledati film i svako malo poskakivati uz povike ‘Kako je ovo dobro!’. Vrhunska glumačka ekipa, počevši od Marlona Branda, pa prema vrlo mladom Lawrenceu Fishburneu i Harrisonu Fordu . Zatim nevjerojatan realizam, izvrsna režija i scenarij koji ne može nikoga ostaviti mirnim. ‘Apokalipsa danas’ je film koji vam ostaje u umu.     13) ‘Galipolje’ (1981)       Peter Weir u naponu snage, Mel Gibson u jednoj od boljih uloga svoje karijere i prikaz besmislenog i uzaludnog juriša lake konjice u Galipoljskoj bitci . Zadnja scena je neponovljiva, i ostavlja toliko gorak okus u ustima.       Svakako film koji vas tjera da se upitate čemu rat i čemu sve te smrti.     Strahote rata: 24 ratna filma koja morate pogledati - 1. dio         Tema: FILM 