U filmu 'Mumija' Tom Cruise glumi pustolova i arheologa koji počini najveću grešku koju je mogao počiniti - oslobodi tisućljećima zarobljenu ukletu princezu iz njene grobnice. Princeza-mumija, koja osjeća da joj je bila uskraćena njena sudbina, odluči svoj bijes iskazati na modernom svijetu jer više nema onih koji su cilj njene osvete. A zlo koje se u njoj razvilo, polagano rastući kroz sve to vrijeme, bit će neshvatljivo modernom čovjeku. Priča nas vodi kroz moderni London i preko pješčanih krajolika Bliskog Istoka, da bi nam na kino ekrane donijela svježu vrstu uzbuđenja i začudnosti, prikladnu za novi svijet bogova i čudovišta. No prije nego što vidimo koliko će epska bitka biti između Mumije i Toma Cruisea, pogledajmo kako je u stvari izgledalo snimanje jedne od impresivnijih akcijskih scena današnjice. Naime, Tom Cruise je jedan od rijetkih glumaca koji i u svojim starijim godinama inzistira na tome da svoje kaskaderske scene sam izvodi. Stoga je glumac sve sam odradio i u sceni u kojoj avion u kojem leti naglo izgubi motore te se sunovrati prema zemlji. Universal nam je dao ovaj kratki video, koji pokazuje kako točno je snimljeno sve, a što je najbolje, scena je doslovno snimljena unutar pravog aviona koji simulira bestežinsko stanje. I Tom Cruise, kao i glumica Annabelle Wallis te redatelj Alex Kurtzman imali su što za reći o sceni. Pogledajte video Universalov plan, da vrati u kino dvorane epska čudovišta iz klasične ere Hollywooda, otpočinje upravo filmom o Mumiji. Nakon 'Mumije' će u kina stići i Nevidljivi čovjek, Frankensteinovo čudovište, Wolf Man te dr. Jekyll i mr. Hyde. Uz njih, bit će tu i Dracula, lovac na vampire Van Helsing, a i čudovište iz Crne Lagune. Premda će svi oni imati svoje filmove, 'Mumija' će poslužiti kao uvod u tu veliku franšizu i kao poveznica među filmovima. U glavnim ulogama tih filmova već sad se nalaze legendarni glumci, pa ćemo tako vidjeti Toma Cruisea u filmu o 'Mumiji', dok će Russell Crowe (koji se također pojavljuje u 'Mumiji') preuzeti uloge dr. Jekylla i mr. Hydea. Johnny Depp najavio da namjerava odglumiti Nevidljivog čovjeka, a sveprisutni Dwayne Johnson u pregovorima je oko nastupa u ulozi Wolf Mana (nadajmo se da se taj film neće kositi s njegovim namjerama o snimanju Doc Savagea). Uz sve te legende, čini se da će i Javier Bardem postati monstruozan, i to kao Frankensteinovo čudovište. 'Mumiju' ćemo u kinima moći vidjeti na ljeto 2017. godine, 8. lipnja, u distribuciji Blitza. Tema: FILM 