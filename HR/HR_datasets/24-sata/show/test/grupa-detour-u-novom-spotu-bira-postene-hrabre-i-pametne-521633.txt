Detourovci ne posustaju. Nakon slavljeničke i laureatske 2016. godine, te nedavne uspješne berbe Porinovih kipića u Splitu (Pjesma godine i Najbolja izvedba grupe s vokalom), donose nam novu pjesmu. O pjesmi 'Biram', autor Nenad Borgudan kaže:  -Ovo nije klasična pop pjesma, ona je glazbeno-stilski više koračnica, himnična pjesma i samim time je pomalo atipična za naš glazbeni izražaj. Spada u jednu od naših rijetkih pjesama na kojima je glavni vokal muški, iako u pjesmi sudjeluje mnogo vokala na onaj 'navijački' ili 'mornarski' način. Pjesma govori o nekim izraženim devijacijama u društvu, a njena poruka  je da djelujemo hladne glave i biramo jer je moć u našim rukama.' Inspiracije za ovakvu pjesmu Nenadu na žalost, zbog današnje hrvatske zbilje, nije nedostajalo i ona je prema  njegovom priznanju produkt frustracije:  -Likovi ogrnuti u razne 'svetinje' pričaju o ljubavi, a zatiru tuđa prava, o moralu a kradu, štite i opravdavaju razna zle pojave, vodili bi ratove itd. Svi sve to vide, a ništa se ne poduzima, nema kazne, pravna država ne funkcionira i to svakog normalnog frustrira. Ne znam jesam li normalan, ali u ovom slučaju je i mene iziritiralo do te mjere da je pjesma izašla sama od sebe i meni je poslužila kao terapija, kao napokon izbačena frustracija što stvara djelomično olakšanje, kaže Nenad. '   U režiji Ivane Marinić Kragić pjesmu prati video spot koji možete vidjeti. Inače, Detourovce čeka aktivno razdoblje koncertnih nastupa, gdje će ih se moći vidjeti i slušati od Zagreba, Rijeke, Dubrovnika, Lastova, Sombora, Šibenika, a detaljnije informacije u njhovom radu pratite na njihovim službenim društvenim mrežama. Tema: Muzika 