Na setu 'Čuvara galaksije 2' snimljene su fotografije, koje je korisnik Jonathan Hunter stavio na internetski servis Imgur. Ako se malo pažljivije zagledate u fotografije, možete primijetiti da su u pitanju posteri poznatih filmova, no na njima se nalazi samo lice glumca Nathana Filliona. No najvažnija slika je na samom kraju, na kojoj se vidi kako je u pitanju lažni filmski festival, kojeg je osnovao Simon Williams. Za one koji prate stripovski svijet, to je ime odmah zazvonilo alarme, jer u pitanju je jedan od originalnih Osvetnika, sa superherojskim imenom Wonder Man. Simon Williams je prvotno bio član grupe 'Masters of Evil', no preobratio se i priključio 'Osvetnicima'. Nakon odustajanja od superherojske karijere, postao je glumac, pa su zato svi ti lažni posteri sa seta filma značajna indikacija da je lik uistinu u filmu. Još jedna potvrda koju smo ovime dobili je i ta da se 'Čuvari galaksije 2' ili barem jedan njihov dio, odvijaju i na Zemlji. Stoga bismo mogli dobiti u filmu i dio radnje vezan za povratak glavnog lika, Star Lorda (Chris Pratt), svojim korijenima. A ovaj video sa snimanja definitivno i potvrđuje da se film svakako odvija na našem planetu. Datum izlaska novog dijela 'Čuvara galaksije' još uvijek nije objavljen, no čim bude, saznat ćete. Tema: FILM 