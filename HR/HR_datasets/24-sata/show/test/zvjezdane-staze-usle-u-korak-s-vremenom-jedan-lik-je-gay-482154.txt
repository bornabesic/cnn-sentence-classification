Još od ranih dana franšize i prvog poljupca između 'rasa' na TV ekranima, 'Zvjezdane staze' su hrabro išle gdje nitko nije bio. Posada je bila sastavljena od raznih narodnosti, vrsta te ostalih klasa života, tako da je bilo i krajnje vrijeme da dobijemo i lika koji nije heteroseksualan. U najnovijem filmu iz franšize, 'Zvjezdane staze: S one strane', otkriva se da je Hikaru Sulu, kojeg u ovoj verziji glumi John Cho, otac malene djevojčice, koja ga zajedno s njegovim suprugom čeka na Zemlji. Za one koji prate glumca koji ga je glumio u originalnoj seriji i prvih šest filmova, Georgea Takeija, ovo nije ništa iznenađujuće i jasna je posveta tom glumcu. Naime, Takei je jedan od prominentnijih i glasnijih članova LGBT zajednice u svijetu. A što se tiče prigovora na to da je Hikaru Sulu homoseksualac, budimo iskreni, to se nikako ne kosi s onime što smo već vidjeli. U svim epizodama i filmovima, Sulu je 'sam', tj. nije pokazana nikakva njegova veza. Tek smo u filmu iz 1994. godine, 'Zvjezdane staze: Generacije', saznali nešto više o njegovoj prošlosti, tj. da Sulu ima i kćerku, Demoru Sulu. - Sviđa mi se takav pristup, da se od cijele stvari ne radi velika stvar. Nadam se da je to smjer u kojem idemo kao vrsta, da ne politiziramo nečiju spolnu orjentaciju - izjavio je Cho. Premda bi ovakvo otkriće moglo nekima zasmetati, budimo iskreni, ovo je ipak samo detalj koji dodaje dubini lika, a da se nije nikako zadiralo u ono što već o liku znamo. U glavnim su ulogama Idris Elba kao negativac Krall i Sofia Boutella kao misteriozna izvanzemaljka te Chris Pine kao kapetan James T. Kirk. Zachary Quinto se vraća kao Spock dok ćemo u ulogama Uhure, Bonesa McCoya i Chekova opet vidjeti Zoë Saldanu, Karla Urbana i nesretno poginulog Antona Yelchina. Film je režirao Justin Lin (upravo radi na snimanju 'Brzih i žestokih 8'), dok su za scenarij odgovorni Doug Jung i Simon Pegg, kojeg u filmu možemo vidjeti u ulozi inženjera Scottyja. Producenti filma su J.J. Abrams i Bryan Burk. Glede kulturalnog utjecaja kojeg će napraviti ovakva odluka, možemo reći da će samo malo zatalasati površinu, i da će se svijet nastaviti okretati. Jedan lik je ustvrdio da je homoseksualac, vanzemaljci će i dalje napadati, a posada Enterprisea će i dalje kompenzirati. 'Zvjezdane staze - S one strane' u naša kina stižu za manje od dvadeset dana, 27. srpnja, u distribuciji Blitza i to u najprestižnijim formatima, uključujući i IMAX. Pratite našu stranicu FILM za svakodnevne nove vijesti o ovom nadolazećem hitu. Tema: FILM 