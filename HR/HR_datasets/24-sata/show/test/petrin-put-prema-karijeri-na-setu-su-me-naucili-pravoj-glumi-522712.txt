Ne mogu dočekati sutrašnji dan da napokon vidim što smo snimili, rekla je Petra Dimić (17), koja glumi u prvoj internetskoj seriji u Hrvatskoj 'Isti san'. Mlada Zagrepčanka uživa na setu jer je atmosfera odlična. - Svi se poznajemo otprije i zabavno nam je zajedno, iako je naporno snimati nekoliko sati dnevno - ispričala je Petra.Vodila je prošle godine JoomBoosovo natjecanje 'Videostar' s Davorom Gerbusom (19), pa je upoznala sve youtubere koji tumače uloge u uzbudljivoj seriji 'Isti san'. - Najviše sam se zbližila s Filipom Dejanovićem, poznatim pod nadimkom The Sikrt - istaknula je Zagrepčanka. Petra se pohvalila da joj je bilo fenomenalno surađivati s koreografom Igorom Barberićem (44) i redateljem serije Filipom Dizdarom (27). - Jako su simpatični i dobri. Potrudili su se objasniti nam naše uloge kako bismo ih što bolje odglumili - rekla je Petra. U seriji igra djevojku Ninu, koja je potpuno opuštena i ne obazire se na mišljenje drugih. - Ona je jako popularna u školi i sviđa joj se Dinno, kojega glumi Dennis Domian. Nina vodi puno brige o odjeći i voli tulumariti - objasnila je učenica srednje ekonomske škole. Kaže da joj nije bilo preteško uživjeti se u svoj lik jer je i u stvarnom životu flegma. Nakon toliko uzbuđenja i iskustva na setu zna što želi u budućnosti. - Definitivno hoću biti glumica, a zanimaju me i mediji te posao voditeljice - otkrila je Petra svoje planove za budućnost. Požalila se da nema vremena za ljubav uz karijeru, koju trenutačno stvara i školu. - Ne stignem naći dečka i biti u vezi - rekla je srednjoškolka. Ne može vjerovati da će sutra seriju vidjeti cijela Hrvatska. - Veselim se i znam da će moji roditelji i prijatelji biti ponosni kad vide rezultat našega rada - zaključila je Petra. 