Moj brat umro je od tumora iako liječnici nisu prije uopće na to ni posumnjali. To je bilo neizlječivo, rekao je Marijan Miočić, ožalošćeni brat poznatog i omiljenog hrvatskog kvizaša Mirka Miočića. Rekao je da su liječnici Mirku tumor otkrili tek prošli utorak te da su bili i oni šokirani. - Bio je to galopirajući tumor na jetri, veličine čak 11 cm, pa se zato može reći da je umro nakon kratke i teške bolesti koja ga je odnijela u roku od tjedan dana - govori Marijan Miočić, koji se brine i o majci Mariji koja također ovih dana leži u zadarskoj bolnici, istoj onoj u kojoj je 15. svibnja umro Mirko. Marijana je bratova smrt zatekla, kao i cijelu hrvatsku javnost, jer je još prošli tjedan snimio razgovor povodom 500. emisije kviza 'Potjera'. Rođaci Stipe i Mirko Miočić upoznali su se 2014. godine - Znate i sami da je u telefonskom razgovoru s Tarikom Filipovićem najavio mogućnost da se vrati u kviz - podsjetio je Marijan Miočić na bratov optimizam kad je bila u pitanju njegova osnovna bolest, a to je bio dijabetes. - Nismo ni mislili o smrti. U nedjelju sam ga odveo u zadarsku bolnicu s upalom pluća. Nije imao ni temperaturu, ali nije mogao disati. Tri dana kasnije liječnici su mi rekli: ‘Gospodine, spremite se, radi se o danima’ - kaže Marijan ne krijući tugu zbog bratova preranog odlaska. - Ostao sam šokiran. Pitao sam doktore hoće li mi brat preživjeti barem tjedan dana, na što su mi oni odgovorili: ‘Ne, radi se o danima’ - kaže Marijan, koji se o Mirku brinuo do posljednjeg trena. Kako kaže, Mirku liječnici nisu željeli reći okrutnu istinu jer ga nisu željeli uznemiravati, nego su mu počeli davati morfij. Zato Mirko nije uspio pogledati ni meč svojeg rođaka, UFC borca Stipe Miočića (34). Stipe je u noći na nedjelju u borbi protiv Brazilca Juniora dos Santosa obranio titulu, ali Mirko nije bio u stanju gledati meč. Marijan mu je sretnu vijest javio idući dan, kad mu je došao u posjet u bolnicu. - Kad sam ga brijao, rekao sam mu: ‘Znaš da je Stipe pobijedio’, na što je kroz osmijeh odgovorio: ‘Neka je’ - prisjetio se Marijan, kojega je tužna vijest dočekala u ponedjeljak. Najteže mu je, kaže, bilo to prenijeti majci Mariji, koja je također u bolnici. - Možete zamisliti kako je to priopćiti majci da joj je umro sin. Bilo joj je jako teško, ali vjerujem da je mama veliki borac - uvjeren je Marijan koji je preuzeo i brigu o Mirkovu sprovodu. - Bit će pokopan u srijedu u 16 sati na groblju u Rtini, gdje imamo obiteljsku grobnicu - završio je razgovor Marijan Miočić. Na Mirkovu sprovodu okupit će se sigurno cijela obitelj, brojni Mirkovi prijatelji, znanci i njegovi štovatelji, koje je sakupio tijekom posljednjih 45 godina otkako sudjeluje u raznim kvizovima. Prvi put na kviz se prijavio kao 17-godišnji mladac davne 1972. godine. Bio je to kviz 'Tri, dva, jedan, ali vrijedan', kad je osvojio drugo mjesto. Deset godina kasnije pobijedio je u 'Kviskoteci' i osvojio tadašnjih 20.000 dinara, da bi u superfinalu “Kviskoteke” 1986. godine osvojio 3. mjesto. Sudjelovao je i u ostalim kvizovima i igrama asocijacije: “Diplomac”, “Izazov”, “Upitnik”, “Jackpot” i 'Milijunaš', a kao “jocker zovi” zvalo ga je 50 drugih natjecatelja. Ta suradnja mu je donijela nešto više od 100.000 kuna. Zbog njega su u “Milijunašu” izmijenili pravila tako da se ista osoba mogla zvati najviše tri puta u sezoni. Od 2013. do ožujka 2016. bio je lovac kviza “Potjera”. Napustio je kviz radi zdravstvenih problema, a planirao se vratiti u jesen 2017. Prije godinu dana jako ga je uznemirilo kad su mediji objavili lažnu vijest da je preminuo.   