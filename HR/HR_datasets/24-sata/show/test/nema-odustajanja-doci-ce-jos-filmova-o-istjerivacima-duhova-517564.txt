Prerada 'Istjerivača duhova' koju je na kino platna prošle godine donio Paul Feig nije baš uspjela u onoj mjeri koju je očekivao studio Sony. Ipak, stvari nisu zamrle, jer još krajem godine je Ivan Reitman, redatelj originalnog filma, a producent ovog, izjavio da su nastavci u planu. Nakon par mjeseci šutnje, redatelj i producent još jednom se oglasio o ovoj ideji. - Naravno da bismo više voljeli da je film postigao veći uspjeh. No uzevši u obzir koliko je original star, mislim da smo dobro prošli. Najveći je problem taj što je film previše koštao. Ja sam osobno imao još neke zamjerke oko toga u kojem pravcu je film trebao ići i stalno sam to govorio Paulu Feigu (redatelj prerade, op.a.). No Paul je ovdje bio glavni i stvarno je talentiran. Ostavio sam mu mjesta da napravi ono što je želio - izjavio je Reitman. Da podsjetimo, prošlogodišnja verzija 'Istjerivača duhova' zaradila je ukupno 229 milijuna bruto američkih dolara, na proračunu od 144 milijuna za snimanje i još barem 100 milijuna (neobjavljenih dolara) za marketing. Kako se na tu svotu moraju platiti i porezi, prava je zarada još manja, jer studio ne dobiva cjelokupnu svotu. - Bavimo se animiranim filmom trenutačno i razvijamo filmove s glumcima. Želim sve te priče ujediniti unutar svemira koji ima smisla. Dio mojeg posla trenutačno je upravo to - rekao je autor. Uzevši u obzir problem sa zaradom, stvarno možemo reći da nam je nejasno zašto bi Sony želio nastaviti raditi na ovoj franšizi. No kako bismo i dalje radije gledali nove nastavke nego ne, nadajmo se da će projekt uspjeti. Tema: FILM 