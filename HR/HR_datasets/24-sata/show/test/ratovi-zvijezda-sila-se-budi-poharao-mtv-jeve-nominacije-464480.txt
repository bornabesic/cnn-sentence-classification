Iako je ostao praznih ruku na dodjeli Oscara, 'Ratovi zvijezda: Sila se budi' ipak ima šanse dobiti barem neke nagrade. U pitanju je ovogodišnja dodjela MTV-jevih filmskih nagrada, na kojoj su 'Ratovi' dobili čak 11 nominacija. Film je nominiran u gotovo svim važnijim kategorijama, osim one najvažnije - za najbolji film. No kada pogledamo tko mu je sve konkurencija u toj kategoriji, jasno je zašto su 'Ratovi' u ovoj kategoriji bili ignorirani. Naime, nakon još jedne dodjele Oscara, koju su mnogi iz afroameričke populacije kritizirali kao 'još jednu bjelačku' dodjelu, ljudi s MTV-ja su vjerojatno vrlo dobro razmislili o tome treba li im takva zafrkancija. Stoga su se na popisu najboljih filmova našli i 'Creed', a i 'Straight Outta Compton'. I dok nam je za potonji i te kako jasno zašto je na MTV-jevom popisu najboljih filmova, za 'Creed' bi se možda moglo raspravljati zaslužuje li tamo biti. Osim 'Ratova zvijezda', 'Deadpool' je dobio čak osam nominacija, dok ga u stopu slijede 'Osvetnici: Doba Ultrona' sa šest komada. Još jedna zanimljiva stvar je vezana za te filmove, a ta je činjenica da je 'Deadpool' ovogodišnji film, a nagrada se daje za djela iz prošle godine. Dodjela nagrada će se održati 10. travnja, a voditelji će biti Dwayne Johnson i Kevin Hart. Tema: FILM 