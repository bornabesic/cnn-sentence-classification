I dalje traju prepucavanja Johnnyja Deppa (53) i njegove bivše menadžerske tvrtke TMG. Na sudu su iznijeli šokantne činjenice kojima tvrde da je glumac trošio više od 2 milijuna dolara mjesečno iako si to nije mogao priuštiti. - On troši nenormalno, treba mu psihijatrijska pomoć - rekli su njegovi bivši menadžeri. Prema njihovim riječima Depp je rado trošio novac, ali nije htio plaćati porez. Zvijezda 'Pirata s Kariba' potrošila je 75 milijuna dolara na svojih 14 kuća, 5 milijuna na ispaljivanje pepela svog pokojnog prijatelja, pisca Huntera Thompsona po Aspenu u Coloradu i 30.000 dolara mjesečno na vino. - To je čisti dokaz da on nije mentalno zdrav. On pati od poremećaja kompulzivnog kupovanja - tvrde. Podsjetimo, početkom godine tvrtka TMG ga je optužila da im duguje više od četiri milijuna dolara i da se svojim trošenjem doveo do lošeg financijskog stanja. Nakon toga on je tužio njih i naveo da za njega nisu na vrijeme prijavljivali i plaćali porez, da su mu loše vodili financije te da su, bez njegovog znanja, trećoj osobi posudili 10 milijuna dolara.   