Nitko nije smatrao da ima šanse za uzdizanjem iz mrtvih jednom kada je hidraulična preša obavila svoj posao 1984. godine, no 1991. nam je pokazao da mu prešanje nije nanijelo štetu. Te godine je umro od topljenja u čeličani, ali i to ga nije zaustavilo, pa se vratio 2003. godine, kad se činilo da je stvar riješena napokon i da će nuklearna eksplozija značiti njegov kraj. No dolaskom 'Terminator: Genisysa' postalo je jasno da je Terminator besmrtan i da ćemo ga gledati još mnogo godina. Premda se u jednom trenutku činilo kao da je Paramount film pospremio u arhivu, kako kaže producent David Ellison, stvari su totalno drugačije. - Reći ću samo da smo razriješili budućnost franšize i vjerujte mi kad kažem da je to jedna nevjerojatno svijetla budućnost. Mislim da idemo prema mjestu kamo su obožavatelji i željeli otići nakon kraja drugog nastavka - rekao je producent. Ellison je bio jedan od dvoje producenata koji su 2015. godine još jednom uskrsnuli franšizu i donijeli na scenu film 'Terminator: Genisys', koji je unatoč lošim kritikama ipak uspio dobro zaraditi. - Ove godine ćemo nešto objaviti glede franšize. Jako smo uzbuđeni oko toga i mislim da je to pravac u kojem trebamo ići - izjavio je osnivač produkcijske kompanije Skydance. Iako nije još jasno hoće li se Arnold Schwarzenegger pojaviti u budućem filmu, treba se prisjetiti da studio Paramount nije odlučio produžiti ugovor niti Guvernatoru kao niti njegovoj kolegici iz filma, Emiliji Clarke, popularnoj Daenerys iz 'Igre prijestolja'. Tema: FILM 