Još nas samo mjesec dana dijeli od dolaska najnovijeg reboota u kina - 'Istjerivača duhova'. A kako se približava vrijeme dolaska, tako medijska kuća izbacuje sve više i više materijala na televizijske i kompjuterske kanale. Ako ovako nastave, ne sumnjamo da će dobiti ljetni hit kakvom se nadaju. Budimo iskreni, u novim spotovima nismo dobili mnogo novog humora, niti nam je pokazano previše novog materijala (i dobro da nije, ne želimo spoilere). No čak i uz to, moramo priznati da su i akcija i vizualni izgled, kao i stvarčice koje 'Istjerivačice nose prekrasno dizajnirane i da sve izgleda istinski fascinantno. Trideset godina nakon što je original bez problema osvojio svijet i ušao nam u sjećanja, istjerivači duhova vraćaju se na velika platna. No ovaj put dolaze u malo drugačijoj glumačkoj postavi za nove generacije gledatelja. Spremite se za novo spašavanje svijeta uz neke od boljih komičarki današnjice - Melissu McCarthy, Kristen Wiig, Kate McKinnon, Leslie Jones, i Chrisa Hemswortha. Uz njih, redatelj Paul Feig kombinirao je sve elemente natprirodnih borbi koje su proslavile originalnu franšizu uz lepezu novih likova koje tumače najhumorističnije glumačke zvijezde današnjice. Film su producirali originalni redatelj, Ivan Reitman uz Amy Pascal, dok su za scenarij zaduženi bili Katie Dippold i sam redatelj, Paul Feig, s izvornikom iz 1984. kao uzorom. 'Istjerivačice duhova' u kinima očekujemo 28. srpnja ovog ljeta. Tema: FILM 