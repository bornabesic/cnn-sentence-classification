Songkillersi će u subotu, 13. svibnja, koncertom u zagrebačkoj Tvornici kulture, obilježiti dvadeset godina od objavljivanja prvog studijskog albuma 'Fleka'. Koncert će biti još jedna prilika da publika čuje njihove najveće hitove kao što su 'Medena', 'Mislima', 'Ne znam gdje sam', 'Ni'ko kao ti', 'Sreća', 'Sve si uzela', 'Tako volim što te znam', 'Ti i ja' i mnoge druge. Prva postava Songkillersa okupljena je devedesetih godina prošlog stoljeća, a dugogodišnja suradnja s Dinom Dvornikom, te snimanje jednog od najboljih live albuma na ovim prostorima 'Live in Munchen', stvorile su od Songkillersa autorski bend, koji u rujnu 1997. godine objavljuje spomenuti, prvi samostalni album, 'Fleka'. Prvi hit singl „Ni'ko kao ti“ objavljen je tijekom srpnja 1997. godine i pjesma dolazi na prvo mjesto HTV-ove emisije Hit Depo, a paralelno i na sve top liste hrvatskih radio postaja. Uslijedio je drugi singl 'Ne znam gdje sam' koji se pojavio na soundtracku filma 'Mondo Bobo'.  Dvije godine poslije objavljuju album 'Cosmic' koji autorski potpisuju Željko Banić, Ante Pecotić i Predrag Martinjak. Uslijedila je trogodišnja stanka, a okupivši novi sastav Bane je krenuo dalje u stvaranje pjesama i kao rezultat nastala su dva albuma: 'Mislima' i 'Sreća'. Tema: Muzika 