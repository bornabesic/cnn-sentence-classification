Produkcijska kuća 'Lionsgate' pustila je u opticaj prvi foršpan za 'Hacksaw Ridge', dramu Mela Gibsona o osobi koja je uložila priziv savjesti na ratovanje u Drugom svjetskom ratu. 'Hacksaw Ridge' bit će prvi film kojeg će Gibson režirati nakon prosječno dobro prihvaćenog 'Apocalypta' iz 2006. godine. U 'Hacksaw Ridgeu' pratimo istinitu priču o Desmondu Dossu (Andrew Garfield) spasio 75 vojnika tijekom bitke za Okinawu, a da nije niti nosio pušku niti pucao iz iste. Bio je jedini američki vojnik na fronti u Drugom svjetskom ratu koji nije nosio oružje. Prema njegovim uvjerenjima, rat je bio opravdan, no ubijanje je bilo krivo. Stoga je u ulozi vojnog bolničara svojeručno evakuirao ranjenike s fronte prema pozadini, a pritom je pretrpjeo i rane od granate kao i snajperski pogodak. Vojnik Doss bio je prva osoba s prizivom savjesti koja je dobila Kongresni orden časti. Glavnu ulogu u filmu preuzeo je Andrew Garfield, a podrška su mu Sam Worthington, Luke Bracey, Teresa Palmer, Hugo Weaving, Rachel Griffiths, Richard Roxburgh i Vince Vaughn. 'Hacksaw Ridge' u kina dolazi početkom studenog ove godine. Tema: FILM 