Prvi put u povijesti natjecanja, svjetska glazbena pop zvijezda, Justin Timberlake, nastupit će u finalu ovogodišnjeg Eurosonga u Stockholmu, i premijerno izvesti svoju pjesmu 'Can't Stop The Feeling'. - Ovo je fantastična prilika, jako smo sretni što će Justin izvesti svoju novu pjesmu s bendom u našem showu. To je još posebnije zbog činjenice da su na pjesmi s Justinom radili i švedski tekstopisci Max Martin i Shellback - izjavio je Sven Stojanović, producent Eurosonga za 2016. godinu. Justin Timberlake deveterostruki je dobitnik nagrade Grammy, a uz to ima i četiri Emmya. U svojoj solo karijeri koju je započeo nakon raspada boy benda N’Sync, Timberlake ima hitove poput 'Cry Me a River', 'Mirrors', duete sa Madonnom, Rihannom i mnogim drugima. Još jedna posebnost u svemu je što je ovo pjesma koju je Timberlake osmislio za animirani film 'Trolovi' te osim što je time postao izvršni glazbeni producent filma, posudio je i svoj glas. Ovo je njegova prva filmsko-glazbena suradnja. - Film je poseban, glazba će biti posebna i jedva čekam da svi to iskusite - izjavio je Justin. Poslušajte pjesmu Lutke trolova postale su hit u šezdesetima, a osmislio ih je danski ribar Thomas Dam. Kultna igračka nastala u '60-im godinama bila je omiljena i mnogim generacijama nakon tog perioda. Osim Timberlakea, glasove trolovima posuđuju Anna Kendrick, Russell Brand, James Corden, Kunal Nayyar, Ron Funches, Gwen Stefani, Icona Pop i mnogi drugi. Ovaj zabavni film prepun glazbe u distribuciji Blitza u kina stiže u studenom ove godine.   Tema: FILM 