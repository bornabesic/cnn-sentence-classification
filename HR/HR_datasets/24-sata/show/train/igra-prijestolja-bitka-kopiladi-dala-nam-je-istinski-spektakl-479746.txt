Nakon što smo odgledali posljednju epizodu Igre prijestolja, s velikom sigurnošću možemo ustvrditi kako je deveta epizoda svake sezone ove mega popularne serije uvijek jedan apsolutni epski spektakl. Upozorenje: u nastavku slijede spojleri za kompletnu posljednju epizodu 'Igre prijestolja'. Kao i inače, ako niste pogledali epizodu, preporučamo da prvo to učinite, pa pročitate recenziju. Upravo smo to dobili i u 'Battle of the Bastards', epizodi koja se može pohvaliti s fantastičnom glumom, dobro strukturiranom radnjom, sjajnom režijom i montažom, moćnom glazbenom podlogom, visokim emotivnim ulozima... ma, kompletna epizoda je jednostavno fantastičnih sat vremena televizije. I sva sreća da je tome tako jer je serija u drugoj polovici ove sezone išla silaznom putanjom, a kvalitativno najniža točka do sada je definitivno bila prošla epizoda 'No One'. No uglavnom, teško je tražiti zamjerke u 'Battle of the Bastards'. Da, neki će reći da je Jon naivno nasjeo na Ramsayjeve trikove, da je bilo očito da će Rickon poginuti, da nitko nije ni sumnjao da će Boltoni pobijediti i da je Vale bio jednostavno servirana deus ex machina, no ti ljudi zaboravljaju da likovi u seriji ne gledaju prezentirana događanja kroz naše, nego svoje oči. Jon je nakon svojeg uskrsnuća izgubio samopouzdanje, rezignirano odlučio pomoći Sansi i izričito zabranio Mel da ga opet pokuša oživiti ako pogine. Ovo je čovjek kojemu je dosta borbe, no borba i vođenje su jedine dvije stvari u kojima je dobar. Unatoč prirodnim liderskim vještinama i vrijednostima zbog kojih ga ljudi žele slijediti, Jon nije sjajan, proračunat i lukav general, to je očito već nekoliko epizoda. Izgubio je volju za borbom kada se vratio iz mrtvih, no nije izgubio svoju emotivnost - ta emotivnost se pokazala i kao njegova slaba točka zbog koje je toliki dio njegove vojske izginuo i razlog zašto mu Sansa nije otkrila da Vale i Littlefinger možda dolaze. Jer što bi učinio u stanju u kojem je bio? Marširao s vojskom Valea na Winterfell? Teško da bi se Ramsay u tom slučaju odlučio na otvoreni frontalni sukob, a Wun Wun vjerojatno ne bi toliko efikasno probio vrata drevnog sjevernog dvorca da devet desetina njegovih strijelaca već nisu izginuli u otvorenoj borbi. Da, počivao u miru Wun Wun, bio si nam najdraži televizijski div ikada. Što se Sanse tiče, njen karakterni razvoj je dosegao novi nivo u sinoćnjoj epizodi. Sjećate se kada je Sansa originalno napustila Winterfell u prvoj sezoni? Je li to bila ista osoba koja bi organizirala da divlji psi pojedu živog čovjeka i sve to gledala sa smiješkom? Ramsay je možda mrtav i svih sedam novih i bezbroj starih bogova znaju da smo sretni zbog toga, ali Ramsay je također bio i u pravu - on je sada dio Sanse, njegova okrutnost i stvari koje joj je učinio su sada dio njenog karaktera i očito je da ih se ne libi upotrijebiti. Riječi ne mogu opisati koliko nam je drago opet vidjeti Starkovske zastave na Winterfellu, ali ujedno nam je i mučno kada se sjetimo što smo sve morali proživjeti da se to dogodi. No, vratimo se malo na početak - bitka za Meereen je bila sjajna kombinacija epske režije, montaže i kompjuterske grafike. U svakoj drugoj sezoni bi jedna ovakva bitka zaslužila zasebnu epizodu, no ovdje je samo poslužila kao super kul uvod za još epskije trenutke. Daenerys je pokazala da ipak nije kao svoj ludi otac, Grey Worm je odradio najbolji double kill u sezoni, Tyrion je napokon prestao zbijati šale i počeo je opet nuditi kvalitetnu perspektivu na stvari, DANY JE DOBILA BRODOVE i sve je spremno za invaziju na Westeros, odnosno ono što je od Westerosa ostalo. Vratimo se sada na sjever i samu 'bitku kopiladi' koja vrlo vjerojatno može odnijeti titulu najbolje odrađene scene srednjovjekovne borbe na televiziji svih vremena. Da, Jon je imao svoj 'scenaristički oklop', nekim čudom je izbjegao svaku strijelu koja je letjela u njegovom smjeru, ali nismo se žalili na Aragornove sposobnosti izbjegavanja hladnog oružja u 'Gospodaru prstenova', pa nećemo ni na Jonove instinkte. Kamera koja ga je pratila tijekom svake scene na bojišnici je sjajno dočarala kaotičnost ovakve krvave bitke, scena u kojoj se počeo gušiti ispod nakupine leševe te je shvatio da se ipak ne želi sklupčati i umrijeti je bila fantastično i klaustrofobično snimljena, Tormundovo smaknuće SmallJona Umbera je bilo apsolutno brutalno napravljeno i izgledalo je kao da je Mike Tyson na cracku pronašao vremeplov i našao se u engleskom srednjovjekovlju... 'Battle of the Bastards' je jednostavno bio prepun nevjerojatnih scena. I da, očekivali smo Littlefingerovu pomoć u borbi s obzirom na Sansino pismo i sve ostalo što se dogodilo u dosadašnjem dijelu sezone, ali opet smo bili na samom rubu čekajući njegovu intervenciju. Osjećali smo beznađe baš kao i naši heroji za što je ponajviše zaslužna sjajna režija i montaža zbog koje nam je bilo lako uživjeti se u kaos u kojem su se Jon, Davos, Tormund i ostatak ekipe našli. Što li sada slijedi za Winterfell? Zima je na vratima, Littlefinger ima svoje motive, Sansa je postala puno ciničnija i moralno fleksibilnija zbog svih trauma koje su je snašle, Jon je napokon pronašao novu energiju i sprema se da pokopa Rickona... unatoč razrješenju velike bitke, napetost je i dalje na visokoj razini. Dobili smo satisfakciju gledanja smaknuća Ramsayja i povratak Winterfella Starkovima, ali isto tako smo i dalje zaintrigirani i želimo još. Što je to ako ne fantastična televizija? 'Igra prijestolja' je od kraja prošlog mjeseca bila u silaznoj putanji, no 'Battle of the Bastards' se iskupio za sve fillere i besmislice koje su nam zadnjih nekoliko epizoda servirale. Razlike između Jona i Sanse su kulminirale, Jon je pokazao kako je puno bolji ratnik i vođa od stratega i generala, a Sansa je dokazala kako je ne samo sposobna za varke već je smaknuvši Ramsayja preuzela i najgore dijelove njegovog karaktera. Za kraj, Daenerys napokon ima sve što joj je potrebno za invaziju na Westeros, ili barem ono što je od njega ostalo. +Nevjerojatna kinematografija +Sjajna montaža +Epski soundtrack +Bitka za Meereen +Struktura priče +RAMSAY JE MRTAV! :D - Izvor: adria.ign.com Tema: FILM 