Kako smo već pisali, nastavak za 'Terminator: Genisys' je i službeno mrtav. No iako je mrtav nastavak, Terminator nije istu sudbinu doživio. Originalni pisac i redatelj 'Terminatora', James Cameron, udružuje se s redateljem 'Deadpoola', Timom Millerom da bi stvorili i šesti film u serijalu. Terminirati Terminatora nije toliko jednostavno, jer iako se ne vraćaju niti Emilia Clarke niti Jai Courtney, Arnold Schwarzenegger tvrdi da nije gotov s ovom franšizom. - Radujem se snimanju još jednog filma o Terminatoru - izjavio je Schwarzenegger. Kada su ga pitali što misli o nedavnim vijestima prema kojima je franšiza mrtva, Guvernator je imao spreman odgovor. - Ne želim to nazvati lažnim vijestima, kako bi to rekao predsjednik Trump. Mislim da ljudi jednostavno napišu neke stvari, ali ne znam zašto. Samo zato što Paramount ne želi nastaviti franšizu ne znači da nema drugih studija koji to ne žele, to ne znači da je franšiza mrtva, zar ne? - konstatirao je glumac. Nakon tog odgovora kojim je jasno dao do znanja da ništa nije gotovo, Arnold je dodao i malo detalja o nastavku. - Jednostavno je sve otišlo na pregovore u drugi studio, no za to vam ne mogu dati detalje. Objavit će ih oni. Ali da, franšiza o Terminatoru nikada nije gotova. I sjetite se da ju poslije 2018. James Cameron ponovno dobiva u ruke, pa će ju i nastaviti - rekao je Arnold. Ovaj glumčev odgovor vjerojatno je provociralo izvješće s početka mjeseca koje je ustvrdilo da je Arnold odustao od svega i da je franšiza zaboravljena. No kako je i sam glumac rekao, to što jedan studio ne želi nastaviti s nekim serijalom ne znači da neki drugi studio nema namjeru snimiti još filmova. Prema posljednjim podacima, produkcijska kuća Skydance mogla bi biti ta koja će nastaviti proizvoditi filmove o neuništivim robotima. Tema: FILM 