Premda su prve vijesti iz studija govorile o 'samo' dva nastavka 'Avatara', James Cameron je osobno na CinemaConu u Las Vegasu potvrdio da će se snimati čak četiri nastavka za sagu o 'plavim vanzemaljcima'. Iako na prvi pogled to zvuči kao pretjerano i 20th Century Fox je potvrdio te planove. A da budemo iskreni, znajući koliko je James Cameron predan redatelj i na koji način pristupa svim svojim projektima, sumnjamo da se njegovi planovi neće ostvariti. Ipak, sumnjalo se da će film o nekom tamo brodu koji tone donijeti ikakav povrat novca, no znamo kako je ta priča završila. Cameron je objasnio da predano radi na novim scenarijima sa svojim timom scenarista i da su u jednom trenutku shvatili da jednostavno imaju previše priče da bi sve stavili u jedan ili dva filma. Dodao je da će svi filmovi biti samostalni filmovi, no da će ipak tvoriti jednu smislenu cjelinu jednom kad svi budu gotovi. - Ono što ja sad vidim na svojem planu, što se vizuala i scena tiče, su planovi daleko iza prvog filma - izjavio je redatelj. Suprotno prvotnim najavama, 'Avatar 2' u kina stiže u prosincu 2018. godine, trojka točno dvije godine kasnije u prosincu 2020., četvorka u prosincu 2022. godine, a kraj serijala se očekuje u prosincu 2023. O svim vijestima iz serijala ćemo vas pravodobno izvještavati. Tema: FILM 