Bill Skarsgard, brat nešto poznatijeg Alexandera (Tarzan u 'Legendi o Tarzanu', koja je upravo u kinima) i sin mnogo poznatijeg Stellana pokazao je prve slike Pennywisea, smrtonosnog klauna koji je glavni negativac u filmu 'Ono'. Ako vam je lik istog trenutka poznat, to je stoga što je u pitanju još jedna ekranizacija poznatog djela o manijaku koji ubija djecu. - To je toliko ekstreman lik. Nije niti sociopat koliko je daleko od toga da je čovjek. Ja samo glumim jedno od bića koje Ono može stvoriti - rekao je Skarsgard. Prva slika pokazuje nam Billa poprilično zlokobno našminkanog, tako da nam baš i nije jasno zašto bi itko ovakvom klaunu prišao. Oni koji se malo bolje sjećaju prethodne ekranizacije, s Timom Curryjem u ulozi ubojitog monstruma, vjerojatno i pamte da je tada klaun imao i gumeni klaunovski nos te da je ipak ostavljao dojam komičnosti. To sve je nestalo u novoj ekranizaciji Kingovog djela, koja će vrlo vjerojatno biti značajno okrutnija od serije. Osim Skarsgarda nisu najavljene druge imalo veće zvijezde, a redatelj je Andres Muschietti, koji do sada nije imao iskustva u takvim projektima. Scenarist, Gary Dauberman, dolazi iz horor miljea, pa i dalje imamo nade za ovu ekranizaciju. Film stiže u dva dijela, a prvi dio bi se u kinima trebao pojaviti nešto prije Noći vještica 2017. godine. Tema: FILM 