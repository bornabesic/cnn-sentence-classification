U intervjuu kojeg je Robert Downey Jr. dao nedavno, prilikom promocije svojeg najnovijeg filma, 'Kapetan Amerika: Civilni rat', glumac je naznačio da je posve vjerojatno da ćemo tijekom ove ili naredne godine dobiti i treći dio Sherlocka Holmesa. - Probat ćemo ga snimiti ove godine. Kad radimo 'Sherlocke' (filmove, op.a.), sve ide. Stvarno je dosta teško snimati ih. Umoran sam cijelo vrijeme, no i poprilično uzbuđen -  izjavio je glumac u razgovoru. Treći dio Sherlocka Holmesa je u fazi planiranja još od 2011. i filma 'Sherlock Holmes: Igra sjena', a izgleda da je sada ušao u napredne stadije produkcije. Jude Law je naznačio da će se vratiti, a Drew Pearce, scenarist 'Iron Mana 3', je već neko vrijeme zaposlen pisanjem scenarija. Čim se zvijezdama i redatelju oslobode rasporedi dovoljno da se mogu posvetiti i ovom filmu, vjerojatno ćemo dobiti i konačni dio trilogije o Sherlocku Holmesu. Tema: FILM 