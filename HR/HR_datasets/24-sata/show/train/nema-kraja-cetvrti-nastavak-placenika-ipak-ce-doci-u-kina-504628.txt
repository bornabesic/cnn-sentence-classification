Premda se činilo da će ‘Plaćenici’ završiti na televiziji, kao obična serija, izgleda da nas čeka još jedan filmski nastavak. Kako se za sad čini, produkcija nastavka bi mogla otpočeti tijekom 2017. godine , s planom da film u kinima završi u nekom trenutku 2018. godine. Trenutačno je sigurno da će se film snimati u Kini te da je osigurana distribucija po Europi i dijelu Azije. Takav razvoj događaja je posve smislen kad se sjetimo da je film dobro uspio upravo na tim tržištima. Naime, iako je treći dio serijala zaradio najmanje novaca, čini se da je ipak utržio dovoljno da bi imalo smisla raditi nastavak. To je vjerojatno zbog velike popularnosti serijala u Kini, gdje je film zaradio skoro dvostruko više nego u SAD-u . A greške koje su napravljene, ocjena PG-13, koja je maknula velik dio akcije, te činjenica da je film završio na Internetu debelo prije izlaska na tržište, se ovaj put sigurno neće ponoviti. No kako to biva u filmskoj industriji, činjenica da je film dobio novac, u stvari ne znači da će stvarno i ući u produkciju. Stallone će zasigurno biti povezan s filmom, kao i većina zvijezda iz prethodnih filmova. A kako smo vidjeli u ovogodišnjem hitu 'Rogue One', ne bi nas iznenadilo niti da se pojave neke preminule zvijezde, stvorene kompjuterskim metodama. A za kraj, šuška se da bi mogla početi i produkcija na istovjetnom filmu, ali samo sa ženskim ulogama. Premda ime ‘Plaćenice’ nije dovoljno dobar prijevod (orig. The ExpendaBelles) , i dalje bismo ga vrlo rado pogledali. Tema: FILM 