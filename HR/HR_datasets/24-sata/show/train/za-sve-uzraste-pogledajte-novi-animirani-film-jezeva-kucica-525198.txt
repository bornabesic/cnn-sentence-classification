Književni klub Booksa ugostio je predstavnike medija i ljubitelje filma kojima su organizatori predstavili četvrtu Reviju kratkih filmova – Kratki na brzinu, koja će već tradicionalno započeti u Zagrebu 6. lipnja, a potom se nastaviti u Svetom Ivanu Zelini od 7. do 11. lipnja.     Program Revije predstavili su koordinatorica odnosa s javnošću Dora Biroš, koordinatorica festivala Ana Marija Marinov, programski direktor Zorko Sirotić te umjetnički direktor Toma Zidić koji s ponosom najavljuje najraskošniji i najveći program pripremljen do sada. Predstavljene su i dvije članice žirija ovogodišnje  Revije, a to su animatorica Martina Meštrović te mlada kantautorica i glazbenica Sara Renar. Predsjednica žirija bit će direktorica Innsbruck Film Campusa Evelin Stark, koja će s umjetnicama Martinom Meštrović i Sarom Renar odlučivati o pobjednicima.     U zagrebačkom Dokukinu KIC će se 6. lipnja predstaviti i ovogodišnji partner, međunarodni festival dokumentarnog filma Visions du Réel iz Švicarske. Nakon projekcije bit će moguće razgovarati s uvaženim gostima iz Švicarske, a kao posebni gost nam se pridružuje uvaženi producent i redatelj Nenad Puhovski, ujedno i direktor međunarodnog festivala dokumentarnog filma ZagrebDox.     U Svetom Ivanu Zelini revijski program počinje 7. lipnja kazališnom predstavom 'Struktura zaborava' koja je kao eksperiment na granici proširenog kina nastala u produkciji festivala Sedam dana stvaranja. Natjecateljski program se otvara 8. lipnja kratkometražnim animiranim filmom redateljice Eve Cvijanović 'Ježeva kuća' u kojemu je glas posudio Rade Šerbedžija, a autor glazbe je Darko Rundek.  Premda je ovogodišnja selekcija filmova bila vrlo izazovna, ujedno je potvrdila razvoj i kvalitetu hrvatskog kratkog filma. U glavnom natjecateljskom programu odabrana su 53 kratkometražna filma i pet finalista Croatian Short Pitcha.     - Ovogodišnja selekcija nam je bila uvjerljivo najzahtjevnija i najteža ali time i najslađa. Dugo smo čekali ovakvo branje filmova i projekata. Kada kažemo da smo sretni i ponosni na hrvatski kratki film u ovome trenutku tada to stvarno nije kuriozitet već to mislimo zahvaljujući kolektivnoj energiji hrvatske kratkometražne scene u svojoj cijelosti – izjavio je Toma Zidić, umjetnički direktor revije Kratki na brzinu.     Kroz retrospektivu studentskih filmova imat ćete priliku zaviriti u genijalni um jednog od najznačajnijih živućih europskih redatelja i najvećeg švedskog uz Ingmara Bergmana – Roya Anderssona.  Program se ostvaruje u suradnji s Roy Andersson Productions, Švedskim Filmskim Institutom i Veleposlanstvom Kraljevine Švedske u Republici Hrvatskoj. Nakon projekcije Roya Anderssona, navratite u Galeriju Sv. Ivan Zelina i poslušajte 'Late Night Film Talks', gdje će sugovornici biti redatelj i bivši ravnatelj HAVC-a Hrvoje Hribar, te redatelj i scenarist Ognjen Sviličić.     Pokrovitelji revije su Grad Sv. Ivan Zelina, Zagrebačka županija i Veleposlanstvo Švicarske u RH.