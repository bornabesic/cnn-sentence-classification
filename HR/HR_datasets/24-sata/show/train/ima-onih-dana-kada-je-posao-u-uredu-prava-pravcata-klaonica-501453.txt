Filmaša Jamesa Gunna šira je javnost zapamtila tek 2014. godine kada je ovaj redatelj i scenarist snimio vrlo zabavne i uspješne 'Čuvare galaksije' (drugi dio te kozmičke pustolovine upravo se snima). No autor je svoju karijeru započeo osam godina ranije filmom 'Ljigavci', a 2010. godine još jednom je potvrdio da stvarno razumije znanstveno fantastične i horor filmove snimivši film 'Super'. Gunn je ovaj put u producentskoj ulozi za film 'The Belko Experiment' u kojem pratimo događaje za koje su mnogi rekli da su kao 'Igre gladi'. No mi bismo ipak rekli da nas događaji u foršpanu, kojeg možete pogledati ispod, više podsjećaju na izvrstan japanski film 'Battle Royale'. Kao i u tom filmu, u 'Belku' je radnja posve jednostavna. Grupa ljudi stavljena je u situaciju da moraju ubiti ili će biti ubijeni, a cjelokupnom situacijom upravlja 'nevidljivi' voditelj događaja. Ulozi postaju sve viši i viši dok situacija napokon ne eksplodira van svačije kontrole. Pogledajte krvav i nasilan video Režiju filma predvodi Greg McLean (autor odgovoran za impresivno dobre horore 'Užas iz rijeke' te 'Wolf Creek') a u glavnim ulogama nalaze se Tony Goldwyn, John Gallagher Jr., Adria Arjona, Michael Rooker, John C McGinley, Sean Gunn i Melonie Diaz. Tema: FILM 