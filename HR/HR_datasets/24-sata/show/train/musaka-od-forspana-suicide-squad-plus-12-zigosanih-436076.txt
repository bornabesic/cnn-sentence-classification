 'Suicide Squad' (prijevod se još čeka, pa ćemo se držati engleskog) su nešto poput 'Dvanaest žigosanih' stripovskog svijeta. Jasno, to znači da im se traileri mogu bez problema kombinirati da bi se dobila jedna zabavnija verzija. Za one koji nisu upoznati s radnjom 'Dvanaest žigosanih', radi se o timu američkih vojnika, osuđenika na smrt, koji se prije invazije na Normandiju, sredinom 1944. godine, ubacuju iza neprijateljskih linija da bi izvršili komandoski napad na dvorac u kojem se nalazi mnogo njemačkih generala i drugih visokopozicioniranih oficira njemačke vojske. Svi osuđenici su nepodobni ili izopćenici, s mnogo problema u ponašanju i s kriminalnim načinom razmišljanja. Ukoliko vam to zvuči poznato i vidite neke sličnosti između toga i 'Suicide Squada' (ili Task Force X, kako ih se još zove), to je zato što se 'Suicide Squad' bazira na tom konceptu. Ravnateljica zatvora koji čuva najgore kriminalce, 'unovači' upravo takve kriminalce da bi izvršili...nešto. Još nam nije otkriveno što im je cilj, ali se spekulira da je u pitanju napad na Lexa Luthora. Kao što možete vidjeti u traileru, mnogo je odličnih glumaca u igri. Njihovi likovi su: Deadshot (Will Smith), Joker (Jared Leto), Captain Boomerang (Jai Courtney), Harley Quinn (Margot Robbie), Killer Croc (Adewale Akkinuoye-Agbaje), Slipknot (Adam Beach), El Diablo (Jay Hernandez), i Katana (Karen Fukuhara). Najavljena je i Enchantress (Cara Delevigne), no nju ne vidimo u traileru, što možda znači da je ona nekako povezana s misijom, a otuda dolaze i spekulacije da je u igri Lex Luthor. Još jedna zanimljiva stvar je što smo među imenima glumaca vidjeli i Afflecka, što znači da se u filmu vjerojatno pojavljuje i novi Batman iz nadolazećeg filma 'Batman vs Superman'. Film se očekuje u kinima u ljetnoj sezoni 2016. godine. 