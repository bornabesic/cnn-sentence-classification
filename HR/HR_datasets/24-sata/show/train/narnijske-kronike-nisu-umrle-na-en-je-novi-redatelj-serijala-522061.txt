'Narnijske kronike' bi trebale u skorašnje vrijeme dobiti još jednu verziju, koju će, kako smo već spomenuli, financirati TriStar, Mark Gordon Company te Entertainment One. Novi film režirat će Joe Johnston, kojeg pamtimo po filmovima 'Draga, smanjio sam djecu' te 'Kapetan Amerika: Prvi Osvetnik'. Snimanje ‘Srebrne stolice’, kako bi se trebao zvati nastavak, je djelo koje se nastavlja na 'Kronike iz Narnije: Plovidba broda Zorogaza’. 'Srebrna stolica' se odvija nekoliko godina poslije događaja prethodnog filma, a počinje s nestankom sina kralja Caspiana. Lav Aslan zatim šalje Eustacea Scrubba i djevojčicu Jill Pope na avanturu njihovog života, u kojoj će spašavati princa. Scenarist ‘Pijevog života’, David Magee, dovršava scenarij na kojem radi još od 2013. godine, a vijesti o kompletnoj zamjeni glumaca nas u stvari ne bi trebale čuditi. Šest je godina prošlo od posljednjeg filma i svi glumci koji su bili djeca su sada u dvadesetim godinama, a kad uzmemo u obzir i da se većina likova iz treće knjige ne pojavljuje u četvrtoj, vidimo da problema u stvari nema. O novim vijestima pravovremeno ćemo vas obavijestiti. Tema: FILM 