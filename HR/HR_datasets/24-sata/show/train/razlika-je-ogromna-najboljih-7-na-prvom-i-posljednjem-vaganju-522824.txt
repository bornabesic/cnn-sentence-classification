Život osamnaestero kandidata promijenio se u potpunosti, a nezdravi način života zamijenili su zdravim navikama i tjelovježbom. Učinili su sve kako bi postigli željenu težinu, izgubili najviše kilograma i kući ponijeli nove navike i pozamašnu novčanu nagradu. Katarina iz Zagreba, ima 31 godinu i vlasnica je salona za uljepšavanje. U kuću je ušla sa 137 kilograma, a za sebe kaže da se dobro osjeća u svojoj koži i da nikada nije imala previše negativnih iskustava vezanih za debljinu.  U showu je skinula čak 35 kilograma, a kaže da neće mirovati dok joj vaga ne pokaže 80 kila. Kad se vratila kući, dočekala ju je hrpa odjeće koja joj je prevelika. - Više mi ni tajice ne pristaju pa nisam sigurna hoću li moći na trening - našalila se. Svojom voljom i energijom Ana Kovačić oduševila je trenere, Sanju i Marija, a sa zdravim načinom života nastavila je i nakon izlaska iz kuće. Trenira pet puta tjedno i pazi što jede. U show je ušla sa 109,1 kg, a izašla je s čak 23 kilograma manje. Odluku da se prijavi u show donijela je zbog zdravlja. - Prošle godine sam imala moždani udar i nakon toga se puno stvari promijenilo. Dugo sam pokušavala skinuti kilograme, ali jednostavno nije išlo - rekla je. Leonardo ima 41 godinu, u braku je i ima dvije odrasle kćeri, a svi zajedno žive zajedno u Slavonskom Brodu.  Bio je na prvoj crti obrane tijekom rata te je sudjelovao u akciji 'Oluja'. Kaže da je tada bio u najboljoj fizičkoj formi, ali budući da se vratio kući i dobio dvije kćeri, kilogrami su krenuli prema gore pa tako u show ulazi sa 141,9 kilograma. Trenutno je na 105,1 kila. Jedini Dalmatinac u showu u kuću je ušao sa 128,9 kilograma. Ivan je bivši sportaš koji je rekreativno ostao u sportu i to kao trener tenisa. U svoje slobodno vrijeme besplatno je trenirao siromašnu 12-godišnju djevojčicu jer ga, kaže, ispunjava vidjeti njezin napredak. U izolaciji se Krolo drži strogog režima prehrane pa je prestao jesti kruh, dok su sva jela pripremljena na kokosovu ulju. Krolo se žalio da jedva guta komade bureka koji je morao pojesti kako bi si osigurao imunitet te nastavio topiti kile u showu. Do finalnog tjedna izgubio je 34 kilograma. Gabrijela je ekonomski tehničar po zanimanju, a i najteža ženska kandidatkinja showa. U kuću je ušla sa 183,7 kilograma. Ima tek 25 godina i dolazi iz Slavonskog Broda gdje živi s majkom i ocem. Kaže kako joj je bilo jako teško pronaći posao i da je kao pretila osoba doživjela svašta od strane poslodavaca. Stoga želi podići svijest u Hrvatskoj o načinu na koji se ljudi, najviše upravo poslodavci, odnose prema pretilim osobama. Trenutno ima 142,2 kilograma. Neven je bio najveći kandidat showa sa svojih 240,2 kilograma. Ima 35 godina i dolazi iz Vrbovca gdje živi sa suprugom Ivanom. Nema djece, za što krivi svoju prekomjernu tjelesnu težinu. Stoga ne čudi da mu je osnivanje obitelji glavna motivacija za ustrajanje na teškom putu koji mu predstoji. Neven je izgubio čak 55 kilograma. Darjan ima 35 godina i dolazi iz Zagreba, a državni je službenik. Još nije upoznao ljubav svog života pa sudjelovanje u ovom showu vidi kao idealnu priliku za promijeniti svoj život, osjećati se bolje, a možda se, veli i 'skrasi'. Darjan je u show ušao sa 124,5 kilograma, a na posljednjem vaganju imao je 93,8 kilograma. 