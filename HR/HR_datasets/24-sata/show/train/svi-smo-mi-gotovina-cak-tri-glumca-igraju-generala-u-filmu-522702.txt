Još jedan član obitelji Antuna Vrdoljaka dobio je ulogu u biografskom filmu “General” o Anti Gotovini (62). Dječaka Antu, koji je vrlo rano izgubio majku, igrat će Vigo Višnjić (5), najstariji sin Gorana Višnjića, koji glumi odrasloga Gotovinu. Mladog pustolova Gotovinu, koji odlazi u svijet i završava u Legiji stranaca, glumit će Dubrovčanin Nikola Baće (25). Ovih dana set filma preselio se u Zadar i okolicu, u rodni kraj Ante Gotovine. Ante je rođen 1955. godine u Tkonu na otoku Pašmanu, a djetinjstvo mu je obilježila velika tragedija. Antina majka Ana poginula je kad je htjela djecu zaštititi od kamenja koje se razletjelo nakon eksplozije mine kojom se čistio teren za gradnju trafostanice. Kamen joj je rasjekao glavu i nakon 19 sati, koliko je trajala borba liječnika da joj spase život, Gotovinina majka je preminula u zadarskoj bolnici. Za njom su ostali udovac Milan sa starijim sinom Borom i mlađim Antom, koji je tad imao jedva pet godina. Malenog Antu igrat će šestogodišnji Vigo Leo Višnjić, koji s majkom Evom, kćerkom redatelja Antuna Vrdoljaka, ovih dana boravi u Zadru. Vigo Leo je drugi sin u obitelji Gorana i Eve, nekoć Ivane Višnjić. Bračni par, koji se vjenčao 1999. godine, godinama nije mogao imati djece, pa su 2007. godine posvojili tek rođenog sina Tina. Četiri godine kasnije obitelj je dočekala rođenje sina Viga, kojega je 3. srpnja 2011. godine rodila surogat majka. Dva dječaka dobili su mlađu sestru 2014. godine, kad su Goran i Eva usvojili malenu Sofiju Vivien.   Inače, Vigov djed po majci, redatelj Antun Vrdoljak, zbog unukove filmske uloge pogazio je vlastito obećanje koje je dao sebi kad je počeo režirati. - Cijeli život sam se kleo da neću raditi film s djecom i životinjama. S njima ne možete upravljati i ne možete na njih vikati, ne možete ništa - rekao je redatelj Vrdoljak, no rad s unukom jako ga raduje jer Vigo je stasao u glumačkoj obitelji. Malom glumcu na setu su, osim majke Eve, podršku dali stric Andrija Vrdoljak, koji je producent filma “General”, kao i tata Goran Višnjić. Fazu Gotovinina tinejdžerstva glumit će 25-godišnji dubrovački glumac Nikola Baće. Nakon tragične pogibije Anke Gotovine, obitelj se preselila u Pakoštane, a brigu o dvojici sinova preuzela je njihova tetka Marija Miočev. Već tad Ante je počeo sanjati kako će jednog dana barkom preploviti Jadran i pobjeći u Italiju. Nakon nekoliko neuspješnih pokušaja, u kojima je skoro i izgubio glavu jer je s prijateljima isplovio po nevremenu, Ante se domogao inozemstva godinu dana prije punoljetnosti. Obitelj 20 godina nije uopće znala gdje je Ante jer im se samo jednom javio razglednicom. A put ga je odveo u Francusku, gdje je, skitajući ulicama, saznao za Legiju stranaca. Početkom 1973. u Marseilleu je položio ispite i potpisao da pristupa profesionalnoj vojnoj postrojbi, gdje je prošao padobransku i ronilačku obuku. Odmah nakon toga ubacili su ga u postrojbe koje su se borile na nekim od najopasnijih ratnih područja, poput afričkog Džibutija, Sijera Leonea i Čada. U Čadu je i teško ranjen, kad ga je metak pogodio u glavu. Da bi sve bilo vjerno prikazano, Baće će u filmu nositi originalnu uniformu Legije stranaca kakvu je Gotovina nosio kad mu je bilo jedva 18 godina. Po vojničku odoru u Francusku je otišla kostimografkinja Vedrana Rapić. - Pripadam generaciji koja nije morala služiti vojni rok, ali se ne bojim koristiti oružje u filmu - rekao je Nikola, čiji je otac Josip (50) bio hrvatski branitelj. Glumac kaže da se ne sjeća rata jer se tek rodio, no kasnije je s ocem obišao sve položaje na kojima mu je tata ratovao. - Pokazao mi je sve lokacije i dočarao mi je to vrijeme kroz priču, a kad je čuo da ću igrati mladog Antu Gotovinu, bio je presretan - kaže Nikola Baće, koji će se u kadrovima pojaviti sa starijim kolegom Borisom Svrtanom (52), koji će u filmu glumiti generala Antu Rosu, također bivšeg legionara. Glavnu ulogu, prekaljenog borca Gotovine, koji se vraća u Hrvatsku da bi pomogao njezinu oslobođenju, igra Šibenčanin Goran Višnjić (44). On je, s puncem i redateljem Antunom Vrdoljakom, došao na ideju da snime film o životu najpoznatijeg hrvatskoga generala. - Zahvalan sam generalu Gotovini jer je u akciji Oluja oslobodio selo mog djeda i bake - rekao je svojedobno hrvatski glumac s američkom adresom. Nakon što su pročitali knjigu Nenada Ivankovića “Ratnik, pustolov i general”, odlučili su da će generalovu biografiju adaptirati u scenarij za film i televizijsku seriju. Da bi se što bolje pripremio za ulogu, ali i da bi generalima Mladenu Markaču i Anti Gotovini iskazao podršku, Goran je čak neko vrijeme boravio u Haagu. - Antu Gotovinu, nažalost, nisam nikad upoznao, ali ako Bog da da bude prilike, bilo bi mi zadovoljstvo. Jako sam nabrijan na ovu ulogu - rekao je glumac, koji će u Hrvatskoj ostati do sredine srpnja, kad će se udariti posljednje klape filma. Inače, general Gotovina nije želio sudjelovati u pisanju scenarija niti pomagati ekipi u interpretaciji njegova života.        Inače, general Gotovina nije želio sudjelovati u pisanju scenarija niti pomagati ekipi oko interpretacije njegova života. Navodno je Vrdoljaku rekao: ‘Film je tvoja stvar, ali neću sudjelovati u tome’  Tema: FILM 