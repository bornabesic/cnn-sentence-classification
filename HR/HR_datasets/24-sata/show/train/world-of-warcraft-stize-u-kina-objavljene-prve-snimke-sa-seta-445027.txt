 Od kraja godine nas dijeli manje od dva mjeseca, pa je bilo prikladno za očekivati da će Blizzard Entertainment na scenu izbaciti i slike iz nadolazećeg filma ‘Warcraft’. Kao što se na slikama može vidjeti, radi se o Durotanu (Toby Kebbel), Anduinu Lotharu (Travis Fimmel) i Orgrimu Doomhammeru (Robert Kazinsky). Kako i sami primjećujete, to su kompjuterski generirane slike, no za razliku od mnogih, očigledno je iznimno puno truda uloženo u ove. Za slučaj da ste od 2004. godine živjeli u rupi,  ‘World of Warcraft’ je online igra sa šest milijuna pretplatnika , dok je igru od njenog začetka igralo preko 100 milijuna ljudi . Odgovorna je za nagli porast u popularnosti tzv. MMORPG igara, koje u svakom trenutku imaju nekoliko stotina tisuća ljudi u igri. Redatelj Duncan Jones (Mjesec) je osim spomenutih glumaca uzeo i Paulu Patton u ulozi špijunke Garone, Bena Fostera kao čarobnjaka Medivha, Dominica Coopera u ulozi kralja Llane Wrynna, Bena Schnetzera kao čarobnjaka Khadgar, Clancyja Browna kao okrutnog orka Blackhanda i Daniela Wua u ulozi poznatog orkovskog vještaca Gul’dana. Premda se čini da je ovo previše informacija za nekoga tko se ne bavi tom igrom, poprilično smo sigurni da će redatelj Jones napraviti i više nego dobar posao i da ćemo dobiti odličan film. Film u kina dolazi u ‘prime-time’ terminu, desetog lipnja 2016. godine. 