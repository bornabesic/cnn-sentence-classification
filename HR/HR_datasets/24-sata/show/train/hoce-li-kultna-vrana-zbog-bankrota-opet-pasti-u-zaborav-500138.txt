Prije nekoliko mjeseci sve je izgledalo poprilično veselo što se tiče 'Vraninog' uskrsnuća. Kako smo javili, producentska kompanija Relativity Media osovila se na svoje noge, redatelj Corin Hardy 'veselo' je objavljivao da namjerava snimiti film, a Jason Momoa, koji je trebao preuzeti glavnu ulogu, javljao je da je oduševljen. Stoga se činilo da će projekt u kojeg su se svojevremeno upleli i Luke Evans, Jack Huston, Tom Hiddleston, a i Bradley Cooper, napokon uzletjeti. No izgleda da je prošlomjesečna prodaja kuće Relativity Media uzrokovala probleme koje nitko nije očekivao. Naime, prava na novu 'Vranu' prešla su tako tvrtki 'Davis Films'. Kako su detalji prodaje tajni, još se ne zna što točno to znači za projekt, tj. snima li se ili ne i je li Jason Momoa još osoba na koju se računa za glavnu ulogu. Glavni problem leži u činjenici da je snimanje je još uvijek planirano za 2017. godinu, i još uvijek je redatelj Corin Hardy na čelu svega. No Hardy, koji je odgovoran za dovođenje Momoe u projekt, već je namjeravao dva puta dignuti ruke i otići od svega. Naime, film je u planu podugi broj godina, pa je redatelju dojadilo. Kada je Relativity upao u prve financijske probleme, 2014. godine, Hardy je umalo otišao no zadržali su ga. I drugi put, ranije ove godine, redatelj je namjeravao otići no studio je uložio velike napore da ga zadrže. Kako je ovo treći put da studio upada u probleme, posve je moguće da će redatelj reći da je dovoljno bilo te odustati od svega. A ako ode redatelj, glumac kojeg je redatelj odabrao, Jason Momoa, nema nikakvog razloga zadržavati se na projektu koji nema nikoga na čelu. Jasno, i sama činjenica da odjednom možda nema Momoe, tj. glavnog glumca, ima dobre šanse pokvariti apsolutno sve i unazaditi cjelokupnu ideju u nepovrat. Doduše, kako je naslov filma 'The Crow Reborn' ('Vrana: Uskrsnuće'? 'Uskrsnuće Vrane'? 'Vrana - Povratak'? 'Vrana: Preporod'?) nadajmo se da će to ime stvarno i značiti da će se 'Vrana' ponovno roditi. Tema: FILM 