Jednom kada se pokaže da je neka igra iznimno uspješna, samo je pitanje vremena kada će dobiti filmsku verziju, tj. kada će s malih preskočiti na velike ekrane. Takva situacija ponovila se i s Microsoftovom igrom, tj. igrom studija 'The Coalition', 'Gears Of War'. No nakon što se pokazala volja za adaptacijom, napravljeni su i drugi, a i treći dio igre, no film nikako nije uspijevao dobiti zeleno svjetlo. Srećom, u igru je ušao studio koji ima volju projekt dovesti do kraja, Universal. Kako je otkriveno tijekom livestreama o novoj igri iz franšize 'Gears Of War', tj. četvrtog dijela franšize, tom studiju pripala su prava. Premda nije izrečeno ništa o radnji, ipak se čini da je naznačeno da bismo mogli dobiti priču koja ne slijedi borbu Marcusa Fenixa protiv zlokobnih Locusta. - Filmovi moraju biti filmovi. To nije isti medij kao i igra i ima različitu publiku. Mislim da su ekranizacije igara u prošlosti uglavnom bile neuspješne jer su pokušavale biti filmovi za igrače video igara, umjesto da budu samo filmovi. Ako imate taj neki predložak, s dobrom pričom i pozadinom, možete snimiti odlične priče. Ali ako se fokusirate samo na igrače igara, nećete imati uspješan film - izjavio je šef studija 'The Coalition', Rod Fergusson. Premda takve vijesti možda razočaravaju neke obožavatelje, ipak nam se čini da je Fergusson u pravu. A posve je i moguće da će ovaj put ekranizacija i uspjeti, jer su se projektu pridružili i producenti Dylan Clark i Scott Stuber, koji su već krenuli u potragu za redateljem i scenaristom. Tema: FILM 