Denis Dumančić glazbeni je autor koji uistinu zna napraviti hit pjesmu, ali i prepoznati veliki potencijal u 'nekim novim klincima'. Upravo se ta savršena kombinacija dogodila s mladim bendom Tragovi koji su ga oduševili svojom sviračkom energijom i nevjerojatnom karizmom pa im je odlučio napisati pjesmu, a stihove je prepustio svom jednako dokazanom kolegi autoru Nenadu Ninčeviću. Rezultat suradnje je 'Sve na ljubav miriše', pjesma koja osvaja na prvu svojom poletnom melodijom i tekstom u kojemu se može prepoznati svatko tko je bar jednom u životu osjetio navalu pozitivnih osjećaja koje u čovjeku pobuđuje ljubav. Aranžman je nastao zajedničkom kreativnom snagom Igora Ivanovića i Denisa Dumančića, dok je produkcija povjerena Igoru Ivanoviću i deciBel studiju. O suradnji s Tragovima Denis kaže: 'Dečki iz Tragova su pozitivni, željni rada, puno nastupaju i odlično komuniciraju s publikom. Shvatili smo da imamo sličan pogled na glazbu i nadam se dugoročnoj suradnji. Pjesma je vrlo optimistična, vjerujem da će ju publika zavoljeti, a vrlo mi je bliska i izvođački pa smo se odlučili na duet koji je prikaz dvije generacije koje imaju nešto zajedničko - vjeru u neprolaznu ljubav.' Lepršavi videospot djelo je poznatog redatelja Daria Lepoglavca, a prati dvije usporedne ljubavne priče. Prva je ona mladog para na početku obećavajuće veze i tu je pjevač Tragova Mihael Bogčev pokazao zavidnu glumačku vještinu, dok u drugoj priči Denis Dumančić i njegova supruga Zorica utjelovljuju zreliji ljubavni par koji je prošao dug zajednički put na kojemu nisu izgubili međusobnu prisnost i povjerenje. Sniman je u koprivničkom Domu mladih čemu je prisustvovala i brojna publika mladog benda te na atraktivnim lokacija u Grazu (Austrija) i Zagrebu. Tragovi su mladi peteročlani glazbeni sastav iz Koprivnice koji djeluje posljednje dvije godine, a godišnje prosječno izvede stotinjak nastupa uživo. Čine ga Mihael Bogčev (vokal), Dejan Petričević (solo gitara/back vokal), Dario Horvatić (bas/back vokal), Dominik Šikulec (klavijature/back vokal) i Kristijan Petrikovski (bubnjevi). Tema: Muzika 