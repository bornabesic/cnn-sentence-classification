Nakon što je otkriveno da će glavni glumac iz najnovijeg dijela 'Ratova zvijezda', John Boyega, preuzeti mjesto glavnog glumca u nastavku 'Bitke za Pacifik', mnogi su se pitali tko će mu biti partnerica u filmu. Kako se sjećate, u filmu je ključna ideja da kolosalne robote 'voze' dva 'šofera', a s glavnim glumcem iz prvog dijela, Charliejem Hunnamom je u tom filmu surađivala Rinko Kikuchi. No kako se niti Hunnam niti Kikuchi ne vraćaju u nastavak, vrlo vjerojatno zbog zauzetosti na snimanju 'Kralja Arthura', potraga za novim glumcima je krenula. Glavni glumac je već odabran, i to je spomenuti Boyega. A glavna glumica je poprilično nepoznata Cailee Spaeny, koja iza sebe doslovno nema snimljenih filmova, serija, YouTube uradaka ili ostalog materijala. Što je ponukalo producente da takvu odluku naprave, još nije jasno. Trenutačno nema detalja o liku kojeg će glumiti, osim da joj nije namijenjena glavna uloga, tj. da glumi glavnu ulogu nasuprot Boyege. Da podsjetimo, Boyega glumi sina Stackera Pentecosta (Idris Elba), pa mnogi vjeruju da je u novom filmu u pitanju osveta naspram monstruoznih Kaijua. Sve druge podatke o filmu koji se od nedavno zove 'Pacific Rim: Maelstrom' ćete pravovremeno saznati na našoj stranici FILM. Tema: FILM 