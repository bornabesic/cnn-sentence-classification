 Lonnie Rashid Lynn Jr., kojeg javnost zna po njegovom umjetničkom imenu Common , će u najavljenom nastavku akcijskog hita ‘John Wick’ nastupiti nasuprot Keanua Reevesa . Kako Lionsgate , produkcijska kuća iza oba dijela, najavljuje, Common bi trebao glumiti glavnog antagonista u filmu, vođu osiguranja za šeficu kriminalne organizacije. Prvi dio filma se bavio umirovljenim plaćenim ubojicom, koji nenadano izađe iz mirovine nakon što mu nekoliko gangstera ubije psa. Ljubitelja pasa je glumio Keanu Reeves , u odlično odglumljenoj i vrlo dobro prihvaćenoj ulozi. Film je odmah postao hit kod kritičara, i sa svojih uloženih 20, a zarađenih 80 milijuna dolara , se pokazao hitom i kod publike. Kao i u prethodnom dijelu, režiju će voditi Chad Stahelski, no ovaj put mu se neće pridružiti David Leitch. Znači li to da ćemo dobiti nešto lošiji film? To treba još vidjeti. A osim dolaska Commona, vijest je i da se u film vraća Ian McShane kao Winston , vlasnik hotela za ubojice - Continentala. Kako se Winston pokazao vrlo zabavnim likom, popularnim kod publike, posve je jasna Lionsgateova odluka. Nažalost, još se nikakvi konkretni podaci ne znaju o izlasku filma, ali najavljeno je da se sa snimanjem kreće tijekom ovog tjedna. 