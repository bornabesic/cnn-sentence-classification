Kako smo objavili prije skoro godinu dana, pojavila se internetska stranica Knight Rider Heroes, koja je obećavala da bi se uskoro mogao pojaviti misteriozni ‘Knight Rider Heroes’. Uz jednostavnu fotografiju na stranici, dobili smo i svojevrstan foršpan. Foršpan u pitanju je očigledna posveta legendarnoj seriji, jer vidimo i Hoffa u svojoj pozi i omiljenoj odjeći, kao i njegov auto, KITT, kako juri kroz pustinju. KITT je po svemu sudeći i dalje modificirani Pontiac Trans-Am, a Hoff i dalje izgleda kao Michael Knight, tako da je sve ukazivalo na to da bismo stvarno mogli dobiti još jedno izdanje ‘Knight Ridera’. A kako se ispostavilo, to će se i dogoditi. Justin Lin, kralj automobilskih franšiza ('Brzi i žestoki'), još jednom se prihvaća moto serijala. U suradnji s NBC Universal i stranicom Machinima, Lin namjerava proizvesti reboot 'Knight Ridera'. Kako je posve očigledno, rebootovi serija koje su bile izvrsne prije 20-30 godina, postali su moda produkcijskim kompanijama, pa je bilo samo pitanje vremena kada će i ova serija dobiti reboot. Srećom, tvrtka Machinima već ima dobrog iskustva u produkciji serija, pa smo tako od njih dobili i 'Battlestar Galactica: Blood & Chrome', 'Mortal Kombat: Legacy', 'Mortal Kombat: Legacy 2', 'Street Fighter: Assassin’s Fist', 'Street Fighter: Resurrection' i 'Halo 4: Forward Unto Dawn'. Kako su te serije 'utržile' preko 300 milijuna pregleda, čini nam se da bi i 'Knight Rider' mogao jako doprinijeti tom broju. Originalni 'Knight Rider' trajao je samo četiri sezone (1982.-1986.), no ostao je u sjećanju mnogih. A nakon jednog televizijskog filma iz 1991., jednog iz 1994. te još jedne serije koja je trajala samo godinu dana, iz 1997. godine, snimljena je i serija 2008. godine, koja je trajala kraće od jedne sezone. Nadajmo se da 'nova' serija neće doživjeti istu sudbinu. Tema: FILM 