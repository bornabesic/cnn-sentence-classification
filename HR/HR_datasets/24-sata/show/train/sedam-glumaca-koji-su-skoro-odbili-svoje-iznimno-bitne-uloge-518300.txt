Kada pogledamo kako bi izgledala povijest filma kada ne bi bilo nekih glumaca, ne možemo reći da bi nam se baš sviđala situacija. Ipak, neki glumci su odglumili pojedine uloge toliko dobro, da ih velik broj ljudi baš po njima pamti. No i te uloge su ti glumci umalo odbili. A kako bi svijet izgledao kada Terminatora ne bi glumio Arnold? Ne znamo, no drago nam je da nije takvo što napravio. Njegovo skoro odbijanje bi zasigurno promijenilo tijek povijesti, a ovo je popis još šestero glumaca osim Arnolda koji su se skoro predomislili oko uloga koje su im ipak definirale karijeru. Kada se prisjetio svojeg razgovora s redateljem Jamesom Cameronom, Švarcika se sjetio i detalja o tome kako je skoro odustao od terminatoriranja. - Rekao sam mu da će uloga negativca biti loša za moju karijeru. Mislio sam da je to nešto što kasnije mogu napraviti, ali da bih u tom trenu trebao nastaviti glumiti herojske likove, tako da se ljudi naviknu na mene kao heroja - izjavio je glumac. Srećom, Cameron je uspio dovući Schwarzeneggera na svoju stranu obećavši mu da će Terminator jednom postati i heroj. Kako već znamo, to je obećanje i održao. Richard Dreyfuss nije baš bio previše zainteresiran za ulogu oceanografa Matta Hoopera u filmu koji će postaviti temelje za ono što danas nazivamo ljetnim blockbusterom, 'Ralje'. Čak je i komentirao da je to film kojeg bi radije gledao nego što bi glumio u njemu. Ali nakon što je vidio film u kojem je u tom trenutku imao glavnu ulogu, Dreyfuss se pobojao da je toliko loše odglumio da će mu karijera biti završena. Stoga je odmah nazvao Spielberga, a ostalo je povijest. Nakon što se 'Mary Poppins' pokazao kao jako uspješan film, Julie Andrews nije željela odmah snimiti još jedan mjuzikl, i to svakako ne još jedan u kojem je dadilja. - Nakon 'The Americanization of Emily' i 'Mary Poppins' te 'Moje pjesme, moji snovi' sam se nadala da ljudi neće misliti da ja samo glumim dadilje - rekla je Andrews. Srećom, njeno nećkanje nije dugo trajalo pa smo i dobili jedan od boljih mjuzikla svih vremena. Je li uopće moguće zamisliti 'Titanic' bez Leonarda DiCaprija? Nema Lea, nema niti scene s plutanjem na vratima. O čemu bi Internet diskutirao? Kako se sjeća James Cameron, DiCaprio nije želio glumiti glavnog lika koji je zaljubljen. - Njegov lik nije izmučen, a Leo je i prije i nakon tog filma u svojoj karijeri težio takvim likovima. Uvjerio sam ga da ga mora napraviti na isti način kako bi to napravili Gregory Peck ili Jimmy Stewart, stajati tamo i biti snažan lik i zarobiti publiku samo svojim stavom, bez puno rada. Tek kad sam ga uvjerio da to baš i nije jednostavno je postao uzbuđen oko uloge - rekao je redatelj. Mlada Uma Thurman se jako nećkala oko prihvaćanja uloge koja nije baš zvučala primamljivo jednoj mladoj glumici koja se tek uspinjala po ljestvici Hollywooda. Isprva ju je i odbila, no srećom po sve ljubitelje tog filma, promijenila je mišljenje nakon razgovora s redateljem Quentinom Tarantinom. -  U početku sam odbila Miu Wallace. Imala sam 23, cura iz Massachusettsa. Tarantino nije bio obožavani filmaški polubog, kakav je danas. I nisam bila sigurna želim li to snimati, zbog svega s Gimpom (silovatelj iz filma, op.a.). Nas dvoje smo dugo diskutirali o razlikama između muškog i ženskog silovanja. Drugi nisu mogli niti vjerovati da sam oklijevala. Sad kad o tome razmišljam, niti ja ne vjerujem - prisjetila se Thurman. Film koji je u žižu filmske javnosti doveo mladu Scarlett Johansson je i Billu Murrayju pomogao do te mjere da je glumac za film dobio svoju prvu (na žalost i jedinu) nominaciju za Oscara. Ali da bi došlo do uloge koja će ga Hollywoodu predstaviti i kao dramskog glumca, mnogo toga se trebalo poklopiti. Redateljica i scenaristica filma, Sofia Coppola, ulogu je napisala isključivo za Murrayja, no prava je Odiseja bila nagovoriti ga da prihvati. Iako nikada nije u stvari odbio, Murray je mjesecima izbjegavao Coppolu na svaki mogući način. - Oko godinu dana sam ga pratila i putem raznih ljudi pokušavala dobiti sastanak s njim. Imala sam misiju. A kako on tada nije imao glumačkog agenta, bio je jako nedostižan - ispričala je redateljica. Na kraju ih je spojio producent Mitch Glazer, no i onda sve nije prošlo po planu. Murray se naime na snimanju filma pojavio točno prije samog snimanja, a da nije nikome rekao da će glumiti niti kojim letom će doći. Mi ne bismo odbili šansu da glumimo u filmu o Harryju Potteru, no glumac Richard Harris imao je luksuz da odbije. I to niti više niti manje nego tri puta. Situacija se promijenila kada je popričao sa svojom unukom. - Svi uključeni potpisali su da će nastupiti u nastavcima, a kako to nije bio način na koji sam želio provesti posljednje godine života, odbio sam opet i opet. Ali nakon što mi je unuka rekla da neće nikada više pričati sa mnom ako ne odglumim Dumbledorea, prihvatio sam - rekao je glumac. Tema: FILM 