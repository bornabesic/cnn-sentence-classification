Dok mi željno iščekujemo dolazak narednog superherojskog filma u kina ('Čuvari galaksije' početkom svibnja), nove vijesti nam stižu o razvoju samostalnog filma o 'Batmanu'. Na žalost, ovaj put vijesti nisu nimalo dobre jer izgleda da film u kina ne može nikako stići tijekom 2018. godine, kada je bio zakazan. Iako se isprva činilo da će film biti snimljen na vrijeme, kako stvari stoje, snimanje neće uopće krenuti u terminu koji je zakazan, pa je stoga iznimno malo vjerojatno da bismo mogli film dobiti tada kada je rečeno. Razlozi za odgodu su po svemu sudeći dvojaki. Naime, ne pretjerano dobre kritike koje su snašle 'Batman v Superman: Zora pravednika' te 'Odred otpisanih' natjerale su producente da ozbiljno razmisle o kvaliteti scenarija po kojima bi se trebao snimiti samostalan film o Batmanu. Ipak, taj film je duhovni nasljednik Nolanove trilogije, koja je istinski ostavila iza sebe tri ponajbolja filma o Batmanu. No tomu moramo dodati i činjenicu da je redatelj Matt Reeves zaposlen drugim projektima te da se ne može posvetiti filmu onakvom mjerom kakvom bi trebao. Uz to, kako je novi scenarij u pitanju, vijesti o glumcima koji bi mogli glumiti u samostalnom filmu jednostavno nisu točne, jer bez redatelja i scenarija nema smisla niti tražiti ikoje druge glumce, osim onog glavnog, Bena Afflecka kao Batmana. Ipak, ove vijesti nisu nužno loše. Sama činjenica da će redatelj imati značajno više vremena da radi na filmu sugerira i da bismo mogli dobiti fokusiranije djelo, a i 'sređivanje' scenarija, da bi ga se učinilo boljim i smislenijim sigurno nije nešto što bi nas trebalo rastuživati. Redatelj Reeves trenutačno snima finale sage o Planetu majmuna, dok se novi Batman, Ben Affleck, bavi filmom 'Justice League, Vol. 1', koji nam u kina dolazi sredinom studenog. Njemu će prethoditi 'Wonder Woman', kojeg ćemo u kinima, u distribuciji Blitz filma, moći pogledati 01. lipnja.   Tema: FILM 