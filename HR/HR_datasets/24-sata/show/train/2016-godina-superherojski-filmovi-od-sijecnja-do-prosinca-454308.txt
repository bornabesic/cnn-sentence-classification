 Iduća godina, 2016., će biti još jedna godina u kojoj ćemo vidjeti gomilu superheroja na kino platnima. No za razliku od dosadašnjih godina, studiji ovaj put sve snage bacaju na proizvodnju takvih filmova. Od osam najpoznatijih filmova, mi smo izdvojili one kojima se poprilično radujemo. Premda smo na popis mogli staviti i ‘Ninje Kornjače’ , a i ‘Suicide Squad’, kao i ‘Gambita’ (kojeg možda odgode za 2017. godinu), odlučili smo se za ovih pet filmova jer oni su nam najinteresantniji. 5) Doctor Strange Film o kojem smo nedavno pisali je tek objavio svoje prve slike, a već cijeli filmski svijet o njemu razgovara. Priča prati neurokirurga Stephena Strangea (Benedict Cumberbatch) koji nakon automobilske nesreće ustanovi da posjeduje mistične moći. Kako mu se karijera krenula raspadati, Strange započne putovanje na kojem će susresti i učitelje (Tilda Swinton) a i neprijatelje (Chiwetel Ejiofor). Redatelj filma je iskusni Scott Derrickson, dok se u glavnim ulogama osim navedenih glumaca nalaze i Rachel McAdams, Mads Mikkelsen i Michael Stuhlbarg. U kina bi trebao stići u studenom 2016. godine. 4) X-Men: Apocalypse Krajem svibnja bi u kina trebao stići treći nastavak ‘rebootanog’ serijala o X-Menima , ‘X-Men: Apocalypse’. Film je kao predložak iskoristio vrlo poznatu stripovsku priču o najstarijem i najmoćnijem mutantu, En Sabah Nuru (Oscar Isaac) , koji se nakon stoljetnog sna probudio i odlučio pobiti sve ljude. Dok su neki mutanti automatski na njegovoj strani (Magneto i Psylocke), drugi (Profesor X i Beast) smatraju da ljude treba zaštititi. Jedino što iz takvog sučeljavanja može izaći je bitka epskih proporcija. 3) Captain America: Civil War Dok se ‘Osvetnici’ bore sa problemima diljem svijeta, vlada SAD-a donese zakon prema kojem se svi superheroji moraju podvrći vladinoj kontroli. Jasno, takav stav istog trena polarizira superheroje, s Kapetanom Amerikom (Chris Evans) na jednoj, a Iron Manom (Robert Downey, Jr.) na drugoj strani. Kako se osjećaji sve više i više rasplamsavaju, tako i ostali superheroji polagano budu primorani zauzeti stranu. Black Widow (Scarlett Johansson), Black Panther (Chadwick Boseman), a i Spiderman (Tom Holland) će se uskoro naći u pravom ratu. Novi dio sage o Kapetanu Americi se zasniva na hvaljenom stripu iz 2006. godine, kojeg je napisao Mark Millar . U redateljskoj ulozi su i dalje braća Russo, koji su režirali i ‘Kapetan Amerika: Zimski vojnik’ . 'Captain America: Civil War' je najavljen za svibanj 2016. 2) Batman v Superman: Zora pravednika Film kojeg smo nekoliko puta najavljivali , pa bi našim redovnim čitateljima trebalo biti poznato da film stiže krajem ožujka naredne godine. Kao i u prošlom dijelu, pratimo Supermana (Henry Cavill) , no ovaj put mu neprijatelj nije general Zod, već nitko drugi doli Batman (Ben Affleck) . U njihovu kavgu se uplete i Lex Luthor (Jesse Eisenberg) sa svojim mračnim planovima. Kad svemu dodamo i Wonder Woman (Gal Gadot) jasno je da će zaplet biti zanimljiv. Redatelj Zack Snyder (300) je prethodnim nastavkom iznenadio mnoge jer je Supermana prikazao na poprilično mračan način. No film je ipak zaradio značajnu količinu novaca, s dodatkom i Batmana i Lexa Luthora je zasigurno osigurao da će opet zaraditi brdo novaca. Kao što smo već najavili, u kina bi trebao stići krajem ožujka. 1) Deadpool Isti program koji je od Jamesa Howlitta napravio Wolverinea je odgovoran i za stvaranje glavnog lika ovog jako očekivanog filma. Deadpool, brbljavi plaćenik, je za razliku od Wolverinea dobio i neke mane. Tako je besmrtan, ali je i unakažen i lud. To bi bili dovoljni razlozi ikome da krene u osvetnički pohod, pa kako ne i njemu? Lik koji se na stripu pojavio ranih ‘90 je istog trena postao iznimno popularan stripovski junak, ponajviše zbog ‘komuniciranja’ s čitateljem, tj. probijanjem četvrtog zida. Prvo njegovo izdanje na filmu je  bilo u filmu iz 2009., X-Men Origins: Wolverine, gdje ga je također glumio Reynolds. No u toj verziji donesena je neobjašnjiva odluka da se usta ‘Brbljavog plaćenika’ zašiju. Nakon početne nevjerice, fanovi superjunaka su ipak gledali film, i nastavili su tražiti samostalno djelo s Deadpoolom. To su i dobili, pa ćemo uz Reynoldsa u glavnoj ulozi moći vidjeti i T. J. Millera, Morenu Baccarin i Ginu Carano u filmu . Tim Miller je preuzeo redateljsku ulogu, po prvi put, pa je posve moguće da nećemo dobiti film kakvog želimo. Dodamo li tome činjenicu da je film dobio oznaku  R , koja će značajno utjecati na zaradu, možemo reći da sa strepnjom iščekujemo ovaj film. U kinima bismo ga mogli pogledati sredinom veljače 2016. 