Nema sumnje kako je posljednja epizoda 'Igre prijestolja', 'No One', bila priprema za ogromnu bitku za Oštrozimlje koju ćemo gledati na malim ekranima za samo nekoliko dana, no to ne znači da je zaslužila da joj progledamo kroz prste po pitanju nekih velikih problema koje je demonstrirala. Jasno, kao i inače, upozoravamo vas da u nastavku slijede spojleri za kompletnu zadnju epizodu 'Igre prijestolja'. Ako ju niste još pogledali, predlažemo da prvo to učinite pa nastavite s čitanjem recenzije. Da, 'No One' je imala svoje briljantne trenutke i neke sjajne dijaloge, no dobar dio posljednje epizode 'Igre prijestolja' nas je ipak ostavio u nevjerici da su nam renomirani scenaristi i filmaši mogli servirati nešto tako... neuvjerljivo. Krenimo onda bez posebno definiranog reda. Tyrionova priča se napokon pomaknula s mrtve točke, što je definitivno dobro. Robovlasnici napadaju Meereen, crvene svećenice vidno pomažu širiti utjecaj Majke zmajeva u drevnom gradu, Varys odlazi na misteriozni zadatak i Dany se napokon vratila. Pa zašto smo onda morali opet proživjeti nekoliko mukotrpnih minuta u kojima Tyrion sili Missandei i Grey Worma na cuganje i pričanje viceva? Ne znamo. S druge strane, čini se kako će se Hound ipak pridružiti Bratstvu bez zastava i zaputiti na sjever. Da, definitivno bi ga htjeli vidjeti kako slama neke zombijevske lubanje, no još bi nam bilo draže kada bi vidjeli - pogađate - CLEGANEBOWL. No, čini se kako od toga ipak neće biti ništa jer Sandor ide na sjever, dok njegov nemrtvi brat za to vrijeme na drugom kraju kontinenta otkida glave religioznih fanatika. Ta scena s Gregorom je inače bila nevjerojatno brutalna i sjajno odrađena dok je Lena Headey još jednom briljirala u ulozi Cersei, a definitivno će biti zanimljivo vidjeti i kako će se ova problematična i incestuozna Lannisterka snaći u novonastalim okolnostima sada kada je Gregor više ne može zastupati tijekom 'suđenja'. S obzirom na njezin razgovor s Qyburnom, nekako predviđamo da će dobar dio Dubrovnika, odnosno King's Landinga uskoro gorjeti. O da, i Houndove posljednje avanture su definitivna potvrda da Lady Stoneheart nikada neće stići u TV adaptaciju Pjesme leda i vatre. Nije da nam to sami Martin već nije nekoliko puta izričito rekao, ali ipak smo se nadali do samoga kraja. Beric Dondarrion i Thoros of Myr su se tako vratili u priču i vrlo vjerojatno preuzeli na sebe ulogu koju Lady Stoneheart ima u knjigama. Šteta. Jamiejeva opsada Riverruna je pak bila sjajno odrađena i drago nam je da smo vidjeli još nešto interakcija između njega i Brienne, njega i Edmunda te Bronna i Poda. Sve te scene su bile kvalitetno napisane, odglumljene i režirane, a jedino za čim žalimo je što nismo vidjeli kraj Blackfisha kada su ga scenaristi već odlučili iznenada ubiti, no to i nije toliko neočekivano s obzirom na činjenicu da ovaj lik u TV seriji nije ni približno toliko bitan koliko u knjigama u kojima je htio i uspjeo pobjeći iz Riverruna. Ono što je zanimljivo jest kako scenaristi iz nekog razloga još uvijek odgađaju Jamiejevu karakternu transformaciju koja je do opsade Riverruna u knjigama već na svojem samom kraju, dok smo ga u 'No One' pak gledali kako i dalje bezuvjetno voli Cersei u svakom smislu te riječi i to do te mjere da je sinoć čak i reprizirao svoj zlokobni citat - stvari koje radimo za ljubav - iz prve epizode serije kada je gurnuo Brana niz toranj. Definitivno najveći problem sinoćnje epizode je bila Arya i njena priča u Braavosu koja je sada naizgled okončana i to bez apsolutno ikakvog smisla. Mlada gospodična se tako preko noći pretvorila u Wolverinea i oporavila se od svojih prilično ozbiljnih ubodnih rana dovoljno dobro da se upusti u malo rekreativnog parkoura po Braavosu. Lady Crane koja joj je pomogla je svoje magične iscjeliteljske moći objasnila činjenicom da je kao mlada bila jako ljubomorna te je često izbadala ljubavnice svojih momaka koje je onda krpala zbog grižnje savjesti... čekaj, što? Zbilja? Haha, zbilja? Da stvari budu još gore, potjera između Waif i Aryje je izgledala kao da je ispala iz prvog Terminatora. Scena s padanjem niz stepenice preko košara s voćem je trajala toliko dugo da je postala komična. Arya se pak na kraju svega uspjela odvući do svojeg skrovišta u kojem je zgrabila Needle, odsjekla svijeću i - ozbiljno ranjena - zaklala Arnolda... ovaj, Waif. Kako joj je to pošlo za rukom? Zašto je uopće napustila svoje skrovište kada je znala da je proganja ludi i poremećeni kult religioznih plaćenih ubojica? Zašto smo pobogu dobili ijednu jedinu scenu s Aryjom između njenog finalnog okršaja s Waif i kraja šeste epizode ove sezone kada je... znate, došla u svoje skrovište i pripremila klopku za svoju smrtnu neprijateljicu, inače vjerojatno i najgoru i najdramatičniju atentatoricu na Planetosu? I sada bi trebali vjerovati da se vraća u Westeros lukavija i spretnija nego što je prije bila? I kako joj je Jaqen nakon svega mogao ponosno reći kako je 'sada napokon nitko'? PA KONSTANTNO GA IZNEVJERUJE I RADI SVE SUPROTNO OD ONOGA ŠTO JOJ JE REČENO! Toliko pitanja, a toliko malo zdravog razuma. 'No One' je imao svoje briljantne trenutke i neke sjajne dijaloge, no dobar dio posljednje epizode 'Igre prijestolja' nas je ipak ostavio u nevjerici zbog užasno lijeno napisanog i otegnutog scenarija. Aryjina priča u Braavosu je završila toliko glupo i neuvjerljivo da je u svih šest dosadašnjih epizoda serije od nje objektivno gori jedino Dorne. Također, 'No One' je postavio rekord u količini teorija fanova koje je jedna epizoda 'Igre prijestolja' uspjela negirati. Cleganebowl, Lady Stoneheart, Arya=Jaqen ili Arya=sposobna, Blackfish kao bitan lik u priči... nije da je to nužno loša stvar; dapače, sretni smo što serija napokon postaje manje predvidljiva kako se primičemo završnici ove sezone, ali sedam mu paklova, Cleganebowl se mora dogoditi! +Gledati Cersei stjeranu u kut je fantastično +Sandor je frajer i želimo spinof seriju u kojoj on 10 sezona samo razbija lubanje i baca one-linere +Gluma je i dalje na općenito visokoj razini -Tyrion je i službeno pretvoren u dežurnog komičara -Svaka scena u Braavosu svojom glupošću evocira sjećanja na Dorne -CLEGANEBOWL SE NEĆE DOGODITI!? Izvor: adria.ign.com Tema: FILM 