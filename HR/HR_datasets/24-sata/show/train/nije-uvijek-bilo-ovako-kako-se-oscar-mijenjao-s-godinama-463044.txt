Danas 'Oscar' ima 24 kategorije, no kroz desetljeća se poprilično puno promijenio. Već nakon prve dodjele, 1928. godine, neke kategorije su otpale, iz posve očiglednih razloga. Nagrada za najboljeg redatelja dodjeljivala se tada u kategorijama drame i glume, što bi vrlo brzo dovelo do čudne situacije, čim bi se pojavili i akcijski filmovi, krimići, horor filmovi, i drugi. Nakon te godine otpali su i 'Best Engineering Effects', koji su se u malo drugačijem obliku vratili 1939. godine, kao 'Najbolji vizualni efekti', kako se zovu i danas. Te je godine također napuštena i nagrada za najbolje titlove, kao i ona za umjetničku produkciju. Kroz burne '30. dodano je još nekoliko kategorija. 'Oscara' ste tako mogli dobiti za najbolju plesnu točku ili za najbolji kratki film u boji, a mogli ste osvojiti statuu i za najboljeg pomoćnika redatelju. No kako je po samim nazivima tih nagrada jasno, sve su 'ugašene' nakon samo nekoliko godina. Bitna stvar koja se dogodila s početkom tridesetih je dolazak filma u boji, pa se tako u tom desetljeću 'Oscar' krenuo dodjeljivati zasebno crno-bijelim filmovima, a zasebno filmovima u boji. Takva se praksa zadržala sve do kraja šezdesetih, kada je napokon napuštena, zbog sve manjeg broja crno-bijelih filmova. Do 1948. je 'Oscar' praktički već imao formu koju ima i danas, tj. sve važne kategorije bile su tu i neće se mijenjati narednih nekoliko desetljeća. Neke su kategorije dobile promijenjeno ime, no ostale su u osnovi iste, poput 'Najbolje produkcije' ili 'Najbolje maske i frizure'. 1963. godine dodana je i kategorija najbolje zvučne montaže, dok je 2001. godine uvedena kategorija najboljeg animiranog dugometražnog filma. U devedesetima napuštena je, nakon samo tri godine, kategorija najbolje glazbene podloge u komediji, a odbačena je i kategorija za posebna priznanja. Svake godine se opet raspravlja o nekim kategorijama, a kategorije koje su do sada odbačene su najbolji titl i najbolji kasting, obje odbačene 1999. godine. Kategorija najboljeg kaskadera je bila odbačena svake godine od 1991. pa sve do 2012. godine, kada su kaskaderi napokon odustali. Jedna od važnijih činjenica vezana za dodjelu je i mjesto odvijanja dodjele. Sama nagrada se sa prvotne lokacije hotela 'Hollywood Roosevelt' preselila u hotele 'Ambassador' i 'Biltmore' na početku tridesetih,  da bi krajem četrdesetih završila u kazalištu 'Grauman', a potom u auditoriju 'Shrine'. Kroz pedesete se dodjela mogla gledati u kazalištu 'Pantanges', iz kojeg se odselila u Santa Monicu. No, krajem '60. vratila se u Los Angeles, gdje je i ostala do današnjih dana. Danas se dodjela održava u kazalištu 'Dolby', bivšem 'Kodaku', u kojem je od 2002. godine. A da cijela stvar ne bi postala naporna i dosadna pobrinula se glumica Greer Garson, čiji je dosadni govor od šest minuta uvjerio Akademiju da bi se govori trebali nekako ograničiti, pa su tako govori od 1943. godine dugački maksimalno 45 sekundi, nakon čega vam gase mikrofon. To je vrijeme bilo i više nego dovoljno za glumicu Patty Duke, koja je za svoju nagradu vrlo kratko izjavila 'Hvala', tj. 'Thank you', i otišla je s pozornice. Premda ove godine nećemo vidjeti nikakve promjene, zbog bojkota kojim su prijetili neki glumci, Akademija je obećala da će do 2020. godine korijenski promijeniti popis glasača za nagradu. Hoće li se to uistinu dogoditi, još ćemo vidjeti. Sve o 88. dodjeli Oscara pročitajte u našem specijalu Oscari. Tema: Sve o Oscarima 