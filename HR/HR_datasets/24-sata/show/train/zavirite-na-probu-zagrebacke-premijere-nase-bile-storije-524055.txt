Nakon splitske premijere mjuzikla 'Naša bila štorija', večeras u Ciboni slijedi i ona zagrebačka i to na sam rođendan autora Nene Ninčevića. Prvi put zajedno: Severina, Goran Karan, Danijela Martinović i Guliano skupa na pozornici! Reporter: Sven Hamzić, Morana Ćosić 'Naša bila štorija' romantična je priča o zabranjenoj ljubavi, ali i oda gradu Splitu i njegovim ljudima, običajima i jedinstvenom načinu življenja. Duboko prožete emocijama, humorom i ćakulom karakterističnom za grad pod Marjanom, pjesme iz 'Naše bile štorije' izmamit će vam osmijeh na lice i razgaliti srca te nas svojim motom podsjetiti da 'sve ča jubav složi, nije grij'. - Ja sam presretna jer ovaj mjuzikl veliča duh ljudi i duh grada. Mislim da su to Neno Ninčević i Goran Karan fenomenalno napisali, jednostavno, a ne banalno, nešto što će ispuniti svaku dušu, ne samo Splićane. Ovaj mjuzikl je jedan od onih projekata koji ne da se ne odbijaju, nego se moli da vas prime. Ja sam zahvalna Goranu što me čekao koju godinu da krenemo ovo raditi - kazala je Severina. 