Davno, davno, tijekom osamdesetih, uglavnom nikome nije padalo napamet da istog trena kada je izgledalo da novac ne stiže 'propisnom' brzinom, istog trenutka napravi remake ili reboot serijala. Kada bi se krenulo sa snimanjem franšize, uzimalo se u obzir i da će glumci ostarjeti ili da će franšiza jednostavno postati zamorna. No čini se da više ne živimo u takvom svijetu pa je sve podložno rebootu tog trena kada ne zaradi dovoljno novaca. Koliko je dovoljno? To je pitanje na koje samo holivudski računovođe mogu dati odgovor. No ono što se ipak zna jest da je takav trend tu i da ne pokazuje znakove usporavanja. Tako dobivamo novog 'Bena Hura', već ovog ljeta, zajedno s novom 'Sedmoricom veličanstvenih', a stižu i nova 'Zvjezdana vrata'. No postavlja se pitanje, jesu li rebootovi isplativi? Srećom, postoje ljudi koji su si dali truda i pokušali su odgovoriti na to pitanje putem grafa. Comparing Reboots - Who Won? Created By: ForRent.com Kako možete vidjeti, odgovor je u principu ne. Nakon uspoređivanja zarade 27 novih franšiza s njihovim originalima, zaključak je da se originali bolje drže u praktički svakoj kategoriji: američki prihod, svjetski prihod te ocjene publike i kritike. Kritika je samo osam novih filmova bolje ocijenila, dok je publika dala bolju ocjenu u devet slučajeva. No prava katastrofa se vidi kada se pogleda zarada (prilagođena za inflaciju) i kada se vidi da je samo sedam filmova zaradilo više novca od svojih prethodnika. Doduše, niti jedan reboot nije propao u potpunosti, jer ipak igraju na prokušane stvari viđene u originalima. Koliko dugo ćemo dobivati rebootove i postoji li točka kada će publika reći 'dosta je bilo'? Teško je reći, no sudeći prema viđenom, takvo ponašanje je tu i ostat će do daljnjeg. Najnoviji reboot su 'Zvjezdane staze: S one strane', koje možete od jučer pogledati u CineStar kinima, u distribuciji Blitz filma. Tema: FILM 