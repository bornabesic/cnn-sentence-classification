Nakon nekog vremena planiranja, jutros je i službeno najavljena TV spinoff serija 'Legion', zasnovana na stripu 'X-Men'. Seriju je odlučila financirati televizijska mreža FX. Prva sezona nadolazeće serije brojat će osam epizoda, a snimanje kreće kroz par mjeseci u Vancouveru. 'Legion' bi tako trebao debitirati na malim ekranima već početkom sljedeće godine. 'Legion' će se fokusirati na lik Davida Hallera, mladića koji pokušava izliječiti svoju mentalnu bolest da bi na kraju shvatio kako glasovi u njegovoj glavi možda zaista i postoje. David, odnosno Legion je sin Professora X-a, a TV priča o njemu će biti prvi zajednički projekt Marvela i kuće FX Productions. Glavnu ulogu u seriji tumači Dan Stevens (Downtown Abbey, The Guest), a 'Legion' se također može pohvaliti s još nekim poznatim glumačkim imenima kao što su Rachel Keller (Fargo), Aubrey Plaza (Parks and Recreation), Jean Smart (Fargo), Jeremie Harris (A Walk Among the Tombstones), Amber Midthunder (Hell or High Water), Katie Aselton (The League) i Bill Irwin (Interstellar). Noah Hawley (Fargo) napisao je scenarij za pilot epizodu kojoj će ujedno biti i izvršni producent. Naposlijetku, bitno je naglasiti kako 'Legion' neće biti smješten u filmski univerzum o X-Menima, a Marvel je pak ovaj projekt bombastično opisao kao 'Breaking Bad superherojskih serija' u smislu da se neće slijepo držati konvencija žanra te će nastojati ispričati originalnu, do sada neviđenu priču. Hoće li mu to poći za rukom? Saznat ćemo već početkom 2017. Izvor: adria.ign.com Tema: FILM 