 Premda je David Bowie tek dva tjedna mrtav , već su pokrenuti planovi da se reboota jedan od njegovih najpoznatijih i najpopularnijih filmova - 'Labirint'. Film kojeg danas pamtimo kao jednog od legendarnih filmova pokojnih Davida Bowieja i Jima Hensona i kojeg se bez problema može pogledati par puta, publika te godine baš i nije takvim smatrala . Doduše, kad vidimo da se morao boriti protiv ‘Top Guna’ i drugog dijela Karate Kida , onda je jasno zašto nije nadoknadio niti pola od 25 milijuna dolara troškova. No danas se film s pravom smatra jednim od kultnih filmova iz '80 , te je vijest o njegovom rebootu dočekana na nož od strane mnogih na internetu. Po svemu sudeći, Lisa Henson, kći Jima Hensona, će biti producentica, dok će Tri-Starova Nicole Brown biti glavna producentica. Scenaristica 'Čuvara galaksije' , Nicole Perlman, je unajmljena i za ovaj projekt. Iako se u početku o filmu pisalo samo kao o nastavku, u kojem bi se možda i moglo bez Bowiejeve odlične izvedbe, prema najnovijim izvješćima, sada je samo reboot u pitanju. Kojim god putem da odluče krenuti, očigledno je i da se internetskoj javnosti, a i filmskim kritičarima nikako ne sviđa ova ideja. Osim što govorimo o posljednjem filmu Jima Hensona, s Bowiejevim pjesmama i izvedbama, moramo spomenuti i da je film napisao Pythonovac Terry Jones, a da ga je producirao George Lucas . Kada sve to zbrojimo, čini nam se da je ovakav projekt na fenomenalnom putu ka propasti. 