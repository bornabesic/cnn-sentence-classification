Početkom godine u borbu za titulu najboljeg kuharsko-amaterskog para Hrvatske i novčanu nagradu od 100.000 kuna ušlo je deset parova. Nakon 19 tjedana kuhanja, stručni je žiri iz showa 'izbacio' njih šest, a u finalnom tjednu svoja mjesta zasluženo su dobili Natali i Hrvoje, Moira i Zdravko, Sanja i Morena te Kristijan i Martin. Ova su se četiri para do finala uspinjala doslovno preko 'trnja' – ponekad bi na tablici ukupnih bodova bili zadnji, a ponekad pri samom vrhu; za svoje bi delicije ponekad dobivali desetke, a opet, s druge strane, znali su i razočarati žiri čudnim spojevima namirnica od kojih bi Tomislava Špičeka, Ivana Pažanina i Žakline Troskot (koja je nakon 20. epizode zamijenila trudnu Željku Klemenčić) zaboljela glava.  Natali Rade i Hrvoje Hrkać iz Jastrebarskog slobodno mogu zahvaliti Hrvojevom bratu što ih je prijavio u show. Vjerovao je da imaju šanse doći do finala i nije pogriješio. Pažanin je nekoliko puta izjavio kako vidi napredak u njihovom kuhanju te se nada kako će nakon ovog showa, bez obzira što se dogodi na samom kraju, nastaviti s izgradnjom svoje gastro karijere.  Otac i kći iz Varaždina, Zdravko i Moira Rogina, htjeli su ostati u showu što duže, barem u prvih šest parova, kada započinje tzv. mentorski dio, kako bi od profesionalnih kuhara uspjeli doznati što više savjeta i trikova. I oni su imali uspona (desetka na kuhači) i padova (izgubili su u dvoboju titana i bili najlošiji na tablici), no nisu odustali od svojeg načina kuhanja već su svojim zamislima pridodavali novitete koje su naučili u showu. To su prepoznali i ostali natjecatelji koji Zdravka i Moiru još od samog početka smatraju favoritima.   Sanja Zlatar iz Zagreba na polovici sezone ostala je bez partnera pa je u pomoć pozvala Morenu Marković s Cresa, koja je, pak, bila izbačena dva tjedna nakon ulaska u show. Sanja je u Moreni prepoznala talent i zajedno su s 'nula' na tablici dogurale do finala. Sanja priznaje da se nikada nije vidjela u finalu, no vjeruje da je u finalnom tjednu sve pitanje sreće – tko će se uspjeti organizirati i napraviti sva jela u zadano vrijeme. Prijatelji iz Pazina, Kristijan Benić i Martin Špiček, također su iznenađeni dolaskom u finale. Smatraju to dokazom svog kulinarskog znanja iako su varirali na tablici ukupnih bodova. Još im više imponiraju pohvale žirija, kao i kolega suparnika u showu, koji s njima ne žele ući u dvoboj.  U tri i pol mjeseca kuhanja na setu kulinarskog showa 'Tri, dva, jedan – kuhaj!' u prosjeku se skuhalo oko 1000 delicija, što predjela, što glavnih jela, a što deserata. U posljednjem tjednu Sanju i Morenu, Kristijana i Martina, Moiru i Zdravka te Natali i Hrvoja očekuje još 81 tanjur koji trebaju skuhati, ispeći ili izmiksati. Jedan od njih je novi, najbolji kulinarski par Hrvatske! Ne propustite finalni tjedan kulinarskog showa 'Tri, dva, jedan – kuhaj!', od ponedjeljka 8. svibnja u 21:15 na RTL-u. 