Na korak do finala, show 'Tri, dva, jedan-kuhaj!' su večeras napustile Sanja i Morena. Pripremale su zamotuljke sa šunkom i sirom, punjenu korabicu, juhu od celera, teleću jetru s drobljencem od krumpira i drobljenac s ribizlom borovnicama, a za svoj su meni od pet sljedova zaradile mršavih 15 bodova. Sveukupno 50 osvojenih bodova nije bilo dovoljno za prolaz u finale. - Za hladno predjelo ste servirale gotovu šunku s gotovim sirom i malo začina. U polufinalu smo, ne možemo tako. Ogromna, katastrofalna greška - razočaran je bio Pažanin. - Ne znam gdje vam je pamet bila. Toplo predjelo je interesantno i dobro odrađeno, ali nije bilo dovoljno začinjeno - dodao je. - Juha je bila preslana, jetrica su ukusna kao i umak, no trebala su biti malo manje tretirana, a prilog je trebao biti blaži - dopunio je Špiček dok je Žakline ostala razočarana desertom. - Desert nije bio dobro ispečen. Od ispod crn, iznutra sirov i malo pretjerano kiseo. Uz sve loše ocjene i komentare, dobile su i jedan bod manje za nečistu radnu jedinicu. - Ostala su dva para. I jedni i drugi imaju neki svoj ritam kuhanja, svoju viziju kuhanja, svoja jela. Nema favorita niti mislim da jedan par odskače. Oni su apsolutno ravnopravni i to će biti prava borba za kraj - smatra Pažanin. Mora i Zdravko ili Martin i Kristijan – tko će biti novi najbolji amaterski kulinarski par? Doznat ćemo sutra u 21:15 na RTL-u. 