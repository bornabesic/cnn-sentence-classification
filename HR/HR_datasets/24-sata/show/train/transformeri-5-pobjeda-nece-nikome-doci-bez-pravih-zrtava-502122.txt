Kako smo već bili najavili u našim člancima o 'Transformerima', Michael Bay nam se u petom nastavku vraća s robotima, ali dodaje i neke detalje iz ljudske mitologije u cijelu priču. Kako se film zove 'Transformers: The Last Knight', vrlo je vjerojatno da ćemo u filmu gledati i kralja Arthura i njegove vitezove u borbi protiv Decepticona. Stoga se stvarno radujemo filmu jer nas istinski zanima kako je Bay uspio spojiti Vitezove okruglog stola s eksplozijama, običnim Transformerima, Dino Transformerima, i tko zna s čime još. Foršpan je bio najavljen već prije nekoliko tjedana, a sada smo ga dobili, u punoj njegovoj eksplozivnosti. Čega sve u foršpanu ima? Ima eksplozija, ima Autobota, ima Decepticona, pojavi se i jedan kraljevski izgledajući vitez, lik Marka Wahlberga iz prethodnog nastavka je tu, no ono što je najbitnije, vidjeli smo po prvi put da je jedan herojski robot promijenio strane. Ako želite saznati o kome se radi, pogledajte video. Pogledajte prvi foršpan Spomenuta zvijezda prethodnog nastavka, Mark Wahlberg, vraća se i u petici kao mehaničar i izumitelj Cade Yeagera, dok legendarnom robotu Optimusu Primeu, koji je sad možda hackiran pa je izdajica, glas i dalje daje Peter Cullen. Jerrod Carmichael, Mitch Pileggi, Laura Haddock i Anthony Hopkins (možete mu čuti glas u foršpanu) također imaju uloge, no još uvijek nije jasno točno koje. John Turturro i John Goodman reprizirat će uloge iz prethodnih filmova o Transformerima. Turturro je opet trapavi i zbunjeni agent Simmons (nadamo se da je lik ipak malo napredovao), kojeg je glumio u prva tri filma o Transformerima, a Goodman ponavlja svoju ulogu kao ratni Transformer Hound. 'Transformers: The Last Knight' bi u kina trebao doći 23. lipnja 2017. godine. Tema: FILM 