Bilo je zanimljivo jer sam učio svašta o glumi, rekao je Marko Vuletić (17), koji misli da će sutra druga epizoda serije 'Isti san' oduševiti kao i prva. Marko tumači Dalmatinca Brunu, koji stalno ima vrlo čudne ideje. - Prvi put sam glumio i jako mi se svidjelo to iskustvo - istaknuo je. Planovi: Želi postati televizijski voditelj Jedva čeka sutra u podne pogledati drugu epizodu i zna da će dobiti mnogo pozitivnih komentara. Nema tremu pred kamerama i u budućnosti bi volio raditi na televiziji. - Rad s ljudima me ispunjava i želim biti voditelj - rekao je Marko, koji na YouTube kanalu ima više od 60.000 pratitelja. Nekoliko je puta dolazio na rođendane strancima jer je bio poklon iznenađenja. Mladi Trogiranin ide u srednju grafičku školu i zbog snimanja prve internetske serije na JoomBoos kanalu stalno je putovao u Zagreb. - Nije mi bilo teško zbog takvog projekta putovati - objasnio je. Nije u vezi, a ispričao nam je kakve ga djevojke privlače. - Sviđaju mi se plavooke plavuše. No i brinete imaju šanse - našalio se. Roditelji ga podržavaju u njegovoj YouTube karijeri, ali kaže da je mami čudno što se snima. Često ga prepoznaju i zaustavljaju na ulici. - Uglavnom se radi o curama od 14 do 17 godina, no nekad su to i roditelji koji žele fotku za svoju djecu - pohvalio se. Na društvenim mrežama svaki dan dobiva gomilu poruka od djevojaka. - Nekad mi prijete jer ne želim biti s njima, ali nije me strah - zaključio je. Tema: JoomBoos 