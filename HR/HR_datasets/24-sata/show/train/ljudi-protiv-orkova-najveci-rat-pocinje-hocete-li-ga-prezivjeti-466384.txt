Premda je na čelu projekta poprilično kvalitetan redatelj, Duncan Jones (Mjesec, Izvorni kod), kada su obrade igara u pitanju, još uvijek čekamo film koji bi nas istinski iznenadio. Naime, kompjuterske igre još uvijek se smatraju samo razonodom, i to niti više niti manje, djetinjom. Stoga je i trud uložen u njihovu adaptaciju često nizak ili, još gore, prilazi im se na neozbiljan način koji neminovno osuđuje film na propast. Tako smo i ostali donekle zapanjeni nekvalitetom prvotnog foršpana, s jasno vidljivim kompjuterskim animacijama i bez jedne jedine trunke uvjerljivosti. Drugi je foršpan dosta promijenio situaciju, s lošeg ka dobrom, a treći je 'zacementirao' naše mišljenje - izgleda da ćemo dobiti dobru adaptaciju 'Warcrafta' i posve moguće prvu dobru adaptaciju neke igre. Ako dobijemo i kvalitetnu adaptaciju 'Assassin's Creeda', vrlo je vjerojatno da bi se obrade igara mogle početi snimati uz istu predanost kakvu vidimo na drugim projektima. Pogledajte video i recite nam što mislite Osim vrlo jasno pokazanih glavnih likova, Garone (Paula Patton), Durotana (Toby Kebbel) i Anduina Lothara (Travis Fimmel), dobili smo i prvi poprilično lijep prikaz glavnog negativca iz serijala, vještaca Gu'ldana (Daniel Wu). Osim njega, pokazani su i Ben Foster (Medivh), Dominic Cooper (Llane Wrynn) te Clancy Brown kao Blackhand. Ulogu Grommasha Hellscreama glumi Terry Notary i jedva čekamo vidjeti ju na kino platnima. Priča, koliko se do sada moglo saznati od studija, prati napad orkova kroz magični portal, s njihovog svijeta Draenora na ljudski svijet Azeroth. Durotan, vođa orkova, i Anduin Lothar, vođa ljudi, moraju naći snage i razriješiti svoje nesuglasice da bi pobijedili silu koja prijeti i jednima i drugima. Film u kinima očekujemo desetog lipnja ove godine. Tema: FILM 