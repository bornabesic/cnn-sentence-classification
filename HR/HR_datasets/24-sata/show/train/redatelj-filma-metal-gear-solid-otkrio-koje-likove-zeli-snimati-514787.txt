Jordan Vogt-Roberts, redatelj nadolazećeg filma iz franšize 'Metal Gear Solid' otkrio je prve detalje o svojem novom projektu, a progovorio je i o likovima koje želi uključiti u njega. - Veliki sam fan Sniper Wolf - izjavio je Vogt-Roberts tijekom promocije svojeg novog filma 'Kong: Otok lubanja'. Mladi američki filmaš također je otkrio kako 'ne postoji svijet' u kojem bi snimio 'Metal Gear Solid' a da u njemu nema Cyborg Ninje. Vogt-Roberts je također otkrio kako razmišlja bi li u film trebao uključiti scene koje ruše tzv. četvrti zid, što smo vidjeli u igrama iz serijala 'Metal Gear Solid' kada se lik Psycho Mantis povremeno izravno obraćao igračima. - Rušenje četvrtog zida bi se moglo pokazati kao vrlo bitan element ovog filma, no treba pronaći način da se to napravi na interesantan način - objasnio je Vogt-Roberts. Redatelj je također rekao kako želi da njegov film potakne istu razinu rasprava i teorija kao što su to učinile i igre Hidea Kojime, sugeriravši kako će nadolazeći uradak obraćati veliku pažnju na detalje. Više detalja o tome što Vogt-Roberts planira napraviti s prvom filmskom adaptacijom kultnog serijala video igara donosi IGN Adria. A ako vas interesira kako izgleda njegovo trenutačno djelo, najnovija verzija legendarnog King Konga u filmu 'Kong: Otok lubanja', možete otići do bilo kojeg boljeg kina i uživati u epskom čudovištu u 'pravilnom formatu'. Tema: FILM 