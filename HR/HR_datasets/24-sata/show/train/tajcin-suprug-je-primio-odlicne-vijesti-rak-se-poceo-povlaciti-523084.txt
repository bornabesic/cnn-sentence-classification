Upravo sam dobio svoju prvu CT snimku od kada sam počeo tretman. Lijek koji sam primao je, čini se, zaustavio širenje raka, napisao je Matthew Cameron na svom Facebooku. Rak se smanjio na lijevom plućnom krilu na kojem je bio najgori, iako na tim mjestima i dalje osjeća jake bolove. - Bilo je prekrasno čuti te riječi: 'Tarceva je pomogla, ne bi niti trebao osjećati te bolove. Riješit ćemo to i držati te na oku sljedećih desetak godina' - piše u objavi. Matthew se na društvenoj mreži zahvalio Bogu na molitvama i svima koji su ga podržavali u njegovoj borbi. Podsjetimo, Tajčin suprug saznao je da boluje od nepušačkog karcinoma pluća. Obitelj Cameron to je otkrila u dirljivoj objavi na stranici GoFundMe, na kojoj se skupljaju donacije. Prije nekoliko tjedana počeo se liječiti tabletama koje bi trebale spriječiti aktivnost proteina koji potiče rast i širenje karcinoma. Matthew je oženio Tatjanu Matejaš Cameron (46) prije nešto više od 17 godina, a u braku su dobili sinove Dantea, Evana i Blaisea. Godinama žive u Cincinnatiju, a otkako se Cameron razbolio, Tatjanina majka Štefica preselila se iz Zagreba kćeri kojoj pomaže u kućanstvu. 