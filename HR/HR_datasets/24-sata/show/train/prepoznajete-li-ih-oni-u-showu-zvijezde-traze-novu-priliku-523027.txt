Među brojnim natjecateljima koji su se prijavili u RTL-ov glazbeni show 'Zvijezde' našlo se i nekoliko njih koji su gledateljima glazbenih i reality emisija već otprije poznati. Iako imaju različite razloge prijave, želja im je ista – da se pred stručnim žirijem, u kojem sjede Tony Cetinski, Massimo, Mirela Preselac Remi, Maja Bajamić i Goran Lisica Fox, pokažu u najboljem svjetlu. Zvjezdica je postala zvijezda – ovako kratak i sažet opis savršeno stoji uz tinejdžericu Saru Andrić iz Solina. Naime, ova je 16-godišnjakinja svoje pjevačko umijeće pokazala nastupivši u drugoj sezoni „Zvjezdica“, gdje je dogurala do finala, no pobjeda joj je izmakla za dlaku. Sara je prihvatila komentare žirija showa i poradila na svom glasu pa sada, godinu dana kasnije, samouvjereno juriša i prema finalu  između brojnih Sarinih konkurentica u showu, nalazi se i Marija Barišić, 26-godišnja zaljubljenica u pin-up iz okolice Kutine, koja je prije nekoliko godina nastupila u showu 'Hrvatska traži zvijezdu'. Nije prošla dalje u TOP 20 jer ju je, kako kaže, pojela trema, no nije zbog toga prestala pjevati. Uvijek simpatična i vesela Marija pjeva u zboru i nastupa s bendom 'Cry baby'. Dvije je godine živjela i radila u Kanadi, no ipak se odlučila vratiti u Hrvatsku kada je upoznala svog supruga, također glazbenika u bendu. Zubotehničar s Čiova, Karlo Vudrić (23) već je jednom pjevao pred Tonyjem, i to prošle godine tijekom nastupa u 'The Voiceu'. Žiri je pohvalio njegovu boju glasa i karizmu showmana, zbog čega je odlučio ponovno stati pred Tonyja kako bi dobio drugu šansu. Karlo svira mandolinu, za koju kaže da je produžetak njegovih osjećaja. Sudionik je brojnih festivala diljem Hrvatske, voli slušati i pjevati pop-rock, indie-pop i pop te smatra kako je od pobjede važnije ostaviti trag. Zasigurno najpoznatiji natjecatelj u 'Zvijezdama' je Danijel Boto, 35-godišnjak iz Čapljine u kojem gledatelji prepoznaju sudionika reality emisija 'Showtime' i 'Big Mama House'. Danijel je poznat kao kralj djevojačkih zabava, ponajviše u Hercegovini, a iza sebe ima već nekoliko hitova na Youtube kanalu. Posljednji videospot za pjesmu „Urnebes“ ima preko 116 tisuća pregleda, a trenutno radi na novim, autorskim pjesmama. Jednu od njih predstavit će i na audiciji. Hoće li žiri u  prepoznati novu pjevačku 'Zvijezdu'? Ne propustite doznati već u ponedjeljak, 8. svibnja, u 20 sati na RTL-u! 