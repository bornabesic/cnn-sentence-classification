Sony Pictures Animation je danas i službeno potvrdio kako definitivno snima emoji film. Iako je o ovom uratku bilo govora još prošlog ljeta, velika većina ljudi tada iz očiglednih razloga nije baš previše ozbiljno shvatila izjave Sonyjevih predstavnika o tome 'kako se trenutačno raspravlja o ideji za film o emotikonima'. U svakom slučaju, film je sada definitivno i službeno dobio zeleno svjetlo, što je u ranim jutarnjim satima po našem vremenu potvrđeno tijekom prezentacije na CinemaConu u Las Vegasu. Predsjednica studija 'Sony Pictures Animation', Kristine Belson, je otkrila kako će scenarij za film napisati Eric Siegel (serija 'Men at Work') i Anthony Leondis ('Lilo i Stitch 2'), a film će pratiti 'poduzetne emojije koji žive i rade u tajnom svijetu u telefonima'. Gledatelji će tom svijetu moći pristupiti pomoću 'tekstualne aplikacije kroz koju će ulaziti u tzv. dolinu Emojija'. Nadalje, početni zaslon mobitela će u filmu nositi naziv 'svijet wallpapera', a radit će se o svojevrsnoj galaksiji prepunoj manjih planeta, odnosno aplikacija od kojih će svaka skrivati nove svjetove. Spotify je prva od tih aplikacija čije je gostovanje potvrđeno u filmu, a kompletan uradak bi trebao biti napisan, animiran i režiran do početka sljedeće godine te je momentalni plan izbaciti ga u kina tijekom 2017. Hoće li ovaj film biti išta više od velike platforme za plasman proizvoda ostaje za vidjeti. Izvor: adria.ign.com   Tema: FILM 