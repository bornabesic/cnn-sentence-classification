U četvrtak će nastupiti na humanitarnom koncertu Zaklade ‘Prsten’ u Muzeju Mimara i tako pomoći siromašnim studentima da dobiju stipendiju i dovrše studij. - I ja sam nekoć bio student i jedva sam spajao kraj s krajem. Rođen sam u Zenici, a magistrirao sam pjevanje u Zagrebu i bilo je teško. Pjevao sam i na svadbama, i na Mirogoju, i na ulici, ali tako naučiš razgovarati s ljudima - kaže Ivan Jelić (29), koji danas puni dvorane u Hrvatskoj i BiH pjevajući sevdah uz vrhunske glazbenike okupljene oko njegova projekta 'Ethno Remake'. Sretni jer pomažu: Ivan Jelić i Sandra Bagarić u četvrtak će zapjevati za studente slabijeg imovinskog statusa Jelića je na humanitarni koncert pozvala Sandra Bagarić (43), a s njom će otpjevati ariju 'Ja ljubim', kako se i zove ova akcija za pomoć studentima u Hrvatskoj i BiH. Ivan je svojim glasom oduševio i Edina Karamazova, s kojim uskoro nastupa. Osim Jelića, sa Sandrom će nastupati i njezin suprug Darko Domitrović (53). - Nastupamo već četvrtu godinu zaredom jer smo i mi bili studenti i znamo kako je to kad nemaš novca. Dosad smo imali mnogo gostiju koji su nam se rado odazvali, poput pjevača Miroslava Škore i violončelistice Ane Rucner - rekla je Bagarić. 