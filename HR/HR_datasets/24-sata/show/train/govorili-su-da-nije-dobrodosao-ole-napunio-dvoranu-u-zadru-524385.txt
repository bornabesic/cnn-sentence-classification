Dobro večer Zadre! Imam za vas jednu dobru i jednu lošu vijest. Dobra je da ste vi tu, a loša da sam ovo ja. Eh, nismo se vidjeli 28 godina, riječi su kojima je Đorđe Balašević (64) započeo svoj koncert. U prepunoj dvorani Krešimira Ćosića na Višnjiku više od 8500 fanova su s Đoletom uglas pjevali njegove najljepše stihove. Prvi koncert u Zadru nakon osamostaljenja glazbenik je započeo pjesmom 'Priča o Vasi Ladačkom', a uslijedili su i hitovi poput 'Neki novi klinci'. - Pitaju me do kada ću pjevati? Pjevat ću dokle god ne budem bolji od publike - rekao je Đole, piše Zadarski.hr. U Višnjiku je bilo obožavatelja iz Zadra, Šibenika, Splita, Makarske, Zagreba, Mostara i Ljubljane. Fanovi su ga tijekom nastupa 'zatrpali' plišanim zečevima. Podsjetimo, informacija da će Đole u Zadru nastupati nakon 28 godina nije 'sjela' mnogim građanima. Nakon što su građani negodovali, Boris Marin, osnivač Udruge navijača Tornado iz Zadra, oglasio se na Facebooku i rekao što misli o tome. - Od davnina smo muzikalan narod, to je istina, ali nitko, baš nitko ljepšu pjesmu o Vukovaru nije napisao i ispjevao od tog prozvanog Balaševića. Čovjeka koji je i kroz pjesmu osudio četničku i JNA agresiju na Hrvatsku - napisao je Marin na Facebooku. Nakon toga Balašević mu je odgovorio putom Facebook profila svoje kćeri Jelene Bebe te ga pozvao na svoj koncert. - Zloba naprosto ima svoje zastupnike u svakom gradu, i na njima je samo da preformuliraju da li im kod tebe ne valja to što nisi iz Zadra, ili će, prije nekog narednog koncerta tvoj glavni grijeh biti što si nedavno nastupao u Zadru - stoji u objavi. Marin koji je u Zadru poznat kao Bore Poštar nakon koncerta je otkrio da je pustio suzu. Tijekom večeri upoznao je glazbenika kojeg je branio na društvevnim mrežama te je ponosno s njim i pozirao. 