Premda su prošlog mjeseca odradili jedan od najvećih fijaska u povijesti Oscara (a možda i filmske industrije), tvrtka PricewaterhouseCoopers (PwC) ostaje u igri i nastavlja obavljati svoje usluge za Akademiju. Prema objavi iz Akademije, naredna, 90. dodjela, i dalje će biti u rukama PwC-a. No neke stvari će biti promijenjene da bi se spriječilo ponavljanje ovogodišnjih grešaka. Da podsjetimo, krivi je film ove godine proglašen za dobitnika glavne nagrade, one za najbolji film. Umjesto 'Mjesečine' prvo je kao pobjednik proglašen 'La La Land', no ubrzo je greška ispravljena. Prve optužbe su pale na leđa Warrena Beattyja, no ubrzo je ustanovljeno da su pravi krivci Brian Cullinan i Martha Ruiz, iz tvrtke PwC. Njih dvoje su dodali krivu omotnicu te su propustili ispraviti svoju grešku na vrijeme. - Dok idemo prema 84. godini vrlo bitne suradnje s PwC-om, uvjereni smo da je greška od strane predstavnika te firme neprihvatljiva. No, nakon što je PwC predstavio reviziju protokola te uvođenje novih kontrola, odbor je odlučio nastaviti svoju suradnju s PwC-om - rekla je predsjednica Akademije, Cheryl Boone Isaacs. Kako se čini, gore spomenuti Cullinan cijelo je vrijeme ceremonije koristio svoj mobitel i 'visio' na društvenim mrežama, premda je bio upozoren da to ne radi. Uz to, već nekoliko dana ranije se hvalio da zna tko su pobjednici, što je navodno napravio i nekoliko puta u proteklim godinama. Po novim protokolima, još jedna osoba će kontrolirati omotnice, a umjesto Cullinana na mjesto osobe koja dodaje omotnice vraća se Rick Rosas, koji je to radno mjesto držao od 2002. pa do 2013. godine. Uz to, računovođe će sudjelovati u generalnoj probi za dodjelu, a sve elektroničke uređaje će morati predati na čuvanje prije same dodjele. Tema: FILM 