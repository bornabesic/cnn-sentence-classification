Michael Bay objavio je da je njegov tim spisatelja i scenarista razradio još četrnaest nastavaka iz franšize o divovskim robotima. Ove začuđujuće vijesti donio je tijekom projekcije kratkog isječka svojeg filma u IMAXu u Londonu. Bay je nastupio ispred prepune dvorane prije nego što je pušten 30-minutni video iz filma. Kako je konstatirao, tijekom razvoja 'petice', njegov tim radio je na svim scenarijima koje još namjeravaju donijeti na velika platna. Među filmovima koji dolaze nalazi se i film o Bumblebeeju, o čemu smo već izvijestili. Redatelj je još jednom ponovio da je 'Posljednji vitez', peti dio franšize, posljednji film iz serijala kojeg će on režirati. Uz to je naglasio da je cijeli film sniman posebnim kamerama, specifično za IMAX 3D, uz napomenu da se trudi održati 3D na životu. Glavni glumac iz četvrtog nastavka, Mark Wahlberg, nastupa i u petici kao mehaničar i izumitelj Cade Yeagera, dok Optimusu Primeu glas kao i inače daje Peter Cullen. Uz gore navedene, Jerrod Carmichael, Mitch Pileggi, Laura Haddock i Anthony Hopkins također imaju uloge, no nije rečeno koje, dok John Turturro i John Goodman repriziraju uloge iz prethodnih filmova o Transformerima. 'Transformers: Posljednji vitez' u kinima očekujemo 23. lipnja ove godine, u distribuciji Blitz filma. Tema: FILM 