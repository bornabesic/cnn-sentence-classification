Nakon podugačkih pregovora Fox i Warner Bros. sklopili su ugovor o snimanju pilota za seriju rađenu po hit franšizi 'Smrtonosno oružje'. U seriji bismo trebali pratiti istoimene likove kao i u filmovima, narednika Riggsa i detektiva Murtaugha. Promjene su za sad minorne. Za razliku korištenja veterana Vijetnamskog rata, Riggs je ovaj put teksaški policajac i bivši SEAL-ovac, koji se u Los Angeles seli iz Teksasa nakon smrti supruge i djeteta. Tamo mu, kao i u filmu, partner postaje detektiv losanđeleške policije, Murtaugh. Isto kao i u filmu, Riggs je 'divljak', dok je Murtaugh nedavno iskusio omanji srčani udar, pa treba izbjegavati stresove u životu. Kao što je očigledno, igra se na sigurno, s marginalnim promjenama radnje. Za ulogu Murtaugha unajmljen je Damon Wayans Sr., a još uvijek nije objavljeno tko bi trebao biti Riggs. Redatelj serijala je McG, krivac za filmove 'Charliejevi anđeli' i 'Terminator: Spasenje'. A razlozi snimanja su očigledni. Osim svoje fenomenalne popularnosti, filmovi iz serijala spadaju među iznimno profitabilne filmove. Original je snimljen za samo dvanaest milijuna dolara, a vratio je čak deset puta više. Cijela franšiza zaradila je 740 milijuna dolara na ukupnim troškovima od 215 milijuna, što je iznimno dobra zarada kako god ju pogledali. A osim što je izvrsno zaradila, franšizu 'Smrtonosnog oružja' možemo 'okriviti' za cijelu poplavu tzv. 'buddy cop' filmova u devedesetima, od trećeg nastavka 'Umri muški', pa preko 'Zločestih dečki' do 'Gasa do daske'. Tko zna, možda stvarno dobijemo seriju dostojnu filmova, premda je glavni glumac jedan od braće Wayans. Tema: FILM 