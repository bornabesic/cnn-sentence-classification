Film 'Prometej' završio je odlaskom glavnih likova vanzemaljskim brodom u nepoznato. Njihova avantura odvela ih je u svemirsku pustoš, a odgovor na pitanja koja je postavio 'Prometej' napokon će biti odgovorena. Da podsjetimo, posada broda 'Covenant' (savez, op.a.), na putu je prema drugoj strani galaksije, gdje otkrivaju ono za što misle da je nepoznati raj. No to je zapravo mračan i opasan svijet prepun grozota. Kada otkriju užasnu tajnu koju skriva nepoznati svijet, morat će isplanirati put za bijeg. A da ne bismo 'uletjeli' u film ne znajući tko je tko i koji lik je kakav, dobili smo ovaj foršpan u kojem nam se podosta jasno objašnjavaju likovi čije smrti ćemo gledati za samo par mjeseci. Pogledajte petominutni foršpan U filmu 'Alien: Savez' radnja se u stvari vrti oko članice posade Daniels (Katherine Waterston, mogli smo ju prošle godine vidjeti u 'Čudesne zvijeri i gdje ih naći') koja putuje na već spomenutom svemirskom brodu 'Covenant'. Tako je glavni lik filma još jednom snažna žena, kao i u originalnom filmu te njegovim mnogobrojnim nastavcima. Brod je upućen prema pustoj planeti koju nastanjuje jedino David, što je ime koje zasigurno znači nešto svim pravim poklonicima ovog serijala. Da podsjetimo one koje pamćenje malo vara, David je android koji 'preživi' (barem jedna njegova polovica) te uzrokuje mnoge užasne događaje kojima smo svjedočili u 'Prometeju', pa je i bitno vidjeti ga opet te saznati što se s njim zbivalo. Michael Fassbender, koji glumi i Davida i značajno naprednijeg androida imenom Walter, čini s gore spomenutom Waterston, Billyjem Cruddupom i Jussie Smollet glavne likove filma. Pridružuju im se i Noomi Rapace koja reprizira ulogu iz prvog filma, kao i Guy Pearce koji isto čini. Redatelj filma je neponovljivi Ridley Scott, a scenarij potpisuju Jack Paglen (Transcendence) i Michael Green (Green Lantern). Film u sva bolja kina, u distribuciji Blitz CineStara, dolazi 18. svibnja ove godine. Tema: FILM 