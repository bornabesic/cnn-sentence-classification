U trećoj epizodi RTL-ovog glazbenog showa 'Zvijezde' pred iskusnim glazbenim znalcima predstavit će se, između ostalog, tinejdžer parkourist, jedini hrvatski muški cheerleader, beliberica te konobarica u wine baru. Ovoj potonjoj će se dogoditi najgore – neće se moći sjetiti niti jedne pjesme. Mirela Antunović (25) iz Makarske radi u wine baru i voli pjevati. Ne boji se nastupa i reakcije žirija jer od audicije ne očekuje 'baš ništa'. - Jedino što se može dogoditi da zbog treme uopće ne ispustim glas - kazala je Mirela koja će pred žirijem jednostavno zablokirati - neće se sjetiti niti jedne pjesme kojom bi se mogla predstaviti žiriju. - Koja si ti kraljica! Došla si na binu i, kao, sad biraš pismu, s osmjehom je prokomentirala Maja Bajamić nakon što je Mirela nekoliko trenutaka razmišljala što će otpjevati.  - Mislim da sam jedina koja se nije toliko pripremala za ovaj nastup kao što su to učinili ostali kandidati - objasnila je Mirela svoju trenutnu blokadu. Večeras među ostalim kandidatima pozitivne komentare žirija i prolaz dalje očekuju i troje mladih glazbenika amatera. Zagrepčanin Filip Rudan (17) već se nekoliko godina bavi parkourom i smatra da 'zvijezda treba imati dobar karakter, biti skromna i dobra osoba', Nikolina Gašparić (19) obožava Justina Bibera, iako pred Tonyjem Cetinskim, Massimom i Mirelom Priselac Remi neće pjevati njegovu pjesmu te Čakovčanin Josip Merlak (21), gimnastičar i prvi hrvatski cheerleader, koji želi postati priznat plesač i koreograf. Od tisuću prijavljenih pjevačkih nada u sljedećem krugu mjesta ima za samo njih 60 najboljih. Jesu li ovim navedenim pjevačima amaterima već rezervirana mjesta? Odgovor ćemo doznati u novoj epizodi showa 'Zvijezde' – večeras u 20:10 na RTL-u. 