 Animirani filmovi o čangrizavom mornaru Popaju su još od tridesetih godina dvadesetog stoljeća spadali u najpopularnije ‘crtiće’. Stoga nije začuđujuće da su se snimali čak 24 godine, a strip je u redovnoj nakladi izlazio od 1919. pa sve do 1994.. Čak je snimljen i dugometražni film s Robinom Williamsom u glavnoj ulozi. Nakon svih tih desetljeća popularnosti, Popaj je ipak malo pao u zaborav. Sve do 2010. godine kada je Sony Pictures Animation objavio vijest da će se snimati film o Popaju i da će poznati Gendy Tartakovsky režirati taj uradak. No sve se preokrenulo prije dvije godine kad je Tartakovsky iznenada najavio svoj odlazak i projekt je odjednom ostao bez redatelja, i to vrsnog kakav je Tartakovsky. Ipak nije sve tako crno bilo jer je redatelj prije svog odlaska ostavio video do tada snimljenog materijala. Ali stvari su se još jednom preokrenule. Po svemu sudeći, ‘Popaj’ se i dalje snima a Sony Pictures Animation ima svaku namjeru završiti film. Već je unajmljen i scenarist, T.J. Fixman, koji je poznat kao kreativna sila iza serijala igara ‘Ratchet and Clank’. Hoće li se glavešine u Sonyju još jednom predomisliti i opet ‘ugasiti’ projekt ili će ipak izgurati sve do kraja je nešto što ćemo saznati u nadolazećim mjesecima. 