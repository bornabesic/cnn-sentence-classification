Serija redatelja Milivoja Puhlovskog, nastala prema romanu, a zatim i scenariju Hrvoja Hitreca, brzo je stekla veliku popularnost kod svih generacija. Snimljeno je 38 epizoda, koje su emitirane tijekom šest sezona. Posljednja epizoda 'Smogovaca' emitirana je 1997. godine. Radnja serije pratila je obitelj Vragec na zagrebačkoj Pešćenici. Hitrecovi simpatični i osebujni likovi postali su djelom hrvatske popularne kulture, a prizor braće Vragec kako, poput kauboja, koračaju cestom jedan je od najprepoznatljivijih trenutaka u povijesti domaće televizije.  I dok se za većinu glavnih likova zna gdje su dana i što rade, postoje i oni koji su vrlo brzo odustali od glume. Jedna od njih je Gorana Stepanić koja je u popularnoj seriji glumila nestašnu Marinu. Nakon 'Smogovaca',  utjelovila je i Melitu u dječjoj seriji  'Lažeš, Melita', a onda je sasvim napustila svijet glume. Stepanić danas ima 44 godine, diplomirala je komparativnu književnost i latinski , neko je vrijeme predavala na Filozofskom fakultetu u Zagrebu, a danas živi u Puli i radi na Sveučilištu Jurja Dobrile kao profesorica na odjelu humanističkih znanosti. 