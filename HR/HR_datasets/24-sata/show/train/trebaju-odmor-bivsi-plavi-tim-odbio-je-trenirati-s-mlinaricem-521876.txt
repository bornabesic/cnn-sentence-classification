Vedran, Leonardo i Neven se nalaze ispod žute linije i vrijeme je za eliminaciju. Unatoč želji da ostane u kući Neven svima govori kako bi radi posla morao napustiti show. Je li razlog opravdan ili se radi o paktu koji je sklopljen s Leonardom i bivšim plavim timom vidjet ćemo na ovim vrlo neizvjesnim eliminacijama. Jutro nakon eliminacija kandidati su svjesni da je igra postala ozbiljna i smišljaju strategiju za dalje. Mario Mlinarić dolazi kako bi održao trening što bivši plavi tim odbija. Premoreni, smatraju kako će im dobro doći dan, dva odmora. Svjesni činjenice kako sada igraju sami za sebe te da je finale blizu kandidati razgovaraju o mogućnosti osvajanja imuniteta. Želje se nekima i ostvaruju jer slijedi još jedno iskušenje i neki su spremni preuzeti rizik unošenja dodatnih kalorija pred vaganje kako bi osvojili imunitet.  Marijana Batinić obavještava kandidate kako će ovog puta svatko od njih morati odabrati jedan doručak, od mnogih serviranih na švedskom stolu i servirati ga konkurentu po izboru. Imunitet osvaja onaj kandidat koji pojede najkaloričniji doručak. Iskušenje će pokazati hoće li si u ovom slučaju najveći konkurenti pomoći ili odmoći. 