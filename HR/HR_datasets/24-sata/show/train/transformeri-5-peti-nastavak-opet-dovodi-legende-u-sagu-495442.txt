U 'Transformers: The Last Knight', kako se zove posljednji nastavak sage o Transformerima, vraćaju se i dvojica glumaca iz prethodnih dijelova.  Kako je redatelj Michael Bay potvrdio u live videu kojeg je snimio, John Turturro i John Goodman vraćaju se obojica u svoje uloge iz prethodnih filmova. Tako ćemo Turturra moći opet vidjeti u ulozi agenta Simmonsa, kojeg je glumio u prva tri filma o Transformerima, dok se Goodman vraća samo u glasovnu ulogu. Slavni glumac će tako opet dati glas ratnom Transformeru Houndu, kojeg smo upoznali u četvrtom nastavku. Uz to, Bay je donekle najavio i kada bismo mogli vidjeti prvi foršpan iz filma, no pravu potvrdu nije dao. Bay je sve to objavio u videu na Facebook stranici 'Transformera', u kojem smo mogli vidjeti i nekoliko statista maskiranih u srednjovjekovne vitezove, što potvrđuje priče da će se u petom nastavku nekako obrađivati legenda o kralju Arturu. Pogledajte video Zvijezda prethodnog nastavka, Mark Wahlberg, vraća se u petici u ulozi Cadea Yeagera, a legendarni glas dobrog robota Optimusa Primea je i dalje Peter Cullen. Jerrod Carmichael, Mitch Pileggi, Laura Haddock i Anthony Hopkins također imaju uloge, no još uvijek se ne zna koje točno. 'Transformers: The Last Knight' se u kinima očekuje 23. lipnja 2017. godine. Tema: FILM 