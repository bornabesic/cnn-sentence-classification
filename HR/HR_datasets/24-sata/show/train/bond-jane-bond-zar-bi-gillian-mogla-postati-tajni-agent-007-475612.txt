Kako smo nedavno objavili, Daniel Craig je odbio nevjerojatnu ponudu od 90 milijuna dolara za snimanje još dva filma o najboljem agentu. Jasno, to je odmah pokrenulo kladionice i nagađanja o narednom Bondu su opet postala aktualna. Od svih preostalih kandidata (Idris Elba, Tom Hiddleston, Henry Cavill, Jack O'Connell, Richard Madden, Jamie Bell i Rupert Friend), vrlo malo je nade polagano u zadnja tri. Dok je Idris Elba zasigurno iznimno interesantan glumac i kandidat za tu ulogu, jer bi po prvi put donio malo šarolikosti u lik smrtonosnog špijuna, ipak se nije očekivalo da bi mogao bez problema preuzeti ulogu. No pritisak javnosti će pokazati je li ipak vrijeme i za takvog Bonda. Ali ono na što stvarno nitko nije računao jest da bi James Bond, Agent 007, mogao u stvari biti Jane Bond, Agentica 007. Kako možete vidjeti u tvitu kojeg je glumica Gillian Anderson (Scully iz 'Dosjea X') osobno postavila na društvenoj mreži Twitter, uz oznaku #NextBond ('naredni Bond', op.a.), ideja da bi tajni agent mogao promijeniti spol više nije nimalo neobična. Uz poprilično velik interes javnosti, a i podosta veliku kampanju, do takvog događaja bi istinski moglo doći. Na žalost, jedan od 'problema' koji su povezani s time jest i činjenica da je glumica u svojoj 47. godini, a snimanje akcijskih spektakla, kakvi su filmovi iz serijala o Bondu, je poprilično iscrpljujuće iskustvo. Uz to, producenti će se vjerojatno upitati može li Gillian Anderson privući istu količinu publike kakve je privlačio Craig. Da podsjetimo, Craig je studiju donio preko dvije i pola milijarde dolara kroz svoja četiri filma. Iako nema velike šanse da Anderson postane novi Bond, mi moramo biti iskreni pa izjaviti da bismo, nakon 55 godina muškog, bijelog Bonda stvarno rado vidjeli osobu malo drugačijeg izgleda na tom radnom mjestu. Na kraju krajeva, samo interesantne stvari mogu iz toga proizaći. Tema: Muzika 