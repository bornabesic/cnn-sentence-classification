Disney je izbacio novi televizijski foršpan za još jedan od mnogih nastavaka koji će izaći ove godine - 'Alisa s one strane ogledala'. U ovom dijelu Tim Burton, koji je režirao donekle zanimljiv film iz 2010., 'Alisu u zemlji čudesa', je samo producent, tako da vjerojatno u filmu neće biti njemu svojstvene začudnosti. Stoga moramo biti iskreni i reći da osjećamo jednu dozu skepse prema ovom filmu. Značajan problem s filmom je i njegova zamjena u ulozi redatelja - James Bobin. Bobina trenutačno znamo isključivo po dva filma, i to 'Muppetima' i 'Muppetima u bijegu'. Doduše, mora mu se priznati da je radio i na seriji 'Ali G', no je li to dovoljno da snimi ovakav film?     Osim tog pitanja, postavlja se i pitanje - treba li nam ovaj nastavak? Od svih nastavaka koje ćemo dobiti tijekom 2016. godine, ovome bismo jedinom dali jedinicu iz nužnosti i poslali ga natrag. Tako da, kada pogledamo redateljevo iskustvo, i kada razmislimo treba li nam nastavak priče koja je dovoljno smisleno završila da je nastavak teško opravdati ičime osim potrebom da se zgrne još malo novca, stvarno ne znamo zašto se ovaj film snima. Kao i u prethodnom dijelu, Johnny Depp opet će utjeloviti Tarranta Hightoppa, Ludog klobučara, dok će Alisu još jednom glumiti Mia Wasikowska . Uz njih u nastavku će se opet pojaviti i Helena Bonham Carter kao Crvena Kraljica, a i Anne Hathaway kao Bijela kraljica. Nova imena u serijalu su poznati Sacha Baron Cohen kao ‘Time’ i Rhys Ifans kao Zanik Hightopp, otac Ludog klobučara. Glasove u filmu daju Stephen Fry , Toby Jones i nedavno preminuli Alan Rickman .   Film u kina stiže krajem svibnja ove godine , što znači da ga u isto to vrijeme možete i pogledati u BlitzCinestar kinima . Tema: FILM 