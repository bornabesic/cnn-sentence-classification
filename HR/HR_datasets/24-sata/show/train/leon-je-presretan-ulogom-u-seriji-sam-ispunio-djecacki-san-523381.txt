Publika je vrlo zadovoljna, kao što sam i očekivao, rekao je Leon Žilavi (22), koji glumi u prvoj internetskoj seriji u Hrvatskoj, 'Isti san'. U središtu radnje su učenici Akademije youtuberskih znanosti, a epizode se prikazuju svakog četvrtka u 12 sati na kanalu JoomBoos. Leon iz Slatine igra iluzionista koji izvodi čudesne trikove, ali ostali učenici ga ne doživljavaju. - U magiju sam se zaljubio kad sam imao sedam godina. Vidio sam na prijateljevu rođendanu nastup iluzionista. Bavim se time već dugo i uloga je savršena za mene - kaže Leon. Najveći uzor mu je iluzionist David Copperfield. Planira na svojem kanalu objavljivati videa u kojima će gledateljima otkriti iluzionističke tajne. - Pokazat ću im samo kako se izvode mali trikovi jer ne bih želio uništiti svu čaroliju - istaknuo je Leon. Dok ostali youtuberi nemaju vremena za ljubav i prioritet im je karijera, Leon je šest godina u vezi s Monikom, koju je upoznao u srednjoj školi. - Živimo zajedno u Zagrebu i pomaže mi u mojim nastupima u vrtićima i školama, a ljeti u hotelima na moru - rekao je. Djevojke mu se stalno javljaju, ali Moniki to ne smeta.  - Vjeruje mi i nije ljubomorna - napomenuo je Leon. Na setu serije „Isti san“ je uživao i puno naučio, a oduševila ga je odlična produkcija te profesionalnost redatelja Filipa Dizdara (27) i koreografa Igora Barberića (44). - Kao dječak sam želio postati glumac i drago mi je što sam ostvario taj san s ovakvom ekipom - zaključio je Leon. 