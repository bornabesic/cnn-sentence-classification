Ako spadate među one koji jedva čekaju da nam u kina dođe najnovije djelo vezano za 'Ratove Zvijezda', vrijeme je da krenete odbrojavati jer ostalo je manje od deset dana dok film ne stigne u redovnu distribuciju. Jasno, ako si stvarno date truda moći ćete film pogledati i na premijeri ili pretpremijeri. No dok ti trenuci ne stignu, morat ćete se zadovoljiti isječcima iz filma. A sudeći po onome što se sada može vidjeti, stvarno nas očekuje nevjerojatno iskustvo, po mnogočemu slično, ali i različito od uobičajenih elemenata 'Zvjezdanih ratova'.   - Ne postoji 'opening crawl' (slova koja na ekranu odlaze od nas, uvodeći nas u radnju, op.a.). No postoji prolog na početku filma koji se odvija 15 godina prije nego što krene glavnina radnje. Naš film se oslanja na tekst iz Epizode IV. Kada bismo o tome sročili tekst, bio bi beskrajan. Stvarno smo željeli da je 'Rogue One' drugačiji od ostatka sage - izjavio je redatelj filma, Gareth Edwards. Radnja prati kriminalku Jyn Erso (Felicity Jones), koja se uplete u cjelokupnu priču s Pobunjenicima i Carstvom. Uz Felicity Jones u filmu glume i Donnie Yen, Diego Luna, Jian Wen, Forest Whitaker, Alan Tudyk, Riz Ahmed, Mads Mikkelsen te Ben Mendelsohn. 'Rogue One: Priča iz Ratova zvijezda' u kina dolazi 15. prosinca.   Tema: FILM 