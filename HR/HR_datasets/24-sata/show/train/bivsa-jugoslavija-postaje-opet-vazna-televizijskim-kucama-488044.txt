HBO Europa najavio je planove da na području regije koju čine Hrvatska, Srbija, Slovenija, Makedonija, Bosna i Hercegovina i Crna Gora., tzv. regije Adrija, krene sa snimanjem originalnih serija formata sličnog onome kojeg ima 'Igra prijestolja'. Producentska kuća je tako u stvari objavila svoje planove za ekspanziju u naš medijski prostor. Kao svoj prvi projekt, europska grana Time Warnera najavila je natječaj 'HBO Adria First Draft Contest', kojim se pozivaju pisci i scenaristi na predavanje svojih scenarija smještenih na prostor gore spomenutih država. - Cilj nam je surađivati s lokalnim talentima da bismo isporučili kvalitetne serije za domaću publiku, zasnovane na originalnim idejama iz tog prostora - izjavio je Steve Matthews, izvršni producent za HBO Europe. HBO Europe producira kvalitetne serije u Češkoj, Rumunjskoj, Poljskoj i Mađarskoj još od 2010.godine. Nagrađivana miniserija 'Gorući grm' (Burning Bush) kao i vrhunske dramske serije poput 'Lagodan život' (Aranyélet), 'Mamon', 'Pakt', 'Shall We Kiss', 'Čopor' (Wataha) i druge osvojile su kritičare i gledatelje u zemljama iz kojih potječu, ali i pobudile interes na međunarodnoj sceni. - Danas otvaramo potpuno novo poglavlje u našem radu. Sve što smo radili u posljednjih 12 godina, koliko je HBO prisutan na području Adria regije, je bilo usmjereno ka stvaranju preduvjeta za ovaj trenutak. Stoga se najprije želim zahvaliti svima koji su nam pružili podršku i povjerenje, a posebno našim pretplatnicima, bez kojih ovo ne bi bilo moguće - rekao je Marin Kariž, direktor HBO Adrije. Uvijek odvažni, na rubu, jedinstveni, revolucionarni i spremni na rušenje tabua - produkcija sa HBO potpisom postala je sinonim za kvalitetne priče. - Naša regija je mjesto nevjerovatnih događaja kojima svjedoči povijest, ali i naša sadašnjost. Sigurni smo da mnoge izvanredne priče čekaju da budu ispričane, a isto tako da mnogi talenti žele podijeliti i razviti svoje ideje i vizije. Stoga smo danas ovdje kako bi vas pozvali da nam ispričate svoje priče kroz First Draft natječaj - dodaje Marin Kariž. HBO Adria First Draft natječaj je otvoren za prijave do 15. studenog 2016., putem web stranice HBO-a, gdje se mogu saznati svi detalji i pravila natječaja. Tema: FILM 