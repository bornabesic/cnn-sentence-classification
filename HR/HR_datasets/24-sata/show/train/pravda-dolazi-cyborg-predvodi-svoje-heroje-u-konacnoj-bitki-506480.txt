Na najnovijoj fotografiji iz filma 'Justice League' još uvijek ne možemo vidjeti Supermana, kojeg smo posljednji put vidjeli u filmu 'Batman v Superman: Zora pravednika'. Kako se možda sjećate, u tom filmu Superman se žrtvuje da bi spasio cijeli svijet, no na samom kraju filma dobijemo indikaciju da u stvari nije mrtav već je samo ranjen te u regenerativnom snu. I dok mi čekamo da ta 'Snjeguljica' iskašlje komad jabuke koji ju drži uspavanom (vrlo vjerojatno nećemo Supermana vidjeti niti u trećem foršpanu za film), ostatak tima već kreće u borbu protiv negativaca. Kako možete vidjeti na netom objavljenoj slici iz filma, jednoj od prvih na kojoj se vidi gotovo cijeli tim, Supermana nema. No ostali su tu. Batman (Ben Affleck) u svojem oklopljenom odijelu, umjesto običnog. Aquaman mu čini ravnotežu s druge strane slike (izgleda da ipak nije odbio Batmanovu ponudu da se pridruži timu). Wonder Woman (Gal Gadot) i The Flash (Ezra Miller) stoje poput straže oko centralnog dijela fotografije, gdje moćno stoji Cyborg (Ray Fisher). U 'Justice League' nam redatelj Zack Snyder opet na velike ekrane vraća Bena Afflecka kao Batmana, Henryja Cavilla u ulogu Supermana te Gal Gadot kao Wonder Woman, uz novopridošle Jasona Momou, Ezru Millera i Raya Fishera u ulogama Aquamana, The Flasha i Cyborga. U novom filmu će Bruce Wayne, potaknut nesebičnom Supermanovom žrtvom, i uz pomoć novostečene saveznice, Diane Prince (pravo ime Wonder Woman), sastaviti tim superheroja da bi se borili protiv nepojmljivo okrutnog neprijatelja. Batman, Wonder Woman, Aquaman, Cyborg i The Flash, hoće li takav tim moći zaustaviti katastrofu? 'Justice League' u kina dolazi krajem studenog 2017. godine. Tema: FILM 