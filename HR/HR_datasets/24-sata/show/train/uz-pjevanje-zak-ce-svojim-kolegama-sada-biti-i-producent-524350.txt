Za pisanje pjesama je najvažnije uhvatiti trenutak inspiracije. Stoga sam ulagao u novi studio kako bih si mogao priuštiti luksuz da radim bez ograničenja kad god poželim - kaže Ivan Zak (38). Jaskanski kantautor nakon spektakularnog koncerta u zagrebačkoj Areni prionuo je poslu u dvorištu obiteljske kuće. Ondje je lani počeo raditi profesionalni glazbeni studio u kojemu je, ovih dana, odradio prve svirke s kolegama. - Sve sam polako i pažljivo planirao i nisam bio opterećen rokovima kad moram biti gotov. Angažirao sam ponajbolje stručnjake koji su napravili idealne akustične uvjete. Napravili smo dvije gluhe sobe u kojima bendovi mogu vrlo brzo napraviti odlične svirke - pohvalio se Ivan. Publika ga cijeni: Zak je trenutno jedan od najpopularnijih izvođača pop glazbe u Hrvatskoj Osim novih pjesama koje piše za sebe, Zak će u suvremeno opremljenom studiju surađivati i sa svojim kolegama iz Begina. Osim što im je već pisao i uglazbljivao pjesme, primit će se i producentske palice nekim glazbenicima. - Svaka suradnja predstavlja izazov i donosi nova uzbuđenja. Dok smo sređivali detalje u studiju surađivao sam s američkim stručnjacima i dizajnerima interijera koji su uspješno pomirili sve zadane kriterije te uredili prostor baš po mom ukusu - kaže glazbenik. Studio nosi naziv po Ivanovu omiljenom filmu ‘La Bamba’ zbog kojeg je kao dječak počeo svirati gitaru. - U foaje sam ponosno objesio svoja priznanja, Zlatnu i Srebrnu ploču te ostale nagrade, ali u omiljenom mi kutku na zidu visi fotografija iz ‘La Bambe’. 