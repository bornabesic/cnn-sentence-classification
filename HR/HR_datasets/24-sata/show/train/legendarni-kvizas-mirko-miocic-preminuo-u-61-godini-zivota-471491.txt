PRETPLATITE SE ZA JOŠ OVAKVOG SADRŽAJA: Danas iza 12 sati u zadarskoj Općoj bolnici na odjelu gastroenterologije u 61. godini preminuo je Mirko Miočić, piše Radio 057.  Mirko Miočić morao je odustati od svoje uloge lovca u HRT-ovom kvizu 'Potjera' u ožujku prošle godine nakon što mu se zdravstveno stanje naglo pogoršalo.  - Jako volim Miočića. Nas dvojica se lijepo nadopunjujemo i ta suradnja će se sigurno nastaviti nakon nekoliko mjeseci kad se oporavi - kazao je tada voditelj kviza Tarik Filipović (43). Nakon odlaska iz kviza, Miočić je hospitaliziran u zadarskoj bolnici gdje je dvaput operiran. Uslijed dijabetičke gangrene amputirana mu je noga, a potom i dio druge noge. Liječenje je od 11. travnja prošle godine nastavio u KB Dubrava.  Miočić, kojeg su u prilogu HRT-a prozvali 'hodajućim Googleom' je u tridesetak godina sudjelovanja u televizijskim kvizovima osvojio više od pola milijuna kuna.  Mirko je rođen 23. svibnja 1956. u Rtini pokraj Zadra, a u Rijeci je završio opću gimnaziju. Studij prava prekinuo je 1987., iako mu je do kraja ostalo tek šest ispita. Nakon toga, vratio se u Rtinu, gdje je živio do posljednjeg dana.  Prvi put je nastupio u kvizu '321 ali vrijedan' 1972. godine. Deset godina nakon toga, prijavio se na Kviskoteku, na kojoj je osvojio tadašnjih 20.000 dinara. U ljeto 1986. godine, Miočić je bio jedan od natjecatelja u finalu Kviskoteke u kojem su sudjelovali najbolji kvizaši te je završio na četvrtom mjestu.  Osim natjecanja, Miočić je godinama bio 'joker zovi' u domaćoj verziji kviza 'Tko želi biti milijunaš', sve dok HRT nije 2004. godine promijenio pravila i odredio da se jednu osobu kao jokera može zvati samo tri puta godišnje.  Sav novac koji bi zaradio od kvizova, Miočić je većinom ulagao u svoju kuću, a od toga je i živio, iako je do 2008. godine radio u jednoj riječkoj izdavačkoj tvrtki, iz koje je otpušten kao tehnološki višak.  Miočić je bio lovac u kvizu 'Potjera' od početka njegova prikazivanja, 2013. godine, pa sve do ožujka 2016. godine, kada je na njegovo mjesto došao kvizaš Krešimir Sučević Međeral, kojeg je Miočić pobijedio u njegovom prvom kvizu 'Diplomac' 1998. godine.  