Produkcijske kompanije Nu Image i Millennium Films započele su rad na novom Rambu, tj. kako se trenutačno projekt zove - 'Rambo: New Blood'. No šokantna vijest jest ta da se Stallone ne vraća, niti u glavnu ulogu niti kao redatelj (posljednjeg 'Ramba' režirao je upravo Stallone). A razlog zašto se glumac ne vraća u jednu od uloga koja ga je proslavila jest taj da Nu Image i Millenium Films ima namjeru napraviti reboot filma. Prema njihovim izjavama, ponašat će se prema Rambu kao što se tretira i Bonda, samo će zamijeniti glumca i krenuti s mlađim glumcem nanovo. Za projekt su već određeni i redatelj i scenarist, s time da je relativno nepoznati Ariel Vromen redatelj, dok je ulogu scenarista preuzeo Brooks McLaren. Detalja o filmu još uvijek nema. - Nema više ničega tu. Kada su me pitali da napravim još jednog Ramba, rekao sam da ako ne mogu biti bolji no što sam bio, a ne mogu, zašto to uopće raditi - izjavio je Stallone na pitanje o snimanju nastavka. Planovi da se uskrsne franšizu postoje već nekoliko godina. Nakon ideje da se snimi još jedan film, postojala je i namjera da se snimi serija (o čemu smo već pisali), ali ovo su prve konkretne ideje vezane za projekt ponovnog oživljavanja mišićavog komandosa. A kako sad stvari stoje, vjerojatno su sve ostale ideje posve mrtve, jer malo bi teško bilo snimati istovremeno i filmove i seriju o istom liku, no s različitim glumcima. Tema: FILM 