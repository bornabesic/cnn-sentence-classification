Za prosječnog gledatelja filmova, lik Deadpoola je možda samo blijedo sjećanje, ako i to (nadamo se da niti to). Naime, lik se već jednom bio pojavio na filmu, u poprilično lošem uratku iz 2009. godine, 'X-Men početak: Wolverine'. Deadpoola smo tamo mogli vidjeti samo na par trenutaka, zašivenih usta, bez svojeg karakterističnog odijela, bez karakterističnih dosjetki, bez njegovih katana ili pištolja. Što ga je onda činilo Deadpoolom? Pa, ime...koje je promijenjeno prvo u Dead Pool, a potom u Weapon IX... Takvo nevjerojatno sakaćenje lika, nakon očigledne najave da će se Deadpool pojaviti u filmu (pri početku filma pojavi se lik Wade Wilson (Ryan Reynolds), a koji je u stvari Deadpool) ostavilo je poprilično gorak okus u ustima fanova. Osim njima, prosječnim gledateljima je film bio nezanimljiv, pa je jako loše prošao u kinima, što je dalo naznaku da Deadpoola nećemo nikad više vidjeti na filmskom platnu. A čak i kada bismo ga vidjeli, i dalje ostaje strah što bi napravili toliko zabavnom liku kao što je Deadpool jednom kada ga ekraniziraju. Srećom, Fox je odlučio još jednom 'baciti kocke', napraviti prostiji, uvredljviji, nepriličniji i djetinjastiji film te vidjeti što će dobiti. A dobili su bolju romantičnu komediju od uobičajenih romantičnih komedija, bolju akciju od većine akcija i bolji superjunački film od, pa...praktički svih superjunačkih filmova do sad. Naslovni lik filma, Deadpool, je bivši sarkastični plaćenik mekog srca, Wade Wilson. Nakon što sretne prostitutku s jednako lošom životnom pričom, Vanessu Carlyle (Morena Baccarin), Wade shvati da je ona ljubav njegovog života. Jasno, tu sreću pokvari neizlječivi rak, kojeg Wade pokuša ukloniti uz pomoć doktora (znamo da je doktor jer ima bijelu kutu) Ajaxa (Ed Skrein). Opet jasno, doktor (ima kutu, sjećate se?) je psihopat i u stvari pokuša od Wadea napraviti oružje, ali ne uspije. Wade postane besmrtni Deadpool i krene na put osvete. Premda se na prvi pogled čini kao da je priča glupa, malena i klišeizirana te prikazana već toliko puta, na drugi pogled ona stvarno i je takva. Jer Deadpool nije Osvetnik niti je član X-Mena. Ovdje nema spašavanja svijeta od invazije vanzemaljaca. Nema spašavanja civila od ogromnih plutajućih tvrđava. Ovo je doslovno film o jako ljutom tipu koji se želi osvetiti. I to ga čini značajno drugačijim od svih ostalih superjunačkih filmova do sad. Jer za razliku od svih ostalih superjunačkih filmova, Wade/Deadpool samo želi svoju curu natrag i želi pretvoriti Ajaxa u ćevapčić. Ne deaktivira nuklearke da bi to učinio, ne zaustavlja satove na sedam sekundi, ne spriječava zle bogataše da pokore svijet svojom armijom robota niti se bori protiv opake umjetne inteligencije koja želi uništiti čovječanstvo. Wade/Deadpool samo želi poljubac. Kojeg će dobiti rezanjem, detoniranjem, lomljenjem, mrvljenjem, probijanjem, gaženjem, uništavanjem i ubijanjem svakoga tko mu stane na put prema doktoru Ajaxu, u toliko nevjerojatno dobro koreografiranim akcijskim scenama da nam je stvarno jasno ako u kinu budete klicali i dizali ruke u oduševljenju. A da stvar ne bi bila dosadna, film je nakrcan što suptilnim humorom, tzv. headnodovima ili klimanjima glave prema stripovskim fanovima superjunaka, što iznimno eksplicitnim humorom koji nam je u potpunosti razjasnio zašto je film dobio oznaku R u Sjedinjenim Američkim Državama. Bilo bi pametno da, ako kojim slučajem to namjeravate, u kino ne idete sa svojim roditeljima. Možda će neki kadrovi biti prejaki za njih. Kako je to i uobičajeno u većini Marvelovih filmova, Stan Lee, tvorac i sutvorac većine superjunaka, pojavljuje se i u 'Deadpoolu', i to u svojem najboljem izdanju. Na kraju, kako ocijeniti ovaj film? Ako uzmemo u obzir da je ovo još jedna priča o nastanku superjunaka, i da su praktički svi sporedni likovi samo sjene, a ne pravi likovi, ali da smo se smijali i zabavljali neprekidno, od prvog do posljednjeg kadra (ostanite do kraja, ima materijala nakon špice) onda bismo filmu trebali dati solidnu devetku od deset ili minus peticu, ako ćemo školski. No ako mu dajemo ocjenu kao ljubitelji stripa, kao ljubitelji ovog žanra i jednostavno kao ljudi kojima je drago što napokon mogu pogledati necenzurirani 'film za odrasle' u kojem će vidjeti i grudi i guzice i penise, a čut će i riječnik kakvog u stvari svi stalno koristimo, onda je ocjena jedanaest od deset.   ‘Deadpoola’ u CineStar kinima možete pogledati već od danas, čak dan ranije nego u SAD-u. Tema: FILM 