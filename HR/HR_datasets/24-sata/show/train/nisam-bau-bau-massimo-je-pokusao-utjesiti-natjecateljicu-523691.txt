U drugoj epizodi glazbeno-natjecateljskog showa 'Zvijezde' pred žiri izlazi djevojka koja je gledatelje oduševila u 'Zvjezdicama', najveća hercegovačka pjevačka nada i Umažanka koja se jako boji jednog člana žirija. ​Srednjoškolka Sara Andrić iz Solina poznata je gledateljima glazbenih emisija. Nastupila je u drugoj sezoni 'Zvjezdica' te završila u samom finalu. Priznaje da je od tada puno vježbala sa svojom glazbenom mentoricom te je uvjerena da i u ovom showu može dogurati do 10 najboljih. Večeras će stati pred Tonyja Cetinskog, Mirelu Priselac Remi i Gorana Lisicu Foxa te otpjevati 'Nature Boy', koju inače potpisuje Nat King Cole, toliko samouvjereno da će žiri nakratko ostati bez teksta. Među večerašnjim kandidatima je i Danijel Boto (35), zvijezda iz Čapljine, koji iza sebe ima nekoliko pjesama, videouradaka i albuma te je čest gost na hercegovačkim vjenčanjima i djevojačkim zabavama. Danijel će svoju vrckavu narav pokazati i pred Massimom, Tonyjem i Remi pjevajući im pjesme 'Pozdravi je ti' Mate Bulića, svoju autorsku 'Nisam ko drugi' te 'Duge noge' Lepe Brene. Natjecateljica Ivona Antunović (21) iz Umaga velika je tremašica. Osim što će se večeras boriti sa strahom od pjevanja pred nepoznatim ljudima, Ivona će se boriti i s fobijom od Massima koji će je dočekati u žiriju. Priznaje da je očekivala drugog člana žirija jer Massima smatra 'specifičnom i čudnom osobom'. Naravno, Massimo je tu vijest primio kao gospodin i pokušao smiriti Ivonu riječima kako on nije 'bau-bau'. Međutim, ostale članice žirija Maja Bajamić i Remi će već krenuti smišljati fore: - Ti, Massimo, tako lako kažeš da je Umag lijep grad. A u Ivoninim očima to izgleda kao iz noćne more - rekli su. U drugi krug natjecanja showa 'Zvijezde' ulaze kandidati koji uspiju dobiti barem dva od tri glasa članova žirija. Tko će večeras slaviti, a tko biti žalostan – doznat ćemo u 20 sati na RTL-u. 