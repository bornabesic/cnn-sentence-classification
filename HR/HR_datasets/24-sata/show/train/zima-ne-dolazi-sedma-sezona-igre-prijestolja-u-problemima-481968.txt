Šest sezona su nam Starkovi uporno govorili da zima dolazi, a u epskom finalu šeste sezone napokon je i stigla. No premda smo mislili da su to loše vijesti samo za ljude Westerosa, ispostavilo se da niti za nas to nisu baš predobre novosti. Naime, po svemu sudeći i prema izjavama producenata Davida Benioffa i D.B. Weissa, sedma sezona će podosta kasniti, upravo zbog dolaska zime. - Još uvijek ne znamo kada će biti emitirana prva epizoda sedme sezone, ali ovaj put će malo kasniti. Počinjemo sa snimanjem kasnije u godini, jer zima je tu. A to znači da nam sunčano doba više ne odgovara. Pa smo cjelokupan projekt malo "gurnuli" prema kraju godine, da bismo uhvatili sumorno i mračno vrijeme na svim lokacijama na kojima inače snimamo - izjavili su producenti David Benioff and D.B. Weiss. Benioff i Weiss nisu izjavili koliko točno kasnije kreću sa snimanjem niti su naznačili kada bi sezona u stvari trebala doći. Još jedna stvar o kojoj valja razmisliti jest nedavna vijest da je preostalo ukupno samo oko 15 epizoda naše najdraže serije prije velikog finala. A to znači da će svaka od preostale dvije sezone trajati šest do osam epizoda. Kako će se situacija razvijati i što ove vijesti znače za našu sunčanu obalu, na kojoj se upravo zbog sunca snima toliko elemenata iz 'Igre prijestolja', još ćemo vidjeti. Tema: FILM 