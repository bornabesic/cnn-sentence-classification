Iako je prije nekog vremena glavna glumica serijala, Sigourney Weaver, dala izjavu kojom nas je uvjeravala da će peti dio 'Aliena' sigurno biti snimljen, izgleda da ipak to nije tako. Ridley Scott, redatelj koji je snimio prvi film iz serijala, nije donio nimalo dobre vijesti kada su ga priupitali o filmu. - Nikada nije postojao scenarij. Bila je jedna ideja, koja je evoluirala iz jednog teksta od deset stranica, a ja sam trebao biti producent na tom projektu. Ali ništa se nije dogodilo - izjavio je legendarni redatelj. Scott je kasnije dodao detalje o cijeloj situaciji. - Studio Fox je odlučio da ne žele to snimati i to je bilo to. Ja sam već snimio 'Prometeja' i planirao sam snimiti 'Alien: Savez', tako da ne znam baš - rekao je Ridley o svemu. Veliki redatelj trenutačno je zaposlen dovršavanjem još jednog dijela serijala o užasnim vanzemaljcima, 'Alien: Savez'. U glavnim ulogama u nadolazećem filmu nalaze se Katherine Waterston, Billy Cruddup i Jussi Smollet. Michael Fassbender glumi androida Waltera, a kako smo rekli prije, reprizira i svoju ulogu iz 'Prometeja', kao android David. Kada je još priupitan misli li da će nešto biti snimljeno u budućnosti, Scott je jednostavno rekao 'Ne'. 'Alien: Savez' u sva bolja kina, u distribuciji Blitz CineStara, dolazi 18. svibnja ove godine.  Tema: FILM 