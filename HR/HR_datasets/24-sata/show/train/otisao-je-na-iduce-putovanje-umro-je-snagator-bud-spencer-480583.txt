Carlo Pedersoli, poznatiji pod umjetničkim imenom Bud Spencer, umro je u 87. godini života, potvrdila je to njegova obitelj preko njegove službene stranice na Facebooku.  Spencer je bio jedan od najomiljenijih filmskih snagatora starijih generacija, glumeći u dvadesetak akcijskih komedija sa svojim prijateljem i partnerom Terenceom Hillom (Mario Girotti). Dvojac je režirao, producirao i glumio u više od dvadeset filmova.  Bud je rođen 31. listopada 1929. godine u Napulju, a od najmlađih dana bio je posvećen profesionalnom plivanju u kojem je ostvario velike uspjehe. Bio je prvi Talijan koji je isplivao 100 metara slobodnim stilom u manje od minute. Na Mediteranskim igrama 1951. osvojio je srebrnu medalju u istoj disciplini, a godinu dana kasnije sudjelovao je u Olimpijskim igrama u Helsinkiju. Igrao je i vaterpolo, a njegova karijere završila je 1957. godine.  Osim sporta te prava kojeg je diplomirao, zanimala ga je i gluma. Prvu ulogu ostvario je 1950. u talijanskoj komediji 'Quel fantasma di mio marito'. Tek nakon što je upoznao Terencea Hilla na setu 'Hannibala' 1959. godine, njegova filmska karijera dobila je 'krila'.  Prvi film u kojem ga je zamijetila svjetska publika bio je spaghetti western 'God Forgives...I Don't' 1967. godine.  Osim što je s Terenceom 'rasturao' u filmovima, Bud je bio čovjek od akcije i u privatnom životu. Imao je dozvolu za upravljanje komercijalnim avionima i helikopterima. Uživao je i u stvaranju inovacija, stoga je registrirao i nekoliko patenata.  Nakon što mu je popularnost pala, odlučio se posvetiti još jednoj novoj disciplini - politici.  - Sve sam u životu radio, samo tri stvari nisam bio - baletan, džokej i političar. Prva dva posla ne dolaze u obzir, pa ću se baciti u politiku - kazao je Bud 2005. godine kada se učlanio u Berlusconijevu stranku Forza Italia u kojoj je bio savjetnik za regiju.  Spencer je imao troje djece s Mariom Amatom s kojom se oženio 1960. godine.      