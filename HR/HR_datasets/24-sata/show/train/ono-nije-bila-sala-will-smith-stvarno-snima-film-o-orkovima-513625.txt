Iako smo stvarno mislili da je u pitanju jedna od komičnih vijesti iz Hollywooda, ispostavlja se da je najava o filmu, kojeg producenti opisuju kao kombinaciju policijskog trilera s elementima fantastike, uistinu bila točna. Prošle godine u ožujku nam je vijest zvučala čudno, no Will Smith i Joel Edgerton će uistinu glumiti u filmu 'Bright', u kojem je jedan od glumaca mitsko čudovište iz Tolkienovih priča - čudovišni ork. Prema upravo puštenom foršpanu u opticaj, izgleda da bi to čudovište trebao biti Edgerton, jer se u foršpanu jasno vidi Smith, i nije nimalo ružniji no inače. Pogledajte video Redatelj je David Ayer, s kojim je Smith radio na 'Odredu otpisanih', a scenarist je Max Landis (Victor Frankenstein, izvrsni 'Chronicle'). Čini se da bi film trebao imati radnju smještenu u svijetu u kojem je magija prava i u kojem ljudi, orkovi, vile i razna druga bića bez problema žive zajedno. U glavnoj je ulozi Will Smith, a podršku mu daju Joel Edgerton, Noomi Rapace, Edgar Ramírez, Ike Barinholtz, Brad William Henke, Lucy Fry i Dawn Olivieri. Kako film ima i magiju i buddy-buddy odnos dvojice policajaca, tako ćemo biti donekle sumnjičavi prema kvaliteti radnje ovog filma. Znajući kako završavaju mnogi takvi filmovi, može se pretpostaviti da ćemo dobiti još jedan šablonski film o dvojici policajaca koji se ne slažu, no do kraja filma uspiju izgladiti svoje nesuglasice i riješiti veliki slučaj. Takve filmove vidjeli smo već poveliki broj puta, a Will Smith u njima se i pojavljivao (primjerice 'Zločesti dečki', čiji treći dio nam stiže za par godina), pa stvarno ne očekujemo apsolutno nikakva iznenađenja, ili kvalitetu, od ovog projekta. Ipak, kako film dolazi iz kuće Netflix, vjerujemo da bismo ipak mogli dobiti dobro djelo. A ako ste jedni od onih kojima nedostaje policijskih komedija i buddy-buddy filmova, preporučujemo vam film 'CHIPS', koji za tri tjedna dolazi u naša kina. Tema: FILM 