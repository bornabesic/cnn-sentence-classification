TRON, podosta zabavan film iz davne 1982. godine, dobio je 2010. godine i svoj nastavak, inovativno nazvan 'Tron: Nasljedstvo'. Film je imao podosta dobru zaradu od čak 400 milijuna dolara, no proračun od 170 milijuna podosta je skratio finalnu količinu novca koja se slila u Disneyjeve kovčege. Serija koja je snimljena nedugo potom nije bila uspješna, stoga je Disney učinio jedino što je mogao, a to je Alt+F4 na cijeli serijal, odnosno ugasio je svaku naznaku da bi se snimala trojka. No u takvoj klimi je ipak netko vidio nadu, a u pitanju je Jared Leto, prošlogodišnji Joker. Kako se čini, nastavak se ne bi trebao nadovezati na 'Tron: Nasljedstvo' niti na seriju već će biti povezan s franšizom samo putem istih lokacija i ugođaja filma. Leto bi trebao glumiti lika po imenu Ares, koji se do sada nije nigdje drugdje pojavio. Premda su ovo samo prve vijesti, ako sve prođe kako bi trebalo, Leto će biti i producent, s Emmom Ludbrook i Justinom Springerom. O svim daljnjim vijestima pravovremeno ćemo vas obavijestiti. Tema: FILM 