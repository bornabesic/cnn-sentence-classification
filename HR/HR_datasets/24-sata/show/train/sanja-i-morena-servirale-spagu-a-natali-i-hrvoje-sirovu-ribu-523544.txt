Četiri para koja su izborila ulazak u finalni tjedan večeras nisu kuhali za ostanak u showu, nego za bodove. Neki od njih očito nisu shvatili koliko je važno u ovoj fazi natjecanja kuhati što je bolje moguće, pa su Sanja i Morena žiriju večeras servirale špagu, a Natali i Hrvoje sirovu ribu. 'Meni za Magdalenu' su u čast Sanjine mame pripremale Morena i Sanja, a u njemu su poslužene uparene srdele, rolana teletina s rižotom od jabuke i raspucana čokotorta. Zaboravile su skinuti špagu s mesa, pa su se dosjetile da bi to mogla biti 'igra na tanjuru' za članove žirija te uz tanjur servirale i škare. - Kad je kritično, sila ne pita. Ili moraš lagati ili tražiti neko rješenje. Ali u konačnici ako to bude dobro i ako je to pravilno servirano, neka se izvuku“, komentirao je Špiček. - To je lijepo i simpatično, ali ja se kod hrane ne volim šaliti i ne volim da mi dođe špaga na stol - dodao je. Raspucana čokoladna torta doživjela je malu nezgodu pri pečenju, a srdelama je nedostajalo ili kiseline ili soli. - Ovaj teleći but je bio hrabar prijelaz s mesa na ribu, ali bi bilo bolje da ste se poigrali bolje s nadjevom - komentirao je Pažanin. Za svoja su jela dobili 8 od Špičeka, 7 od Pažanina i 7 od Žakline. Moira i Zdravko su u lov na bodove krenuli sa 'zapaljenim' receptom, a pripremali su kruščiće s ramstekom i džemom od luka, grdobinu s rukolom i krumpirom te čokoladni kolač. - Kad radite sa svježim tartufom, nemojte puno kemijati sa sirevima koji su jaki. Grdobina je dobro ispala, ali krusta nije - komentirao je Pažanin. Što se tiče deserta, kolač je ispao vlažan, a Špiček nije bio zadovoljan redoslijedom posluživanja jela no slijed im je dao 9 bodova. Od Pažanina su dobili 7, a od Žakline 8 bodova.  Martin i Kristijan su žiriju servirali 'meni za buduću ženu' odnosno lingvine s pestom od rukole i pinjolima, glazirani file od brancina sa špinatom i mrkvom te kremu od sira s voćem. Desert je ispao gorak, ukuhavanje čokolade im nije trebalo i sir nije bio odrađen do kraja, a lingvini bi bili bolji da su tanji. - Vaše glavno jelo je zbunjujuće. Od svih začina koje ste koristili, niti jedan se ne osjeti kako treba - komentirao je Pažanin, a Špiček im je obećao pokazati i naučiti ih kako se radi tijesto koje će biti dobro i kada odstoji 40 minuta. Žakline i Špiček su ih nagradili sa 7, a Pažanin sa 6 bodova. Natali i Hrvoje su uronili u 'šareno more'. Na meniju su gamberi sa zelenim rezancima, gof s pireom od pastrnjaka i mak-kocke. -  Nevjerojatno mi je da smo u finalnom tjednu i da riba uopće nije pečena - šokiran je bio Pažanin. - Morate uzeti tu fetu ribe i baciti na gill tavu. I to je cijela poanta priče - dodao je razočarano. Tjestenina nije bila dobro začinjena, krema od pastrnjaka je ispala dobra, a ribu Špiček nije ni probao. Kolač od maka nije bio do kraja napravljen kako treba. Sve u svemu, nije bilo dobro, što su potvrdile i ocjene. Špiček im je dao 4, Pažanin 3, a Žakline 4. - Nisam demotiviran, ali sam ljut na sebe. Krivo mi je - komentirao je Hrvoje. On i Natali večeras su skupili svega 10 bodova i zauzeli posljednje mjesto na tablici, dok je prvo mjesto na tablici pripalo Moiri i Zdravku koji su dobili ukupno 24 boda. Sutra će jedan par napustiti show, a tko će to biti, doznajte u 21:20 na RTL-u 