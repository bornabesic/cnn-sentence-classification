Drago mi je da su ljudi uživali u našem nastupu. Posebno me raduje što su ih Danijela Pintarić i Ivan Jelić ugodno iznenadili svojim glasovima, rekla je Sandra Bagarić (43) nakon humanitarnog koncerta Zaklade Prsten. U Muzeju Mimara u četvrtak navačer donatori iz Udruge bosanskih Hrvata Prsten okupili su se da bi već 10. godinu zaredom pomogli hrvatskim studentima slabijeg imovinskog stanja u BiH i Hrvatskoj. Dive osvojile publiku: Danijela Pintarić i Sandra Bagarić oduševile su stotinjak uzvanika Zaklade Prsten - U deset godina podijelili smo 104 stipendije, a i ove ćemo godine odabrati deset novih stipendista - rekao je Mijo Marić, predsjednik Zaklade Prsten, koji je ponosan što su svi njihovi stipendisti danas uspješni poslovni ljudi ili studenti koji će sigurno diplomirati. Na pitanje znaju li na što studenti troše novac, Mijo Marić se nasmijao i rekao: - Nismo ih nikad kontrolirali, ali sam siguran da troše na knjige. Možda ponekad i na izvanfakultetske aktivnosti. Dobrotvori: Drago Prgomet, Mijo Marić i Pavo Zubak sretni su što mogu pomoći Za glazbeni dio priredbe pobrinuli su se Sandra Bagarić i njezin suprug Darko Domotrović, koji je na klaviru pratio pjevače. Bračni par odabrao je kao goste kolegicu iz kazališta Komedija Danijelu Pintarić i mladog pjevača iz Zenice Ivana Jelića. Danijela je zadivila izvedbom nekoliko songova iz raznih mjuzikala, a Ivan Jelić tradicionalnom “Žute dunje”. Program su završili zajedničkom izvedbom “Ja ljubim”, kako se i zove humanitarni koncert. - Nisam stručnjak za ozbiljnu glazbu, ali mogu reći da su prekrasno pjevali - rekao je Marko Pipunić, predsjednik upravnog odbora Zaklade Prsten i dodao: - Nije bitan novac koji dajemo studentima. Važno je da ta djeca imaju sigurnu budućnost. Mnogi od njih odmah dobiju posao, pa se njihov trud i učenje isplate. 