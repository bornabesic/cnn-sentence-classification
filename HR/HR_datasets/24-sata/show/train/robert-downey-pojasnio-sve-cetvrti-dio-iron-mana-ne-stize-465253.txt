Premda znamo da će se Robert Downey Jr. pojaviti u 'Captain America: Civil War', a 'Iron Mana' ćemo vidjeti i u novom dijelu 'Osvetnika' 2018. godine, po svemu sudeći, četvrtog dijela priče o Tonyju Starku neće biti. Glumac je to dodatno pojasnio i svojim komentarom.  - Ne mislim da mi je to u kartama. Na neki način, 'Kap 3' je moj maleni 'Iron Man 4'. A zatim idemo dalje s 'Osvetnicima' i tako će to biti dok se ne promijeni. Ako se promijeni - izjavio je Downey. Iz takve je izjave relativno lako iščitati da glumac nema problema glumiti ulogu Tonyja Starka, no samo u 'grupnjacima', tj. filmovima koji nisu fokusirani samo na 'Iron Mana', već je tu plejada drugih glumaca odnosno likova. Nakon pet filmova u kojima je glumio jednog te istog lika, moramo iskreno reći da u potpunosti shvaćamo Roberta Downeyja. Strah da bi ga se moglo svrstavati u samo jednu ulogu, tj. da bi mogao postati žrtva tzv. 'pigeonholinga', je ipak nešto što može značajno oštetiti karijeru glumca, ma koliko glumac dobar ili star bio. U 'Captain America: Civil War' Robert Downey Jr. pojavljuje se kao Iron Man po šesti put, dok će Chris Evans još jednom ponoviti naslovnu ulogu. Sebastian Stan (Winter Soldier) i Scarlett Johansson (Black Widow), kao i Don Cheadle (Warmachine), repriziraju svoje uloge iz prethodnih filmova, a pridružuju im se i Anthony Mackie kao Falcon, Paul Rudd kao Antman te Elisabeth Olsen kao Scarlet Witch. Chadwick Boseman preuzeo je ulogu Black Panthera , a atentatora na Kapetana Ameriku, Crossbonesa, odglumit će Frank Grillo. 'Kapetan Amerika: Građanski rat' u kina dolazi krajem travnja ove godine. Tema: FILM 