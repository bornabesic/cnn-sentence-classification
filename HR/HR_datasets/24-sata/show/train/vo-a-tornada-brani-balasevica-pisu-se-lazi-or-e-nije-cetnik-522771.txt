Đorđe Balašević (63) u Zadru će nastupiti nakon 30 godina, a ta informacija nije 'sjela' mnogima. Nakon što su građani negodovali, Boris Marin, osnivač Udruge navijača Tornado iz Zadra, oglasio se na Facebooku i rekao što misli o tome. - Pišu se po fejsu laži i izmišljotine. Čovjeku se spočitava, namjerno i lažno, da je velikosrbin, četnik i pitaj Boga što sve ne. A istina je sasvim drukčija od tih zlih jezika. Mi Hrvati imamo toliko dobrih pjevača i pjevačica… Imamo klape… Od davnina smo muzikalan narod, to je istina, ali nitko, baš nitko ljepšu pjesmu o Vukovaru nije napisao i ispjevao od tog prozvanog Balaševića. Čovjeka koji je i kroz pjesmu osudio četničku i JNA agresiju na Hrvatsku. Čovjeka koji je za sve Srbe u Srbiji koji gledaju na stvari ovako kao i ovi naši zbog kojih ovo i pišem ‘ustaša i neprijatelj Srbije’, a ovdje kod nas je četnik… ili što sve već ne. E, pa, gospodo, sramite se - zaključio je Marin. Nakon toga, uslijedio je Balaševićev odgovor. Glazbenik se oglasio putem Facebooka svoje kćeri Jelene Bebe Balašević. - Zloba naprosto ima svoje zastupnike u svakom gradu, i na njima je samo da preformuliraju da li im kod tebe ne valja to što nisi iz Zadra, ili će, prije nekog narednog koncerta tvoj glavni grijeh biti što si nedavno nastupao u Zadru? Svijetu se ne može ugoditi, kaže stara izreka, a moj, također već prilično stari aneks te izreke glasi da mu ni ne treba ugađati? Treba se okrenuti ljepšim stvarima, a Borisova gesta spada u takve, čini mi se - piše Balašević. Glazbenik je zaključio da su ti koji ga prozivaju neobjektivni i da se ne želi obazirati na negativne komentare. Kaže da poruka Borisa Marina u sebi nosi ključnu poantu. - Rekao si, otprilike, da znam napisati pjesmu bolje od drugih, i hvala Ti na tome. To je ono. U tome je stvar. I pretežno sam samo zato Ustaša ili Četnik, od prilike do prilike - nastavlja Đorđe. Nakon toga, pozvao ga je na svoj koncert te mu poručio da ga neće staviti u VIP jer to ne postoji na njegovim koncertima već će ga 'negdje smjestiti'.   