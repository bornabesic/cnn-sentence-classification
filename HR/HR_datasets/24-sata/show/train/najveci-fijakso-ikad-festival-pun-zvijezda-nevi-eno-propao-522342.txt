Životna lekcija, ne idite na festival samo zato što su vam ga preporučile Instagram zvijezde, pišu korisnici društvenih mreža nakon fijaska zvanog Fyre Festival.  Glazbeni događaj trebao je trajati cijeli vikend, a ulaznice za festival stajale su i do 12.000 dolara . Kendall Jenner, Bella Hadid, Emily Ratajkowski, Hailey Baldwin i drugi modeli i Instagram zvijezde zamamnim fotkama pozivale su sve da im se pridruže na festivalu na Bahamima.  U službenom opisu događaja, posjetiteljima se obećalo spavanje u posebnim bungalovima, prijevoz s privatnim zrakoplovom, gastro poslastice najboljih svjetskih chefova te koncerti slavnih izvođača. Posjetitelji koji su, nakon problema s prijevozom do privatnog otoka, uspjeli doći na lokaciju neugodno su se iznenadili. Na plažama su ih čekali obični bijeli šatori, a za jesti su dobili zelenu salatu s kriškom sira i dvije šnite kruha.  Izvođači, poput grupe Blink 182, otkazali su nastupe dan prije festivala.  Kendall, Bella, Hailey i Emily navodno su dobile upozorenje od nekog iz organizacije da ne dolaze na festival jer se radi o čistoj katastrofi.  Iako se dio javnosti 'naslađuje' festivalom namjernjom 'bogatim klincima', neki od posjetitelja na društvenim mrežama ističu da se radi o ozbiljnoj situaciji. Na let s otoka su morali čekati po nekoliko sati u zatvorenoj prostoriji iz koje ih nisu puštali van. Nekoliko ljudi je pozlilo, a jedan je muškarac pao u nesvijest.  Na društvenim mrežama se poziva na uhićenje jednog od organizatora, nekad slavnog repera Ja Rulea. Reper se javno ispričao, rekavši da je situacija bila izvan njegove kontrole. Svi posjetitelji dobit će povrat novca.      