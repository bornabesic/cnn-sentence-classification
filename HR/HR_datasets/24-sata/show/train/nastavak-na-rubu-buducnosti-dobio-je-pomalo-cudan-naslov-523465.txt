Iako film 'Na rubu budućnosti' nije dobro prošao na američkom tržištu, spasila ga je svjetska zarada koja je prešla 500 milijuna dolara. Uz to, prodaja digitalnih kopija bila je izvrsna. Samim time nismo trebali čekati dugo da stignu vijesti o snimanju nastavka, što je i potvrđeno prošle godine. A sada smo napokon dobili i naziv nastavka, kao i potvrdu da se glavni glumci vraćaju. Gotovo svi koji su pogledali 'Na rubu budućnosti' u kinima bez problema su mogli vidjeti da su Tom Cruise i Emily Blunt, kao i redatelj Doug Liman te scenarist Christopher McQuarrie uspjeli stvoriti podosta zanimljiv i zabavan film. O snimanju nastavka oglasio se redatelj prvog filma, Doug Liman. - Imamo nevjerojatnu priču! Nevjerojatnu! Na jedan način bolju od prvog filma, a stvarno sam volio prvi film. Zvat će se 'Live Die Repeat And Repeat'. Tom je uzbuđen zbog toga, kao što je i Emily Blunt. Samo je pitanje kada ćemo krenuti. Znači, ne hoćemo li, već kada - izjavio je redatelj Liman. Onima koji prate cijelu priču oko ovog filma naslov 'Live Die Repeat And Repeat' ne bi trebao biti  čudan. Naime, film je snimljen po mangi 'All You Need Is Kill', da bi kasnije, posve nejasno, bio nazvan 'Edge of Tomorrow'. No prilikom promocije filma za kućne medije, korišten je slogan 'Live. Die. Repeat.', koji je bljeskao na svim promo materijalima filma, kao i na svim medijima. Kako je prodaja za kućne medije bila izvrsna, jasno je zašto je taj promo tekst postao naslov. Cruise trenutačno snima 'Nemoguću misiju 6' s redateljem/scenaristom McQuarriejem dok je Blunt zaposlena radom na Disneyjevom filmu 'Mary Poppins Returns'. Redatelj Liman se trudi oko snimanja 'Justice League Dark' što znači da su svi zaposleni još neko vrijeme. Stoga ovaj film ne bismo trebali očekivati u kinima još barem nekoliko godina. Tema: FILM 