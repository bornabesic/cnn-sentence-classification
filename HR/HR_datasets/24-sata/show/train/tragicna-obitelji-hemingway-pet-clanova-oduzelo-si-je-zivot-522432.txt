Ernest Miller Hemingway jedan od pet članova njegove obitelji koji je počinio samoubojstvo. Sve je počelo s njegovim ocem, liječnikom Clarenceom. koji si je 6. prosinca 1928. u 58. godini oduzeo život, pucajući si u glavu revolverom. U sobi pored njegove u tom trenutku je ležao tada 13-godišnji Leicester, Ernestov mlađi brat, koji je prvi vidio tijelo svoga oca.  Ernest je u to vrijeme dovršavao svoj poluautobiografski roman 'Zbogom oružje'. Kada je primio telegram s tragičnom viješću, 29-godišnji pisac se vratio u obiteljski dom u Oak Parku. Očeva smrt proganjala ga je cijelog života. Od tada nadalje, Ernest je dio tuge i zbunjenosti utapao u alkoholu. Osjećao se, priznao je prijatelju, kao da mu se svijet srušio.  Obitelj Hemingway u Oak Parku: Tata Clarence, mama Grace, Ernest, Leicester, Ursula, Madelaine, Carol i Marcelline. - Moj otac je bio kukavica, upucao se bez razloga - pisao je Ernest 1948. godine, koji je tada smatrao da je oca njegova majka Grace Hall 'gurnula u smrt'. Gracein otac Ernest Hall također je pokušao samoubojstvo, ali ga je Clarence spriječio te je izvadio metke iz njegovog revolvera. Upravo se tim revolverom i sam kasnije ubio.  Clarence je patio od depresije, tjeskobe i dijabetesa kao i mnogi članovi Hemingway obitelji. Financijske nedaće navodno su ga natjerale da počini samoubojstvo, no sudeći po povijesti njihove obitelji, presudila je psihička bolest.  Ernest je imao sestre Marcelline, Ursulu, Madelaine i Carol te brata Leicestera. Ursula Hemingway Jepson godinama se borila s rakom te je tri puta podvrgnuta operacijama. Počinila je samoubojstvo 1996., predozirajući se jakim tabletama protiv bolova u 65. godini života. Leicester je, baš kao i njegov 16 godina stariji brat Ernest, postao pisac no njegova djela ostala su u sjeni slavnog brata. Napisao je i biografiju: 'Moj brat, Ernest Hemingway'. Leicester je pronađen mrtav u svom domu u Miamiju 1982.. Ubio se pištoljem kojeg je posudio od prijatelja. Mlađi Hemingway godinama se borio s depresijom i dijabetesom, a kada su mu liječnici rekli da mu moraju amputirati obje noge, odlučio je sam okončati svoj život, otkrila je kasnije njegova obitelj. Imao je 67 godina.  Ernest je cijeloga života imao problematičan stav prema ženama. Uzrok tomu je, nagađaju neki, njegova mržnja prema majci Grace koja ga je, kada je bio dječak, odijevala u haljinice kako bi sličio starijoj sestri Marcelline. Odnos s majkom se pogoršao kada ga je počela kritizirati zbog odabira karijere. Grace je pred prijateljima nazivao 'ona ku**a'.  Pisac je imao četiri braka te trojicu sinova. S Pauline Pfeiffer dobio je sina Gregoryja koji je odustao od studija i odselio se iz obiteljskog doma u Kansasu. Iako je prvenstveno htio biti liječnik, Greg je pokušao ostvariti karijeru u niz poslova, a u međuvremenu je postao ovisan o alkoholu i drogama. Ernest i supruga Pauline Pfeiffer Upravo zbog svojih ovisnosti, jednom prilikom je završio u zatvoru. Kada je Ernest za to saznao, nazvao je svoju, tada već bivšu suprugu Pauline, te se na nju divljački izderao. Ernest tada nije znao da mu je bivša supruga oboljela od rijetke vrste tumora, zbog čega je strogo trebala izbjegavati stres. Pfeiffer je umrla satima nakon telefonskog razgovora.  Ernest je za smrt svoje bivše supruge krivio Gregoryja koji se godinama nakon toga izbjegavao suočiti s ocem.  Gregory (desno) s tatom Ernesom i bratom Patrickom Gregory je umro 2001. u 70. godini života nakon što ga je policija uhitila jer je gol sjedio uz cestu. Na nogama je imao ružičaste štikle te haljinu u ruci. Saznalo se da je posljednjih godina svog života živio kao Gloria te se podvrgnuo operaciji promjene spola. U zatvorskoj ćeliji je proveo pet dana, a šesti nije dočekao jer nije pio svoje lijekove za maničnu depresiju i visoki krvni tlak. Gregory je imao sedmero djece koje je dobio s četiri različite žene.  Tijekom života napisao je svoje memoare 'Papa: A Personal Memoir', gdje je opisivao odnos sa svojim ocem kojeg je cijeloga života, pisao je, pokušavao učiniti ponosnim.  Ernestov sin John, čija majka je piščeva prva žena Hadley Richardson, također je imao problema s ovisnosti o alkoholu. Poput oca, bio je zaljubljenik u prirodu i književnost. I on je napisao memoare o odnosu sa svojim ocem, 'Misadventures of a Fly Fisherman: My Life With and Without Papa'.  John Hemingway s majkom Hadley Richardson i ocem Ernestom Hemingwayom John, odnosno Jack kako su ga mnogi zvali, imao je tri kćeri. Joan, Margaux i Mariel. Margaux Hemingway je postala jedna od najtraženijih supermodela sedamdesetih godina, a kasnije se okušala i u glumačkim vodama. No, ona je od ranih tinejdžerskih godina bila sklona partijanju i, kako je rekla njena sestra Mariel, oduvijek je veličala samodestrukciju i romantizirala samoubojstvo. Margaux, koja je tijekom života također patila od depresije, pronađena je mrtva u svom kalifornijskom stanu 1. srpnja. Autopsija je pokazala da se Margaux predozirala lijekovima koje je pila zbog epilepsije. Imala je 42. godine.  Margaux Hemingway Mariel Hemingway je sa 16 godina dobila ulogu u filmu Woodyja Allena, 'Manhattan' te je odmah oduševila publiku, kritiku i kolege koje su je nagradile nominacijom za Oscara i BAFTA-u.  - Moju obitelj kroz generacije obilježilo je samoubojstvo, alkoholizam, depresija i bolest. Cijeli život se učim nositi s time i nastojim prekinuti 'prokletstvo' - rekla je glumica, koja je do sada napisala dvije knjige o problemima svoje obitelji te je o svemu odlučila i progovoriti u dokumentarcu 'Running from Crazy'. I Mariel je patila od depresije i tjeskobe, no, kako kaže, posvetila se zdravom načinu života te je odlučila svojim iskustvom pomoći svima koji se bore sa sličnim problemima.  Mariel Hemingway U svojim knjigama otkrila je da je njen otac Jack seksualno zlostavljao Margaux i Joan dok su bile djevojčice. Joan je kasnije dijagnosticirana šizofrenija. Mariel je vjerovala da je njen djed, Ernest, imao bipolarni poremećaj.  Sam Ernest Hemingway pucao si je u glavu sačmaricom u predvorju kuće 2. srpnja 1961. Iako je njegova supruga Mary Welsh prvo rekla da je pisac umro nesretnim slučajem, kasnije je priznala da se radilo o samoubojstvu kojeg je već pokušao učiniti tri mjeseca ranije.        