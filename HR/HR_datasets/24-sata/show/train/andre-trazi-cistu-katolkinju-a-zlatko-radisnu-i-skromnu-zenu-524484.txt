Predstavljamo 10 farmera i farmericu, sudionike nove sezone 'Ljubav je na selu', čija se prva epizoda emitira večeras od 21.15 sati, piše RTL. Ljubav uvijek zaslužuje šansu. Lokalni šerif, showman, vlasnik 60% Baćinskih jezera. Andre je 40-godišnji elektrotehničar po struci, vrlo je komunikativan, elokventan, veseo, hiperaktivan, radi sto stvari i kaže da mu nikad nije dosadno. Posjeduje 60% Baćinskih jezera, sadi masline i smokve, vozi izlete po jezerima legendarnom neretvanskom lađom, profesionalno se bavi streljaštvom, surfa i jedri te je glavni organizator u pokladnom društvu. Andre se nikad nije ženio, do sada nije imao ozbiljnijih veza, a za ove kraće koje je imao kaže: 'Odleti, uleti, doleti, odleti, dođi-mi-prođi-mi'. Idealna Andreina partnerica trebala bi biti katolkinja, a i, kaže, bitna mu je osobnost i izgled. 'Mora biti normalna, čista, zdrava ženska i da nije prestara, do 35-36 godina maksimum', opisao je svoju savršenu djevojku Pločanin. Andre za sebe kaže da je romantičan, a svoju buduću partnericu odveo bi u streljanu da ona njega gleda kako gađa mete i divi mu se, a onda bi se, veli, on divio njoj. Otkačeni Andre otkrio je da žene osvaja 'spontano'. 'Svaka žena je drugačija, tako da na svakoj koristim neku drugu 'tehniku'', objasnio je Andre, dodajući da ima preko 40 tehnika zavođenja koje nosi u rukavu. Svojoj boljoj polovici Andre bi, otkriva, pružio život kakav nikad nije sanjala jer bi, veli, živjela u raju na zemlji, bila bi kraljica kuće i nikada joj ništa ne bi nedostajalo. U slobodno vrijeme nema stanke – uvijek nešto radi: fešta, pjeva karaoke, DJ je, ide u lov profesionalno. Razočarani latino plesač. Tino je rječit momak, iskren i nema dlake na jeziku. Radi u firmi za brtvila, no ima svoje imanje s konjem, ovcama i  peradi. Tinova mama nekoliko puta je oboljela od karcinoma i tvrdi da joj je on u tim teškim trenucima bio najveći oslonac. Tinova obitelj ima svoju šumu i vinograd. U prošlosti je Tin imao loša iskustva sa ženama - bivša cura ga je varala s najboljim prijateljem, što je shvatio tek nakon nekoliko mjeseci veze. Općenito, ima loše mišljenje o današnjim djevojkama jer tvrdi da previše gledaju debljinu novčanika i marku automobila koji voziš. On želi iskrenu i vrijednu djevojku koja cijeni prave vrijednosti te mu je podrška u svemu što radi. Tino u slobodno vrijeme pleše latino plesove. Brat od farmera Danijela, Zvonko, građevinar je po struci i velika dobričina. Pristao sudjelovati na nagovor brata, no na kraju mu se i samom jako svidjela ta ideja. Zvonko je bio u braku iz kojeg ima dvoje djece, nakon toga je imao nekoliko 'neozbiljnih' veza. Trenutno radi na sezoni kao građevinar, a volio bi pronaći ženu koji bi osvojio večerom uz svijeće i šokačkim plesom. Kod djevojke mu nije bitan fizički izgled koliko poštovanje, a svojoj budućoj ljubavi može ponuditi, kako kaže, sreću, ljubav i poštovanje. Baranjac koji želi oženiti Bosanku. Danijel je jako komunikativan i simpatičan dečko, na imanju ima dosta životinja (kokoši, zečeve, konje), a uzgaja ječam i kukuruz oko kojih brine nakon što dođe s posla. Po zanimanju je tesar, a radi kao keramičar i trenutno radi u Dubrovniku, ali samo na par mjeseci. U slobodno vrijeme bavi se nogometom. Danijel je do sada ima nekoliko dužih veza, a sada traži djevojku s kojom će provesti ostatak života. Od partnerice očekuje da je lijepa, pametna, poštena i, kako kaže, da je Bosanka. Djevojku iz snova, simpatični Baranjac poveo bi, kaže, na večeru uz tamburaše. On joj,veli, može ponuditi topao dom i sigurnost.  Jednostavan čovjek, veseljak s još većom dušom. Spustio se s ranča na planini Kamešnici u rodni Otok i traži plemenitu ženu... Vinko je dobrodušni Dalmatinac, pravi veseljak. Živi na velikom imanju na kojem uz veliki vrt sadi kukuruz i pšenicu te ima 10 krava. Nakon što je završio rat , preselio je na svoj ranč (planina Kamešnica) i živio gore s muflonima, divljim svinjama, kravama, kozama, psima i vukovima skoro 20 godina. Kako kaže, saživio se s prirodom i nije mu se vraćalo među ljude. Vrlo je realan i prizeman te ima jednostavne poglede na život, kao da u ničemu ne vidi problem. Kod žene mu je bitno samo da je žensko i da hoće raditi. Do sada je Vinko imao mnogo žena, no, kaže, ne zna im točan broj. Ženu bi osvojio, veli, 'skidanjem zvijezda s neba'. U ljubavi, priznaje, nema granice, a žena je, za njega – raj za oči i pakao za dušu te čistilište za novčanik. Na prijavu u emisiju nagovorila ga je sestra. Svira gusle. Samostalna, simpatična, zgodna, svestrana i poslovna žena koja zna kakvog muškarca želi. Marina je diplomirana ekonomistica, komunikativna je i simpatična, kaže za sebe da nema 'dlake na jeziku', a ima svoj OPG. U blizini kuće ima veliki vinograd, nešto povrća i voća, kokoši, ima osmogodišnje dijete iz jedne duže veze, a sada bi htjela upoznati dobrog i iskrenog muškarca tamnije kose i očiju. U slobodno vrijeme svestrana Marina pleše i zumbu, čita i vrijeme provodi s kćerkicom, a često, zbog posla i putuje. Za Marinu je romantika, kaže, kada joj voljena osoba zaželi dobro jutro, pokloni cvijet ili je odvede na romantičnu večeru. Partneru može ponuditi iskrenost, dobrotu, poštovanje, toleranciju i spremna je podržavati ga u svemu što radi. Slavonski vinogradar zavodljivog pogleda želi se skrasiti i naći ženu koja će ga dočekati sa toplim ručkom. Zdravko je ozbiljan i smiren slavonski vinogradar koji ima svinje, jednu ovcu , veliki vinograd i sam brine o svemu. Radi svoj kulen, kobasice i vino koje prodaje 'Đakovačkim vinima'. Bio je u braku samo godinu dana i od tada nije bio u ozbiljnijoj vezi. Simpatični Slavonac želi naći ženu koja bi mu pomagala u kućanstvu, a fizički izgled nije mu bitan, ali, kako kaže, ne smije biti predebela. Zdravkov glavni motiv zašto se prijavio u emisiju je taj da uistinu želi pronaći ljubav te da mu, kako kaže, ima tko ugrijati kućno ognjište. Buduću djevojku bi osvojio donošenjem doručka u krevet, a i odveo bi je u romantičnu šetnju prirodom, kao i na feštu budući da jako voli biti u društvu.  Ugodan, zabavan, pričljiv, simpatičan, elokventan, pristojan, otvoren i iskren, tako bi opisali ugostitelja Mateja Marenića iz Krasnog koji želi pronaći djevojku koja bi bila nalik njegovoj zaposlenici Lidiji – otvorenu, vrckastu, pametnu i 'opičenu'. Kako kaže, ne bi htio neku djevojku poput Josipe iz prošle sezone (da samo misli na šminku i noktiće). Mateju je kod djevojke bitno da imaju zajednički jezik i da zajedno koračaju kroz život, te da ga djevojka poštuje, a nikad ne bi mogao oprostiti nevjeru. Kod djevojke ga odbija neprimjereno odijevanje i ponašanje. Simpatičnom Ličaninu najgore je palo kada ga je djevojka prevarila nakon dvije godine veze, a u budućnosti se vidi s dvoje djece, te da sa suprugom i djecom uživa u životu i putuje od svog rada. Matej ima svoj kafić (jedan od sveukupno 4 koliko ih broji Krasno), a njegov najbolje posluje i u njemu se, kako kaže, okuplja sva 'mladost Krasna'. Također, njegova obitelj ima imanje i kuću u Kuterevu, a uz iznajmljivanje apartmana bave se i uzgojem voća i povrća te imaju svinje i kokoši. Član je planinarskog društva u kojem se zabavlja s prijateljima.  Skromni Zagorec koji traži ljubav svog života. Zlatko je pravi Zagorec koji voli druženja u kleti uz dobru čašicu vina.  Dolazi iz malog mjesta pokraj Ludbrega, ima 38 godina i živi s mamom. Nikada nije imao ozbiljniju vezu, ali bi se htio oženiti, a budući da ima 38 godina, kaže da bi bilo dobro da cura ne bude starija od 40. Zlatko preferira plavuše, ali to mu nije presudno, bitno mu je, kaže, da je normalna. Osvojio bi je buketom ruža i pozivom na kavu, a pružio bi joj dom, ljubav i sigurnost. Zlatko se jako razočarao u prošloj vezi jer je cura bila materijalist i takvu više ne želi imati.  Želio bi naći normalnu curu njegovih godina, marljivu i radišnu.   Miljenko zbog predanosti poslu na obiteljskom imanju i vlastite izbirljivosti nikada nije uspio pronaći srodnu dušu. Miljenko je vlasnik OPG-a i autentični je Dalmatinac. Po zanimanju je tehnički crtač, a bavi se poljoprivredom; ima svoj maslinik, ovce, kokoši, uzgaja bob, pšenicu i bavi se prodajom različitog sjemenja. Živi s roditeljima koji jedva čekaju da im se dovede snaha. Do sada nije uspio upoznati ženu s kojom bi podijelio život jer je, priznaje, podosta izbirljiv – čim upozna ženu, kaže, počinje joj tražiti mane i razmišljati o tome u kojem bi to 'krivom' smjeru mogao poći njihov odnos. Nada se da će mu emisija pomoći u tome da pronađe onu 'pravu', po mogućnosti, veli, neku razumnu i štedljivu jer ne voli rasipnice. Po prirodi je romantičan, ali, priznaje, i ljubomoran.  Zoran je samouvjeren, kreativan i pustolovan mladić koji bi curu najviše volio osvojiti pjesmom. Profesionalan je književnik koji ima svoju tvornicu maslinovog ulja, dva maslinika, a bavi se i Ultimate fightom. Zoran je bio scenarist dva filma, a bio je i jedan od hrvatskih predstavnika na sajmu književnosti u Frankfurtu. U emisiju se prijavio, kaže, kako bi ostalim dečkima pokazao kako se osvaja djevojka. Budući da je Zoran usvojen, naučio se boriti za sebe, djevojku bi, veli, osvojio kreativnošću, vjerojatno joj napisavši pjesmu. Također, ponudio bi joj da bude lik iz jedne od njegovih budućih knjiga, ali i hrabrost, iskrenost, iskustvo i drugačiji život. 