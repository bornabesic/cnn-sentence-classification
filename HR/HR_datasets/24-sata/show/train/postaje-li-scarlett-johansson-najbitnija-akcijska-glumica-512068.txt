Otkako je preuzela ulogu agentice Natashe Romanoff odnosno Black Widow, kako joj je superherojsko ime, Scarlett Johansson se pokazala kao jedna od istinski unosnijih glumica današnjice. Njeni su nastupi voljeni, a gluma koju pokazuje stvarno smeta tek onima koji 'traže dlaku u jajetu'. Johansson je dalje proširila svoj repertoar akcijskih uloga 2014. godine glumom u filmu 'Lucy', u kojem je još jednom pokazala da joj akcijske uloge leže te da bez ikakvog problema odrađuje fizički dio posla. Glumica se još jednom vraća u akcijsku ulogu, nakon što smo ju prošle godine vidjeli u filmu 'Kapetan Amerika: Građanski rat', s ulogom koja bi definitivno mogla potvrditi da je Johansson i te kako isplativa akcijska glumica te da bez problema privlači publiku u kina. U pitanju je film 'Duh u oklopu' (već smo ga bili spominjali u par navrata), u kojem Johansson glumi majoricu Kusanagi koja vodi elitnu postrojbu pod nazivom Sektor 9 zaduženu za najopasnije kriminalce. Pogledajte video Glavnu ulogu u filmu ima, jasno, Scarlett Johansson, dok ćemo u sporednim ulogama vidjeti slavnog japanskog glumca Takeshija Kitana, francusku glumicu Juliette Binoche, Danac Pilou Asbæk je preuzeo ulogu kiborga Batoua te se pojavljuje i Michael Pitt, kojeg ćemo vidjeti u ulozi negativca. U kinima ćemo film vidjeti 30. ožujka ove godine, u distribuciji Blitz filma. Tema: FILM 