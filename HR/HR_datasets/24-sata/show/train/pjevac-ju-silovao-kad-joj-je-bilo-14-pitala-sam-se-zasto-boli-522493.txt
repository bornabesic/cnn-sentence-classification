Neimenovana britanska pop legenda je pod istragom zbog navodnog silovanja 14-godišnje djevojčice, piše Mirror. Upućeni tvrde da je pop zvijezda u šoku nakon što se na internetu pojavio video u kojem navodna žrtva imenuje silovatelja, čiji se identitet zbog pravnih razloga u medijima ne može objaviti. Pop zvijezda još nije uhićena, ispitana ili optužena, no kako pišu britanski mediji, u panici je da će joj ove optužbe uništiti reputaciju. Napad se navodno dogodio 1970-ih godina nakon koncerta, kada je po djevojku i njezinu prijateljicu koje su stajale u prvom redu došao tjelohranitelj i pozvao u hotel kod pop zvijezde. Navodna žrtva kazala je kako je bila omamljena šampanjcem prije silovanja koje joj je obilježilo život. Opisala se kao naivna 14-godišnja djevica, a novinaru The Suna rekla je kako se dotad nikad nije ni poljubila te da tada nije mogla razumjeti izraz na pjevačevom licu kada je vjerojatno doživio orgazam. Navodna žrtva rekla je da je bila omamljena šampanjcem Djevojke, tada stare 13 i 14 godina, otišle su zajedno u hotel u nadi da će dobiti autograme. Britanski mediji pišu kako je tjelohranitelj nakon dolaska u hotel djevojčice razdvojio, a navodnu žrtvu odveo u apartman gdje su osim zvijezde bili još muškarac i žena, također poznate osobe. Žena, koja je sada u 50-im godinama, kazala je kako je nakon ulaska u apartman bila ponuđena čašom šampanjca uz riječi da popije 'kako bi postala dio ekipe'. Sljedeće čega se sjeća bilo je da je pjevač spušta na krevet. - Njegov ogrtač je već bio na podu. Ja sam bila u kostimu. On ga je otkopčao, a iskustvo koje je počelo kao nježno i sigurno ubrzo se pretvorilo u bolno i grubo, nimalo ugodno - kazala je navodna žrtva te dodala kako nije razumjela odakle sva ta bol dolazi te da joj je pjevač rekao da je neće boljeti ako se opusti. Napustila je, kaže, sobu bez autograma, pa se po njega vratila. On joj ga je dao te pogladio po licu i rekao kako će ostati u kontaktu. Dodala je kako je tek kasnije kada se tuširala shvatila da je sva u modricama, a u godinama što su uslijedile svoju traumu nije mogla ispričati prijateljima i obitelji. U Scotland Yardu za slučaj su saznali 2013. godine To što se dogodilo učinilo ju je opsjednutom pjevačem te poslije toga više nije mogla ostvariti normalan odnos s muškarcem, kaže žena koja se prvi put javila Scotland Yardu 2013. godine. Oni su joj, priča navodna žrtva, tada kazali da to nije u njihovoj nadležnosti jer se navodni zločin dogodio u inozemstvu. Službena istraga prvi je put otvorena 2014. godine, ali je 6 mjeseci poslije zatvorena. Ponovo je otvorena prošli mjesec, a glasnogovornik policije tom je prilikom kazao kako na slučaju rade javni tužitelj i istražitelj. 