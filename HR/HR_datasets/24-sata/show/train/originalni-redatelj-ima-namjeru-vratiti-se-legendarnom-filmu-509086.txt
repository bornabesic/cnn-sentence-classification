Jedan od bizarnijih filmova ikad snimljenih, 'Donnie Darko', spada i u neke od najboljih. Atmosfera jezive mirnoće i nevolje koja se sprema, koja raste kako se film približava kraju, je neponovljiva. Na prvo gledanje, film je začudan, a svako naredno ostavlja vas sve fasciniranijima. 'Donnie Darko' postao je kultni klasik istog trena kada je došao u kina, i to s razlogom. No nakon tog filma, 2009. godine, dobili smo i nastavak, 'S. Darko', posve nevezan za originalni film. Ne samo da nije bio vezan za originalni film već su se i originalni glumac te redatelj ogradili od 'nastavka'. 'S. Darko' je u kinima prošao katastrofalno loše, sa zaradom od jedva jednog milijuna dolara diljem svijeta, a kritičari su film 'razapeli'. Na kritičarskoj stranici Rotten Tomatoes film ima 13%, što ga svrstava u istinski groznu skupinu filmova koje ne biste trebali gledati ni pod kojim okolnostima. No scenarist i redatelj Richard Kelly otkrio je u novom intervjuu da ima planove za pravi povratak u tu franšizu, s nastavkom koji će na 'pravi način' pristupiti stvarima. Premda nije ulazio u previše detalja, rekao je da će nastavak biti značajno ambiciozniji od prvog dijela. - Mislim da se u svemiru Donnie Darka mogu raditi značajno ambicioznije stvari. Veće, skuplje i mislim da se to može. Samo mi je bitno da dobijem solidan proračun. Još jedna priča unutar tog svemira zahtjeva resurse, pa to prvo valja osigurati. A ja prvo moram završiti svoj naredni film, pa ću se vratiti ovom projektu - izjavio je redatelj. Jake Gyllenhaal nije se nikako izjasnio o ovome, a iz redateljevog odgovora ne može se iščitati koliko ima šanse da se glumac vrati. Premda bi nama bilo vrlo drago kada bi se obojica ujedinili u tom filmu, moramo primijetiti da Kelly nije ništa snimio još od 2009. godine. Redatelji s toliko velikim pauzama načelno budu svrstani na svojevrsne 'crne liste', kao osobe koje nisu 'ok', tj. koje ne donose novac na blagajnama. O daljnjem razvoju ove situacije pravovremeno ćemo vas obavijestiti.   Tema: FILM 