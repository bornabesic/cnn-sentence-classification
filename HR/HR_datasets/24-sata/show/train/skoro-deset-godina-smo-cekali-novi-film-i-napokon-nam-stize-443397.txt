 Funimation Entertainment je u opticaj pustio novi foršpan za ‘Ghost in the Shell: The New Movie’ , zajedno s datumom izlaska filma. Film vjerojatno neće igrati i u našim kinima, no od izlaska prvog filma, 1995. godine, je i kod nas stekao značajnu popularnost. Ovo je prvi dugometražni uradak iz te franšize u skoro devet godina, još otkad je u opticaj stigao vrlo dobro prihvaćen ‘Ghost in the Shell: Stand Alone Complex - Solid State Society’. Za one koji se prekasno uključuju u cijelu priču, tzv. GitS prati hakericu Motoko Kusanagi . Cijela je radnja smještena u Japan poslije 2026. godine, kad je svijetom buktio Četvrti svjetski rat , srećom nenuklearan. Znanost je do tog trena uznapredovala do te mjere da je moguće dobiti proteze bilo kojeg uda ili organa, pa tako i proteze mozga ili cijelog tijela. Glavni lik, agentica Kusanagi, je tako osoba kojoj je glavno obilježje cjelotjelesna proteza. Osim takvih, tjelesnih adaptacija, glavno obilježje GitS-ovog svemira je mogućnost prebacivanja umova iz kompjuterskih ‘ljuštura’ u biološke i obrnuto. Novi film bi se trebao baviti virusom koji se ubrzano širi internetom budućnosti i zaražava umove posvuda. A hoće li se, i kako, povezivati s najavljenom glumačkom adaptacijom, sa Scarlett Johansson u glavnoj ulozi, treba još vidjeti. 