U četvrtak, 16. svibnja 1929. godine, po prvi put dodijeljene su tzv. 'Akademijine' nagrade tj. održano je ono što će s vremenom postati nagrada 'Oscar'. Ali za razliku od narednih godina, prva dodjela je imala nekoliko njoj specifičnih detalja. S vremenom se mnogo toga riješilo ili 'popeglalo', no te godine su neke stvari jednostavno drugačije bile. Primjerice, te su godine gosti, dok su mirno čekali da se nagrade dodijele, bez ikakvog iznenađenja gledali dobitnike kako primaju nagrade. Naime, imena svih nominiranih, ali i dobitnika, objavljena su neko vrijeme ranije, čak tri mjeseca, u Los Angeles Timesu. Uz takve informacije, možemo i zamisliti da je dodjela bila posve mirna, bez gromoglasnih pljesaka. Uz to, u pitanju je jedina dodjela Oscara koju pamtimo po tome što se ni na koji način nije prenosila. Niti radijom, niti televizijski, a jasno, niti putem interneta se nije moglo pratiti što se na dodjeli zbivalo. Samo je par dana kasnije objavljena crtica u novinama. Osim ta dva kurioziteta, valja spomenuti da je prva dodjela održana u Hollywood Roosevelt Hotelu, i da je to jedini put da se u tom hotelu odvijala dodjela. U današnje vrijeme hotel se spominje isključivo u negativnoj konotaciji, kao duhovima opsjednuto mjesto, za koje se priča da ga čak i duh Marilyn Monroe obitava. Cjelokupna ceremonija je trajala samo 15 minuta, što je također kuriozitet, a Douglas Fairbanks i potpredsjednik Akademije, William C. deMille (stariji brat poznatog filmaša Cecila B. deMillea) dijelili su već standardne kipiće. Kipovi se tada nisu zvali 'Oscar' niti su bili kao danas, od bronce, no izgled se nije mijenjao. Jedna od najvažnijih točaka za raspravu te noći bili su i 'pričajući' filmovi, kojih jednostavno nije bilo. Akademija te godine nije smatrala da bi bilo fer dopustiti jedinom filmu sa zvukom, 'The Jazz Singeru', da se natječe zbog njegove očigledne prednosti nad 'nijemim' filmovima. A kako su se i kategorije promijenile od te 1929. godine, tako u stvari nije postojala prava kategorija najboljeg filma ili najboljeg redatelja. No ono što se nije promijenilo u svih 86. godina, su nagrade za najboljeg glumca i glumicu. Te godine nagradu za najbolju glumicu odnijela je Janet Gaynor za filmove ' 7th Heaven', 'Street Angel' i 'Sunrise: A Song of Two Humans'. Najbolji glumac, kojeg se danas više ne spominje zbog njegove povezanosti s nacistima, bio je Nijemac Emil Jannings, koji je 'Oscara' primio za filmove 'The Last Command' i 'The Way of All Flesh'. No možda najzanimljivija činjenica vezana za prvog 'Oscara' zasigurno je cijena karte. Naime, karta je koštala smiješnih 5$, što je danas približno 69$, što je dosta komično kad pogledamo da je cijena karte otišla u zanimljive troznamenkaste brojke. Tako ćete danas za prosječna mjesta platiti 375$, dok za ona malo bolja morate dati 750$. Premda zvijezdama taj trošak nije nimalo značajan, uzevši u obzir stelarne cijene njihove odjeće, ipak je zanimljivo vidjeti koliko su se stvari promijenile. Tema: Oscar 2017. 