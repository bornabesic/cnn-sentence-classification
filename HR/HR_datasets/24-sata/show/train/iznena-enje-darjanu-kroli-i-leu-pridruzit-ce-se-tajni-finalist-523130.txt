Kandidati RTL-ovog showa 'Život na vagi' tri su mjeseca bili pod strogim režimom, trenirali su svakodnevno, a iz prehrane izbacili sve ono što ih je i dovelo do prekomjerne težine. Nakon šest tjedana na malim ekranima, 'Život na vagi' je došao do svog velikog finala koji je na programu RTL-a u subotu, 6. svibnja u 20 sati. Šansu za pobjedu imaju Ivan Krolo, Leonardo Zirdum i Darjan Zajačko, a jedino mjerilo koje će pobjedniku osigurati 150 tisuća kuna jest postotak mase koju su izgubili. No ono što će ih šokirati jest da će im se kao konkurencija pojaviti i tajni finalist(ica), odnosno osoba koja je bila u kući, a nakon izlaska je nastavila redovito vježbati i tako značajno smanjiti broj kilograma na vagi.  Nakon što su napustili kuću u kojoj su boravili, Krolo, Leo, Darjan i tajni finalist su sami nastavili vježbati i zdravo se hraniti pa će se tek u finalu, mjesec i pol dana nakon što su napustili kuću, vidjeti njihovi krajnji rezultati. U trenutku izlaska iz kuće Krolo je imao 94,1 kilogram, što znači da je od početka showa smršavio 34,8 kilograma. Leo je na zadnjem vaganju imao 105,1 kilograma, a u kuću je ušao sa 141,9 kilogram što znači da je smršavio 36,8 kg. Darjan je pri ulasku u show imao 124,5 kilograma, a kazaljka na zadnjem vaganju je pokazala 30,7 kilograma manje. Koliko je imao tajni finalist, gledatelji, ali i kandidati će saznati sutra u 20 sati. Njihova predanost, trud i rad pokazali su se i na vagi, a koliko su uporni bili u vanjskom svijetu i jesu li uspjeli odoljeti izazovima svakodnevice pokazat će se u finalu. Najbolji od njih dobiva 150 tisuća kuna, ali i 'nefinalisti' imaju priliku osvojiti nagradu. Naime, u finalu će na vaganje stati i oni,  a onaj kandidat koji je od njih izgubio najveći postotak mase osvojit će 50 tisuća kuna.  U pohod na gubljenje kilograma, ali i vrijednu novčanu nagradu krenulo je 18 kandidata, no nisi svi bili jednako uporni i predani što se na kraju vidjelo i na vaganjima. Kroz transformacije su ih vodili treneri Sanja Žuljević i Mario Mlinarić, dok im je velika moralna podrška bila voditeljica Marijana Batinić. Kandidatima, ali i reakcijama koje je emisija izazvala kod gledatelja, zadovoljna je i Antonija Blaće koja je u ovom projektu voditeljsku ulogu zamijenila onom kreativne producentice.  - Moji dojmovi na ovaj show su savršeni. Puno muke za predivan rezultat. Pritom mislim i na sve kilograme koje su skinuli, i na tablete s kojih su se skinuli - kaže Antonija i poziva sve one koji su spremni za velike životne preokrete da se prijave u novu sezonu showa.  Naime, prijave su već krenule, a svi kandidati će, baš kao i u prvoj sezoni dobiti priliku uz trenere, nutricioniste i liječnike svoj život dovesti na novu razinu i riješiti kako estetske, tako i zdravstvene probleme. O problemu pretilosti s kojom je 'Život na vagi' suočio gledatelje svjedoči i činjenica da je već u prva dva dana stiglo više od 500 prijava.  Svi oni koji se prijave bit će još više motivirani kada vide kakav rezultat je ostvario pobjednik showa 'Život na vagi', a gledatelji RTL-a tome će svjedočiti u subotu u 20 sati. 