Ako redovno pratite našu filmsku rubriku, vjerojatno ste primijetili i vijest o ponoćnom prikazivanju kanibalskog filma 'Grave' (ozbiljno, franc., op.a.) na festivalu u Torontu, koje je dovelo do ozbiljnih problema u kinu. Naime, kino je počelo sličiti sceni iz nekog horor djela. Situacija je bila toliko ozbiljna da je morala biti pozvana Hitna pomoć, kako bi se pomoglo publici koja je padala u nesvijest tijekom gledanja filma. Taj francuski film, o vegetarijanki koja malo po malo postaje kanibal, bio je prikazan na festivalu u Cannesu, gdje je ostavio nekog traga, no ne toliko bitnog. No nakon što je film otišao u distribuciju u SAD (američki prijevod mu je 'Raw') pokazalo se da će možda biti uspješan i drugdje. Stoga smo dobili ovaj foršpan, za kojeg upozoravamo da nije baš za svačije oči, kao i da nikako nije prikladan za gledanje na radnom mjestu. Pogledajte video, ako se usudite Film je režirala francuska redateljica Julia Ducournau, a u glavnim ulogama su Garance Marillier te Ella Rumpf i Rabah Naït Oufella. Iako u ovom trenutku nema distributera koji bi preuzeo prikazivanje filma u Hrvatskoj, ako se pokaže da je film uspješan na stranom tržištu, posve je moguće da će doći i kod nas. Ako se to dogodi, saznat ćete istog trena u našoj rubrici FILM. A ako vam zatreba malo straha, 'Krug 3', u distribuciji Blitza, stiže u domaća kina 2. veljače. Tema: FILM 