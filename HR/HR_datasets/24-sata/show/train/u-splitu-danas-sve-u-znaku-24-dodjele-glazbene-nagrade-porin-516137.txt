U splitskoj će Spaladium areni večeras biti održna 24. dodjela najprestižnije glazbene nagrade u Hrvatskoj, Porina. Zadnjih su nekoliko dana održavane probe,a prema svemu viđenome, od pozornice do imena koja će nastupiti, jasno je da se priprema još jedan spektakl. Dobitnike će publika u dvorani i svi koji će pratiti izravan prijenos na HRTu, doznati tijekom večeri, ali se već zna da su Porina za životno djelo dobili Zoran Juranić, Zrinko Tutić i klapa Lučica. Kao što smo javljali, najviše nominacija, čak 12, imaju Oliver i Gibonni za album 'Familija', a većina okupljenih u Splitu očekuje da će upravo 'Familija' večeras biti proglašena albumom godine. Matija Dedić ima pet nominacija, a s po četiri večerašnjem se uspjehu mogu nadati Detour, Elemental i mlađahna Mia Dimšić. Organizatori, kao i obično, neke detalje dodjele drže u tajnosti, ali nije tajna da će u sklopu večerašnje dodjele između ostalih nastupiti: Oliver, Gibonni, Nina Badrić, Jelena Rozga, Let 3, Damir Kedžo i Zsa Zsa, Detour, Zrinka Posavec, instrumentalni All Star Band (Bow vs Plectrum, Igor Geržina, Elvis Stanić, Šimun Matišić, Miro Kadoić, Vedran Ružić, Joe Kaplowitz i Branimir Gazdik), Gradski zbor Brodosplit i mnogi drugi. Tema: Muzika 