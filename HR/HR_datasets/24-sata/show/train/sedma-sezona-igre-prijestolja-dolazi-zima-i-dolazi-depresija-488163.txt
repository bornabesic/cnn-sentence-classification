Protekla je godina bila u znaku obnove za Kita Haringtona. Premda se činilo kao da smo ga izgubili na samom kraju pete sezone, proteklih deset epizoda 'Igre prijestolja' pokazale su nam mnogo više o Jonu Snowu nego što smo uopće mogli očekivati. Harington je stoga morao i te kako dobro glumiti i u 'pravom životu', da bi sakrio da se vraća. No uz povratak jednog od omiljenijih likova iz serije, bitno je reći i da smo o Jonu Snowu saznali da je teorija 'R+L=J' istinita. Osim što je čuvao tu tajnu, Harrington je u epizodi 'Battle of the Bastards' odigrao jednu od ambicioznijih scena bitke koje smo ikad na televiziji vidjeli, a kroz cijelu sezonu nam je davao odlične izvedbe. Stoga njegova Emmy nominacija za najboljeg sporednog lika ne dolazi kao iznenađenje. - 'Battle of the Bastards' sadržavala je mnogo mojeg materijala u samo jednoj epizodi. Bila je fizički naporna, pa sam bio toliko sretan da je epizoda ispala takva kakva je ispala, jer smo uložili toliko novca, vremena i truda u nju - izjavio je Kit. Glumac je ipak za svoje uskrsnuće saznao tek prije samog početka snimanja šeste sezone. Ne samo to, već je i dobar dio sezone bio sakriven, te nije znao što sve bi se moglo dogoditi s njegovim likom. Praktički ista situacija sada se odvija sa sedmom sezonom serije. - Bitno je naglasiti da nisam pročitao niti jedan scenarij, tako da samo mogu nagađati. Mislim da će sve biti jako turobno prije nego što dobijemo sretan kraj, ako uopće bude bilo ikakvog pobjedničkog ili herojskog kraja za Jona. Bit će jako mračno prije nego što postane bolje. Ono što ćemo vidjeti je vojsku Bijelih hodača i neumrlih koja stvarno dolazi do izražaja. Nisam siguran što točno to sve znači, ali mislim da je to cijela priča sa 'Zima dolazi'. Svi će se jako loše provesti - rekao je glumac. No Kit se nije zaustavio na tim izjavama. U nastavku je dodao i malo detalja o tome što sve to za njega znači. - Često mi je to na umu bilo.Taj mamutski, divovski događaj u mojem životu, na kojeg je otišao veći dio mojih dvadesetih, će doći kraju. Zato ću naredne dvije godine uživati u svakom trenutku, jer ne znam kada će se ovakvo što opet dogoditi - dodao je Harrington. Za razliku od prethodnih sezona, narednu sezonu 'Igre prijestolja' nećemo gledati u travnju, već sredinom ljeta 2017. godine. Tema: FILM 