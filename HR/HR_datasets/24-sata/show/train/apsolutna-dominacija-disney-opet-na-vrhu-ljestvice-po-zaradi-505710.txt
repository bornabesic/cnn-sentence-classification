Više nikoga ne iznenađuju vijesti koje kažu da je i ove godine na samom vrhu ljestvice zarade još jednom Disney. Medijski div je u 2016. godini imao šest od deset top filmova s najboljom zaradom, a sva tri prva mjesta bila su njihova. Sve je krenulo dobro s dolaskom 'Kapetan Amerika: Građanski rat' u kina, koji je u svjetskoj distribuciji utržio milijardu i 153 milijuna za kompaniju Mickeyja Mousea. No prvo mjesto je Kapetan Amerika držao samo do ljeta, kada mu je mjesto oduzeo animirani film 'Potraga za Dorom', nastavak legendarnog filma 'Potraga za Nemom'. Kroz ljeto se Dora borila i s 'Tajanstvenim životom kućnih ljubimaca', što je bitka koju je bez problema plava riba pobijedila. Sve do prosinca nije bilo ozbiljnih konkurenata za prvo mjesto, premda smo vidjeli i 'Odred otpisanih', kao i 'Doktora Strangea'. No sredinom prosinca, još jedna Disneyjeva franšiza uspjela je dodati milijune u škrinjicu ove produkcijske kompanije. U pitanju je 'Rogue One: Priča iz Ratova Zvijezda', koja još uvijek u kinima zarađuje bez ozbiljnih znakova posustajanja. Iako na svjetskoj pozornici 'Rogue One' nije toliko dobro prošao kao u SAD-u (prisjetimo se da su 'Ratovi zvijezda' posve nepoznati u Kini, koja je ogromno tržište), i dalje govorimo o ukupnoj zaradi od 790 milijuna. A valja reći da film još uvijek zarađuje, pa ćemo konačne brojke vidjeti tek za nekoliko tjedana. Kako se čini, Disney je sa svojih sedam milijardi dolara zarade imao i te kako solidnu godinu. Zanimljivo, sva tri top filma iz Disneyjeve produkcije napravile su njihove tvrtke kćeri - Pixar, Lucasfilm i Marvel Studios. Uz to, zadnji put kada je jedna produkcijska tvrtka imala filmove na sva tri top mjesta bila je 1974. godina, s Warner Brosovim 'Vrućim sedlima', 'Paklenim tornjem' i 'The Trial of Billy Jack'. Tema: FILM 