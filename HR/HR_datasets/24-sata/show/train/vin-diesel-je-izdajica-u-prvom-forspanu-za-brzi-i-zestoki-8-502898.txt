Sam Vin Diesel najavio još početkom listopada prvi foršpan za 'Brzi i žestoki 8' u prosincu. Prosinac je došao, no Dieselov foršpan nije, pa smo već na trenutak pomislili da je možda odgoda u pitanju. No srećom, Dwayne 'The Rock' Johnson (koji nam u kina naredne godine dolazi i u ulozi Mitcha Buchannona iz 'Spasilačke službe') pouzdana je osoba, pa smo tako noćas od njega dobili prvi foršpan za film koji će nam razjasniti sudbinu brzih i žestokih. Uz to, objavljeno je i ime osmog nastavka, koji se sad zove 'Fate of the Furious', tj. 'Sudbina bijesnih' ako direktno prevedemo s engleskog (što se, jasno, neće dogoditi). Prvotna izvješća o filmu govorila su o tome da će se Dominic Toretto (Vin Diesel) i ekipa borit će se protiv opake i prelijepe kriminalke Cypher (Charlize Theron), koju je u cijelu priču dovukao Jason Statham (opet u ulozi Deckarda Shawa). Ali nakon što smo pogledali prvi foršpan, čini nam se da stvari nisu toliko jasne i čiste. Pogledajte žestok i šokantan video Kako možete vidjeti, situacija je u potpunosti izokrenuta. Premda se činilo da su Luke Hobbs (Dwayne Johnson) i Deckard Shaw opet u igri, kao negativci, ovaj put dvojica kriminalaca vraćaju se kao pozitivci, barem u neku ruku. Njima se pridružuje i ostatak brze ekipe, dok nas s 'loše' strane gledaju Vin Diesel i Charlize Theron (nastupa u ulozi informacijske teroristice Cypher). U ostalim ulogama su Scott Eastwood, starog Eastwooda sin, Hellen Mirren, Jordana Brewster, Michelle Rodriguez, Tyrese Gibson i drugi. Svim njima pridružit će im se i Kurt Russell (glumi i u novim 'Čuvarima galaksije') u ulozi federalca Mr. Nobodyja, a kao redatelj nastupa F. Gary Gray. Film u kinima očekujemo 14. travnja naredne godine. Tema: FILM 