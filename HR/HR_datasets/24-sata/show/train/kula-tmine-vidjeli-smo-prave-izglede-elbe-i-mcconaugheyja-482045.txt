Kako smo već bili najavili, Idris Elba, za kojeg nam se u zadnje vrijeme čini da iz svake paštete iskače, snima ekranizaciju poznatog serijala Stephena Kinga, 'Kula Tmine'. Sa seta tog filma, krenule su napokon stizati i prve fotografije, i budimo iskreni, Elba izgleda podosta udomaćeno u ulozi glavnog lika, revolveraša Rolanda Deschaina od Gileada. A kako svi koji su čitali te Kingove knjige znaju, tamo gdje je Revolveraš, mora biti i Čovjek u crnom, kojeg u ovom filmu glumi Matthew McConaughey. Kako se nama čini, Randall Flagg je nikad prije nije izgledao ovoliko dobro, odnosno opako. Da podsjetimo, cijeli serijal 'Kula tmine' bavi se putovanjima Rolanda Deschaina, koji preko svih nedaća pokušava stići do mitske Kule. Osim spomenutih glumaca, najavljeni su i Abbey Lee u ulozi Tirane, Michael Barbieri kao Timmyja i Katheryn Winnick u neotkrivenoj ulozi. Film se u kinima očekuje početkom 2017. godine, tj. 13. siječnja. Tema: FILM 