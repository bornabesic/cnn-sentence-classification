Nakon prvog intrigantnog foršpana, u kojem smo upoznali glave aktere priče, napokon smo dobili i nastavak u kojem nam je izloženo mnogo više detalja. Kako se jedno vrijeme činilo da je Spielberg odustao od fantastičnih filmova i da su mu 'ozbiljna djela' postala mnogo važnija, nismo očekivali da bi se legendarni redatelj mogao vratiti na kino platna jednim djelom ovakve vrste. Pogledajte novi foršpan Film je temeljen na knjizi 'BFG', slavnog Roalda Dahla, koja je objavljena 1982. godine i od tada oduševljava čitatelje svih uzrasta. Knjiga, za koju je ilustracije napravio Quentin Blake, prethodno je adaptirana kao animirani film za britansku televiziju 1989. godine. Nova adaptacija ujedinila je ponovno Spielberga i scenaristicu neponovljivog 'E.T.'-a, Melissu Mathison. U ulozi djevojčice Sophie ćemo gledati Ruby Barnhill, a ulogu dobroćudnog diva dobio je Mark Rylance, koji je prošle godine uz Spielbergovu pomoć zaradio i Oscara. Ostale uloge tumače Rebecca Hall, Bill Hader, Jemaine Clement i Penelope Wilton. 'Blagi fantastični gorostas' u kina stiže 30. lipnja, u distribuciji Blitz filma. Tema: FILM 