Nakon što smo od 'Sony Pictures Animation' dobili i službenu potvrdu kako definitivno snimaju film o kompjuterskim ikonama, tzv. emojijima, dobili smo i njihov prvi foršpan za taj film. Jedna nevjerojatno besmislena ideja, o kompjuterskim ikonama koje traže smisao u životu, ipak je nekako uspjela taknuti producentske umove pa ćemo dobiti taj film. Kako je predsjednica studija 'Sony Pictures Animation', Kristine Belson, otkrila tijekom prezentacije na CinemaConu u Las Vegasu scenarij za film napisat će Eric Siegel i Anthony Leondis, a film će pratiti 'poduzetne emojije koji žive i rade u tajnom svijetu u telefonima'. Gledatelji će tom svijetu moći pristupiti pomoću 'tekstualne aplikacije kroz koju će ulaziti u tzv. dolinu Emojija'. Nova vijest vezana za film jest ta da se glavnom glumcu, T.J. Milleru, pridružio i Patrick Stewart, što je istinski vijest koja nas je zapanjilla. Kako sumnjamo da je jednom šejkspirijanskom glumcu, kao što je sir Patrick Stewart, nužan novac u tolikoj mjeri da bi prihvatio ulogu u ovakvom filmu, stvarno nam nije jasno zašto je odlučio prihvatiti ulogu, pa makar ona bila samo glasovna. 'Emojimovie: Express Yourself', kako se film trenutačno zove, prati radnju u Textopolisu, gdje žive svi emojiji. U filmu ćemo pratiti jednog posebnog emojija, Genea. On može biti kakav god emoji on želi biti, no želi biti 'normalan'. Uz svoje prijatelje će Gene, kako se 'poseban' emoji zove, prihvatiti svoju posebnost i spasiti sve ostale emojije. Jasno, osim filma o emojijima dobit ćemo i aplikaciju koja će nam pokazivati 'svijet wallpapera', odnosno povezivat će razne aplikacije na mobitelu kroz sebe. Sam besmisao te ideje teško je u riječi pretočiti, ali ne sumnjamo da će postojati mnogo korisnika koji će drage volje instalirati nešto takve vrste na mobitel. Pogledajte (ako se usudite) prvi grozni foršpan Sumnjamo da će ovaj film biti išta više od velike platforme za plasman proizvoda, a kako se može reći prema foršpanu kojeg možete pogledati iznad, stvarno nismo sigurni da je to film koji bi trebao postojati. A osim što je podosta neduhovit i bez tempa, foršpan je originalno predstavljen samo u vertikalnom formatu, koji je istinski neprikladan za gledanje igdje osim na mobitelu, pa je značajan broj ljudi i na to prigovorio. Film bi prema trenutačnom planu trebao u kina doći tijekom blockbusterske sezone 2017. godine. Sudeći po broju lajkova i dislajkova na YouTubeu, ne bismo se začudili da se i taj termin odbaci te da se film prebaci u neki 'bezbrižniji' termin, recimo za Božić ove godine. Tema: FILM 