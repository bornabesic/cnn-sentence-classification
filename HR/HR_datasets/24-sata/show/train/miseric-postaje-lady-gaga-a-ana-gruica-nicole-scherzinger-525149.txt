U ovotjednu, pretposljednju natjecateljsku epizodu emisije 'Tvoje lice zvuči poznato' u goste dolazi voditeljica showa 'Ženim sina?' , Irina Čulinović.  - Redovito pratim show, navijam pred televizorom - otkrila je Irina, a koji će ju nastup oboriti s nogu, tek ćemo doznati. Ove nedjelje kandidati će imati posljednju priliku uhvatiti čim veće bodove kako bi se plasirali u finale, jer samo četvero kandidata s najvećim brojem bodova postaju finalisti. Ivana Mišerić postaje Lady Gaga te kaže kako ima visoka očekivanja od sebe.  - Baš sam si nabila presing. Hoću se opustiti, uživati jer je ovo pretposljednja emisija koja se ocjenjuje - dodala je Ivana,a nastupit će s pjesmom ''Telephone'. - Super mi je ovo pjesma, volim Lady Gagu - zaključuje.  Svom idućem nastupu također se veseli i Ana Gruica koja postaje Nicole Scherzinger iz grupe Pussycat Dolls.  - Super pleše, super pjeva, super se odijeva, super mi je ta pjesma -  oduševljeno će Ana koja će nastupiti s hitom 'Don't Cha'. - Mislim da će moj partner biti oduševljen ovaj tjedan - našalila se i dodala:'Idem se stvarno, istinski zabaviti. Ovo ću napraviti onako da sebi budem super'. Bojana Jambrošića vidjet ćemo u ulozi Eda Sheerana.  - Volim njegove pjesme, volim taj senzibilitet koji nam nudi i smatram da ovako za predfinale, bolje nije moglo - kazao je Bojan kojega čeka također i zahtjevna koreografija.  - Zahtjevna je koreografija u tom smislu što plesačicu treba i dizati i vrtjeti i spuštati i uz to još ti svi pokreti. Bit će teško to sve spojiti u jedno - zabrinuto će Bojan, dok mu je vokalna trenerica Martina Tomčić poručila da je dorastao ovome zadatku. Dalibor Petko zasigurno će zabaviti gledatelje transformacijom  u eurovizijsku pobjednicu, raskošnu Amazonku grčko-švedskog podrijetla - Helenu Paparizou.  - Kako odmiče show mislim da gljiva stavlja pred mene sve teže izazove - zaključuje Dalibor te dodaje: 'Ovo će biti ili spektakl ili debakl. Na osrednjost ne idem'. U borbi za finale vidjet ćemo još Marija Rotha kao Jamesa Browna, Nives Celzijus kao Cher, Daniela Bilića kao Ivu Robića te Miu Anočić Valentić koju očekuje hologramski nastup sa Siom i Sean Paulom.