Legendary Pictures, produkcijska kuća iza koje stoje hitovi poput '300', 'Vitez Tame' te ovogodišnji 'Warcraft: Početak', objavio je da su uhvatili prava za igrani film o svjetskoj maniji - Pokémonima. Kako se čini prema prvim podacima, film bi se trebao fokusirati na Pikachua, koji će imati ulogu detektiva. Uz Legendary, produkcijom će se baviti i Universal ('Pročišćenje', 'Tajna služba'). Da bi dobio prava, Legendary se borio protiv divova kao što su Warner Bros. i Sony, no izgleda da su ipak dali najbolju ponudu. Uzevši u obzir trenutačnu nevjerojatnu popularnost Pokémona, zbog nedavno izdane igre 'Pokémon Go', poprilično je sigurno da je Legendary napravio izvrstan potez. Produkcijska kuća je nedavno izdala 'Warcraft: Početak', koji nije pretjerano dobro uspio na američkom tržištu, no drugdje je obarao rekorde. A prije Pokémona, od Legendaryja možemo očekivati novi film o King Kongu - 'Kong: Skull Island'. Premda su prava na Pokémone u njihovim rukama, sudeći prema objavljenim planovima ove kuće, film nećemo vidjeti u skorašnje vrijeme. Nakon novog 'Jasona Bournea', 'Bridget Jones' i 'Djevojke u vlaku' te 'Sing', Universal se baca na svoj ciklus filmova o čudovištima te na nastavke 'Jurskog svijeta' i 'Brzih i žestokih'. Hoće li pritisak javnosti ipak natjerati Legendary i Universal da ubrzaju planove, ostaje neodgovoreno pitanje. Tema: FILM 