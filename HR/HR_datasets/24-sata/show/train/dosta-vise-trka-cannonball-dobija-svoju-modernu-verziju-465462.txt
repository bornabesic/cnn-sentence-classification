Napravljen na samom početku '80., s gomilom tadašnjih zvijezda u postavi, 'Trka Cannonball' postala je primjer komedije koja je napravljena posve kvalitetno i koja je bez velikih problema izdržala test vremena. Stoga smo ostali iznenađeni viješću da je u Warner Bros. pokrenuo projekt da rebootaju taj film. Iako je na čelu projekta Etan Coen (nemojte ga zamijeniti za nezavisnog filmaša Ethana Cohena), iza kojeg stoje uspješnice 'Idioti budućnosti', 'Tropska grmljavina' i 'Ljudi u crnom 3', ipak ne razumijemo zašto je ovaj film odabran kao nešto što treba ponovno snimiti. Kako pričamo o filmu koji je postigao odlične rezultate 1981. godine, sa zaradom od 72 milijuna dolara na uloženih samo 16 milijuna, i koji je 'proizveo' relativno uspješne nastavke, kao i armiju sljedbenika, postavlja se pitanje na koju publiku cilja Warner Bros.. Ovim filmom pokušavaju se progurati u istu kategoriju u kojoj su već 'Brzi i žestoki', ali s komičnom notom, što će posve vjerojatno završiti krahom. Iako bi nam bilo žao kada bi im se uistinu dogodila propast na blagajnama, dok ne dođu neke malo bolje vijesti o projektu, ostat ćemo pesimisti. Tema: FILM 