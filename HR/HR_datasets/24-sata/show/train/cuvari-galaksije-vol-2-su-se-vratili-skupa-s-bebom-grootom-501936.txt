Već je neko vrijeme poznato da se svi poznati likovi iz prvog filma o Čuvarima galaksije vraćaju i u nastavak, no njima se ovaj put pridružuju i neki negativci iz prvog dijela. Tako su se Čuvarima pridružili Yondu i Nebula, a na njihovoj je strani i Mantis (glumi ju kanadska glumica Pom Klementieff, koja je začudo zelene boje u filmu, premda nije te boje u stripu). Nakon početnog foršpana kojeg je objavio redatelj na svojoj stranici na Facebooku, sada smo dobili i prvi foršpan u kojem možemo i vidjeti nešto o radnji. No za razliku od nekih loše napravljenih foršpana, ovaj se cijelo vrijeme klonio odavanja ikakvih detalja tako da možete bez ikakve bojazni pogledati video. A kao najbolji dio novog videa, svakako bismo istaknuli bebu Groota, koji jednostavno dominira cijelim foršpanom. Premda je nama najviše smijeh na lice stavio Drax, u posljednjim trenucima foršpana, i dalje bismo rekli da je Groot najbolji dio. Pogledajte fenomenalan video Nastavak Marvelove uspješnice vraća nam poznatu ekipu u iste uloge. Zoe Saldana, Dave Bautista, Vin Diesel, Karen Gillan, Michael Rooker, Sean Gunn, Glenn Close, i Bradley Cooper svi repriziraju svoje likove, zajedno s glavnim glumcem, Chrisom Prattom. Novi članovi postave su, za sad, Kurt Russell, Tommy Flanagan iz 'Sinova anarhije', Nathan Fillion te navodno i Sylvester Stallone, i spomenuta Pom Klementieff. 'Guardians of the Galaxy Vol. 2' bi u kina trebao stići početkom svibnja 2017. godine. Tema: FILM 