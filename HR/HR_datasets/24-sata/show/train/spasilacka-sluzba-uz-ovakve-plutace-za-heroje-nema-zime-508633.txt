Ekipa jednog od očekivanijih filmova ove godine, 'Spasilačke službe', odlučila je pokazati nam kako za njih stvarno nema zime. Jasno, radi se o očiglednoj humorističnoj inverziji slogana za 'Igru prijestolja', gdje zima konstantno dolazi (no nikako ne stiže). No za naše heroje s plaže zime stvarno nema, što je i vidljivo po njihovim veselim pozama. Alexandra Daddario, Kelly Rohrbach, Priyanka Chopra te sveprisutni Dwayne Johnson i Zac Efron su se tako fotografirali u jednoj od komičnijih izvedbi koje možemo zamisliti. Dwayne Johnson, svima poznat kao The Rock, glumit će planetarno popularnog Mitcha, a pridružit će mu se i Zac Efron, miljenik ženske publike. Uz njih, spasioce će glumiti Alexandra Daddario, Kelly Rohrbach, Priyanka Chopra, Ilfenesh Hadera, Jon Bass, Hannibal Buress te latino pop princeza, Belinda Peregrin. A kakva bi to 'Spasilačka služba' bila bez Davida Hasselhoffa i Pamele Anderson? 'Spasilačka služba', u distribuciji Blitza, u naša kina stiže u svibnju 2017. godine. Tema: FILM 