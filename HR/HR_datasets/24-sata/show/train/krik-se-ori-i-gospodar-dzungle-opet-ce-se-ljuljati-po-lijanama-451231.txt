 Jedan od očekivanijih filmova 2016. je napokon objavio i svoj prvi foršpan. David Yates, poznati redatelj filmova o Harryju Potteru, se ovaj put fokusirao na priču o gospodaru džungle, Tarzanu. U filmu glumi Alexander Skarsgard kao naslovni lik, zajedno s Margot Robbie u ulozi njegove ljubljene Jane. Warner Bros. se potrudio pokazati nam tu ljubav na slikama koje su pustili u javnost i možemo reći da se ona uistinu i vidi. Premda nismo dobili mnogo drugih detalja o filmu, jasno je da ovaj put nećemo opet dobiti priču o postanku već film kreće ‘ravno u glavu’ - Tarzan i Jane su u opasnosti i vraćaju se u džunglu, gdje civilizirani Tarzan mora ponovno postati divljak. Kako je mnogo filmova u zadnjih nekoliko godina krenulo ab ovo, možemo reći da nas ovaj pristup istinski veseli. Sveprisutni Christoph Waltz će se pojaviti u filmu u ulozi kapetana Roma, što je s jedne strane dobro, no s druge nije. Bilo bi već vrijeme da i Waltz uzme predah od negativnih uloga. Djimon Hounsou, Samuel L. Jackson, i John Hurt također glume u filmu, u sporednim ulogama. A redatelj Yates, koji je zadnje desetljeće bio blisko povezan s Harryjem Potterom, bi se trebao odlično i u ovakvom ozračju snaći. Trenutačno dovršava još jedan film iz Potterovog svijeta , što ga očigledno nije nimalo zasmetalo da na trenutak uskoči i u džunglu. Film bi se u kina trebao unjihati početkom srpnja 2016. godine. 