Kada smo prije nešto više od mjesec dana napisali vijest o novom Disneyjevom projektu, animiranom filmu smještenom u mitsku Polineziju, nismo očekivali da bi prvi foršpan za film mogao stići toliko brzo. Kako smo i onda najavili, 'Moana' se fokusira na lik Dwaynea Johnsona koji glas daje polubogu Mauiju. Za razliku od prvog teasera, novi video pokazuje nam posve nove i drugačije sekvence od onih koje smo već vidjeli. I kao što se i sami možete uvjeriti, uistinu je riječ o jednoj od fascinantnijih animacija koje smo do sada imali prilike vidjeti. Pogledajte foršpan Redatelji Ron Clements i John Musker (scenarij su napisali Jared Bush, Pamela Ribon i redatelj novog filma o Thoru, Taika Waititi) pokazat će nam tinejdžerku u pradavnoj Oceaniji koja se upućuje na odvažnu avanturu da spasi svoje ljude, uz komičnog poluboga kao društvo. Polinezijskoj princezi glas daje Auli’i Carvalho, u svojoj prvoj ulozi, dok je za glas komičnog boga odgovoran spomenuti Dwayne Johnson. Film se u kinima očekuje krajem studenog ove godine. Tema: FILM 