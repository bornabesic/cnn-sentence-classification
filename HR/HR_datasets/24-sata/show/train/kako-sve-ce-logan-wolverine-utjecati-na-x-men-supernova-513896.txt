Dok se diljem svijeta u kinima pojavljuje posljednji film u kojem će Hugh Jackman imati ulogu mutanta Wolverinea, odnosno Logana, planovi za novi dio franšize već su krenuli. Kako je već bilo najavljeno, u pitanju je sedmi film iz franšize o 'X-Menima', trenutačno zvan 'X-Men: Supernova'. Onima koji malo bolje poznaju cjelokupnu franšizu, kao i stripove o tim superherojima, ime je odmah dalo do znanja da će u pitanju biti vjerojatno priča o Jean Grey, odnosno o njenom alter egu Dark Phoenix. A kako je u međuvremenu potvrđeno da je glavna glumica Sophie Turner, koja je u 'X-Men: Apocalypse' i glumila Jean Grey, sve je postalo jasno. Simon Kinberg i Hutch Parker, scenaristi novog filma, bili su voljni popričati s novinarima i odgovoriti na neka pitanja o nadolazećem filmu. - Ne mogu pričati o sadržaju novog filma. No zasigurno želimo ići tamo gdje X-Men još uvijek nisu bili. Želimo da odnosi između likova budu drugačiji, više ljudski. Film bi trebao biti uzemljen, smion i opasan na načine koje još uvijek nismo vidjeli u filmovima o ovim superjunacima - izjavio je Kinberg. Premda ćemo se za 'X-Men: Supernova' morati strpjeti do 2018. godine, 'Logan: Wolverine' možemo pogledati već sad, jer film u domaća kina stiže danas, 02. ožujka, u distribuciji Blitz film i videa. Tema: FILM 