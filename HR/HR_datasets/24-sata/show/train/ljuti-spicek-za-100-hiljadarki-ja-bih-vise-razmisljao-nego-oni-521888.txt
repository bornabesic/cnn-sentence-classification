Finale showa 'Tri, dva, jedan – kuhaj!' sve je bliže, a natjecatelji i dalje ljute žiri svojim nesmotrenim izjavama, čudnovatim obradama namirnica i nepoznavanjem kulinarskih tehnika. I u večerašnjoj epizodi će slomiti srce chefu Tomislavu Špičeku. - Jel' ti vidiš ovo, moja Žakline? U ovoj dubokoj rajngli se kuhaju tri šeflje graha, u drugoj dubokoj rajngli je malo riže, a kruška je u plitkom loncu. Znaš, to ti bude pola kuhana, a pola sirova kruška za desert. Vidiš, jako je zanimljivo jer se kruška mora stalno podlijevati dok se kuha - sarkastično je Špiček objašnjavao kolegici, članici žirija Žaklini Troskot, kako Martin i Kristijan ne razmišljaju dok kuhaju, pa si time stvaraju nove probleme zbog kojih samo gube dragocjeno vrijeme.  - Dečki moji, nemojte stvarati gluposti. Pa šta se niste bolje organizirali i rasporedili lonce. To samo djeca u vrtiću mogu napraviti. Ne znam... Jel' na njih djeluje ovo lijepo vrijeme? Ja bih za 100 hiljadarki ipak malo više razmišljao jer sada je krajnje vrijeme -  izjavio je Špiček dodajući kako se natjecatelji još ne zanimaju za namirnice s kojima rade.  Naime, Ozana i Katarina te Moira i Zdravko dijele iste namirnice, od kojih moraju napraviti barem jedno jelo unutar 60 minuta. I dok ovi parovi nisu znali što je i kako se priprema papaja koja se nalazila u njihovim košarama, Natali i Hrvoje te Arsen i Željan raspravljali su o pastrvi, dok su Sanju i Morenu te Martina i Kristijana mučile kruške. Večeras će samo tri para imati priliku dobiti bodove, i to ukupno dvadeset ako žiri smatra da su njihova jela bolja od suparnika u istom redu. Tko su oni, doznat ćemo u 21:20 na RTL-u kada počinje nova epizoda kulinarskog showa 'Tri, dva, jedan – kuhaj!'. 