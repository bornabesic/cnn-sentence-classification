Jedna od najcjenjenijih domaćih kantautorica Irena Žilić nakon izvrsnog EP-a 'Days of Innocence' i LP-ja  'Travelling' publici predstavlja svoj novi studijski uradak – album 'Haze'.  Irenin drugi album najavljen je odlično prihvaćenim singlovima 'The Moon' i 'X', a obje pjesme otkrivaju novi, drugačiji zvuk ove glazbenice. Kako je već i najavila, album 'Haze' ima popriličan zvučni i vizualni odmak od prvijenca, a kako je bilo snimati album i što se sve događalo u tom periodu objasnila je sama Irena. - Proces snimanja albuma bio je jednostavan iz razloga što sam već ranije surađivala s Markom i po pitanju kreativnog stvaranja mi jako odgovara raditi s njim. To je dodatno olakšalo izvođenje ideje o tome kakav album želim snimiti. Htjela sam puniji zvuk koji će biti potpora intimnim tekstovima i priči oko albuma, i bilo mi je jako bitno da ovaj put dam potpunu slobodu sebi i Marku da u studiju eksperimentiramo sa zvukom albuma - rekla je pjevačica. Osim suradnje s Markom Mrakovčićem, koji je producirao album, Irena je dodatno proširila krug ljudi s kojima surađuje pa će je tako na nastupima pratiti bend koji čine Ivana Žabkar (violina i synth), Lucija Potočnik (bas) te Davor Marinac (bubnjevi).  Album 'Haze' dostupan je putem digitalnih servisa i Irenine službene stranice, a kao nadopuna digitalnom izdanju uskoro će biti dostupno limitirano izdanje knjižice s tekstovima pjesama i fizičko izdanje albuma. Cover art albuma izradila je Nika Dželalija. Tijekom proteklih godina Irena je nastupala diljem Hrvatske i regije, gdje uz rasprodane koncerte u Tvornici Kulture i Lisinskom, te nastup na festivalu Waves Vienna svakako treba istaknuti i otvaranje zagrebačkog koncerta Skye i Rossa iz Morcheebe u studenom prošle godine. Službena koncertna promocija albuma 'Haze' bit će u zagrebačkoj Tvornici kulture 22. travnja, a vikend ranije, 15. travnja, Irena će nastupati u splitskom klubu Quasimodo. Tema: Muzika 