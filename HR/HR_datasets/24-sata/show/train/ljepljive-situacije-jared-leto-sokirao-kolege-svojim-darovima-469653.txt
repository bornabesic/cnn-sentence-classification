Opće je poznato da je Jared Leto osebujan glumac, no nismo očekivali da je baš ovoliko 'poseban'. Na snimanju narednog filma iz DC-jeve serije filmova, 'Odred otpisanih', Leto je stvarno doslovno shvatio svoju ulogu Jokera. Osim što je glumio sam sebe, tj. Jokera, u javnosti, glumac je otišao i korak dalje. Kako glumi psihopata s iskrivljenim i bizarnim smislom za humor, Leto je točno takve šale i zbijao na setu. Tako je Margot Robbie, koja glumi Jokerovu pomoćnicu Harley Quinn, dobila poštom živog štakora. Srećom, nakon prvotnog šoka, glumica je posve dobro prihvatila životinju te ju je i zadržala. No to je još i simpatično naspram ostalih ludosti koje je glumac radio. Prema njegovom osobnom priznanju, ostalim glumcima slao je iskorištene kondome i 'pomagala' za analni seks. Ali nije stao na tome, pa je slao i 'iskorištene' porno časopise, a u jednom trenutku je poslao i mrtvu svinju. - Radio sam puno stvari da bih stvorio atmosferu iznenađenja i spontanosti te da bih maknuo ograničenja koja su postojala među nama. Joker je stvarno netko tko ne poštuje granice niti osobni prostor - izjavio je Leto u intervjuu. Njegove kolege potvrdile su da je Letova metoda 'ulaženja u lika' stvarno dobra i da se jako posvetio dobrom predočavanju ludog zlikovca. - Bio je Joker. Stvarno je bio. Nije se igrao ili samo glumio. Bio je mrtav ozbiljan kao glumac i dao je 100 posto od sebe da bi predočio lika - izjavio je Will Smith. Ledgerova gluma, za koju je preminuli glumac čak i Oscara osvojio, ostavila je mnogima u umu samo jednu verziju Jokera, tako da je pred Letom uistinu težak posao. No, kako stvari stoje, čini se da bismo ipak mogli dobiti izvrsnu izvedbu. 'Odred otpisanih' stiže u naša kina u distribuciji Blitz film i video krajem blockbusterske sezone ove godine, 4. kolovoza. Tema: FILM 