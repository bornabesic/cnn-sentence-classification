Kako smo već prije najavili, Dubrovnik bi mogao postati mjesto snimanja najnovijeg nastavka zvjezdane sage. Prema najnovijim vijestima, te informacije su točne, tako da sredinom ožujka možemo očekivati navalu Jedija na Stradunu. Točni datumi snimanja su od devetog pa do 16. ožujka ove godine. Kako je rečeno, preko dana bi se trebali provoditi radovi na konstruiranju scena, dok bi snimanje trebalo biti u kasnim popodnevnim te noćnim satima. Za sad su potvrđene lokacije Stradun, gradske zidine, plaža Banje i Rektorova palača. Kako su Dubrovnik i Hrvatska postali jako popularne lokacije, u kojima i  HBO već godinama snima 'Igru prijestolja', tako je jasno da su osim Dubrovnikove ljepote i očuvanosti, u igri i razne porezne olakšice, a i poticaji. Premda o tome možemo samo nagađati, Dubrovnik bi mogao biti Ach-To, planet na kojem je nađen Luke Skywalker u sedmom nastavku serijala. Kako se detalji budu pojavljivali, tako ćemo ih objavljivati. A u međuvremenu, koga očekujete vidjeti tamo? Mislite li da bi se i naši glumci mogli pojaviti u filmu? Osmi film iz serijala u kina nam stiže 15. prosinca 2017. godine.   Pročitajte više u rubrici FILM. Tema: FILM 