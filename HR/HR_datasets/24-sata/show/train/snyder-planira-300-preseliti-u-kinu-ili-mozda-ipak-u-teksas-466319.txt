Nakon što je 2007. godine snimio '300', film o spartanskoj obrani Grčke u Termopilskom klancu, Zack Snyder bacio se na druge projekte, a film je dobio legendaran status kroz razne internetske memove. No memovi nisu ono od čega se živi pa valja i spomenuti da je film zaradio poprilično kvalitetnih 450 milijuna dolara na uloženih samo 65 milijuna. A kako to vrlo često biva, s filmovima koji imaju tako dobar omjer uloženog i vraćenog, snimljen je i nastavak, tj. prequel za film. Premda nije pretjerano dobro prošao kod kritike, film je i dalje na 110 milijuna vratio 337 milijuna, što je zarada koja zasigurno obećava barem jedno - stiže još nastavaka. Tako je prvotni redatelj nedavno izjavio da se planira još filmova, fokusiranih na razne dijelove antičkog svijeta. Pogledajte video - Pričali smo o različitim verzijama '300'. Što kada bismo se maknuli iz Grčke, možda u Kinu. A meni je palo na pamet i da napravimo nešto vezano za Alamo - rekao je Snyder. Koliko god ljubitelji '300' navijali za još nastavaka, ipak će većina redateljeve moći direktno ovisiti o uspjehu filma 'Batman v Superman: Zora pravednika', koji sutra stiže u kina. Svi filmu obećavaju uspjeh od preko milijarde dolara, pa je posve izgledno da nas stvarno čeka još jedno antičko klanje, ali u Kini. Ili možda stvarno još jedan film o Teksasu, s primjerenom količinom krvi. 'Batman v Superman: Zora pravednika'  u CineStar kinima možete pogledati od 25. ožujka 2016. godine , ili pretpremijerno već sutra. Tema: FILM 