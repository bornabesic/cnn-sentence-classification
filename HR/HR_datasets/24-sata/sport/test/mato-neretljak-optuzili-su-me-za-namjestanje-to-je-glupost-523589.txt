Nogomet u susjednoj nam Bosni i Hercegovini proživljava dramatične trenutke. Golman i kapetan prvoligaša Olimpica iz Sarajeva Dejan Bandović (33), snimio je mobitelom menadžera Sanela Klopića kako mu nudi mito uoči utakmice protiv direktnog rivala za ostanak, Metalleghea iz Jajca, čime je postao sportski junak u toj zemlji.  Klopić, veliki prijatelj i menadžer bivšeg igrača Hajduka i Rijeke, a danas trenera Metallegeha, Mate Neretljaka, Bandoviću je ponudio 10 tisuća KM i prijedlog da 'ne brani 100%, nego 80%' protiv kluba iz Jajca. Rekao mu je da napravi manju pogrešku za koju ga sutra nitko ne bi mogao optužiti da je to namjerno učinio. Snimku razgovora možete poslušati ovdje. - Ne izlaziš na centaršuteve, samo lagano i 'cener' je tvoj. Znam ja o čemu mi pričaš. Razumijem te, ali hoću da se osiguram. Nisi otišao vani, gdje si ti? Moraš gledati sebe. Pametan si momak, za ideale ginu budale - ozbiljnim je tonom nastupao Klopić u snimci koju je Olimpic objavio dan poslije utakmice koja je završila bez pobjednika. Bandović je nemoralnu ponudu odbio, a Klopić se nakon svega pravdao u bh. medijima kako je riječ tek o - šali! Golman Olimpica ponudio nam je svoje viđenje situacije: - On je u biti mene zvao zbog transfera, kako bi me odveo u Litvu u lipnju. I odmah mi je to bilo sumnjivo jer je tamo liga tek počela. Nikad me nitko nije tako rano zvao. Zatim me pitao da 'dignem ručnu' i rekao sam mu da to ne dolazi u obzir. Ja svoj obraz ostavljam čistim, a on je kasnije rekao da se šalio - započeo je Bandović pa nastavio: - Pet puta me pitao isto, pet puta sam mu odgovarao! On na kraju razgovora nije rekao da se šalio, nego da razmislim o tome. Nije mi niti jednom spomenuo da je to šala, niti je znao da ja to snimam kako je izjavio kasnije. Mobitel ispred mene bio je okrenut 'displayem' prema stolu. To nije mogao vidjeti - govori Bandović. Zbog nekih prijašnjih neugodnih iskustava na sličnu temu, počeo je 'puhati na hladno'. - Ovo sam napravio zbog sebe, da sačuvam svoj obraz i čast. Nisam htio ponovno proživljavati iste stvari gdje su me nevinog optuživali i gdje sam se osjećao jadno. Dejan, kao i njegovi suigrači, daju sve od sebe na terenu kao znak zahvalnosti upravi kluba koja je posljednjih mjeseci uložila značajne napore kako bi se klub uopće mogao boriti za ostanak, budući da su itekako popravili financijsku sliku Olimpica isplaćivanjem prijašnjih dugova. Njegov klub trenutno se bori za ostanak u prvenstvu i da su pobijedili Neretljakov Metalleghe, imali bi velike šanse za ispunjavanje cilja. Tom cilju bliži je trenutno baš klub kojeg bivši hrvatski reprezentativac Mato Neretljak.  - Imao je igračku karijeru na kojoj bi mu svi pozavidjeli. Mislio sam prije ove situacije da je on veliki gospodin, ali nakon ovog što se dogodilo, razočaran sam kakav je on čovjek - kaže Bandović. Naime, za vrijeme njihovog subotnjeg ligaškog ogleda, dogodile su se neke čudne situacije. - Kad smo fulali penal, lopta je izašla u aut i naš je igrač krenuo po loptu da ga izvede. Neretljak je uzeo loptu i nije to dozvolio. Psovao nam je i govorio kako smo 'dignuli ručnu protiv Čelika, a ovdje smo došli po bodove protiv njih'. Doista me razočarao - govori Dejan pa nastavlja: - Vjerujem da je Klopić pričao sa mnom u dogovoru s Neretljakom. Ne bi on njega spominjao da nema veze s tim. Ljudi iz Metalleghea se ograđuju, a njihov je trener spomenut u tom razgovoru. Ne znam što su oni htjeli, to mom 'sportskom mozgu' doista nije jasno. Znam da se nisu šalili, igram ovdje 14 godina i prvi puta dolazim u ovakvu situaciju - govori nam Bandović. - Klopić je bio uporan. Da se šalio, rekao bi mi da to ne shvaćam ozbiljno i da ćemo nastaviti pričati o transferima. - Sve što mi se stavlja na teret je 'rekla-kazala', nažalost, u ovoj državi pošteni smetaju i ja samo gledam i smijem se. Moja karijera bez mrlje dosada dovoljno govori o meni i stvarno ne znam što bih više odgovarao na takve optužbe. Baš se ne obazirem na njih, očito je da je netko odredio da tako mora biti, rekao nam je Mato Neretljak i dodao: - Još ću odraditi ovih par kola do kraja. Vjerujem da ćemo, ako bude pošteno, ostati u ligi, a onda ću sve lijepo pozdraviti i krećem dalje, nema previše smisla biti dio ovog cirkusa u kojem pošteni očito samo smetaju - dodao je. Na kraju utakmice u Banjaluci došlo je i do koškanja među predstavnicima oba kluba. Tu je Bandović kratko porazgovarao s Neretljakom. - Rekao sam mu kako imam dokaz gdje me njegov prijatelj podmićuje da pustim utakmicu njegovom Metallegheu. On mi je rekao da ne zna o čemu pričam, a ja sam mu rekao 'znat ćeš, imam audio snimku u kojoj se ti spominješ'. Poslije toga ostao je nijem, uopće nije progovorio - otkriva nam Bandović. Klopić je uoči važne utakmice pokušao Bandovića isprovocirati tvrdnjom kako zna da je jedan njegov suigrač pustio utakmicu protiv Čelika iz Zenice. Bandović mu je odgovorio, kako se i čuje u snimci, da bi tog suigrača istog trena - zadavio. - Ma, to je situacija da on s tim prijedlogom pokuša unijeti nemir u našu ekipu prije utakmice. Rekao sam mu svoj stav, nije mi jasno da netko želi pustiti utakmicu. Ja uvijek igram na pobjedu i ne znam igrati ispod 100% - govori za kraj Bandović. 