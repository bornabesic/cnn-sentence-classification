Hokejaška reprezentacija Kanade prvi je finalist ovogodišnjeg Svjetskog prvenstva elitne skupine u Kölnu, branitelj naslova u polufinalu je velikim preokretom u trećoj trećini svladao Rusiju  4-2 (0-0, 0-2, 4-0). Rusija je u drugoj trećini stigla do prednosti od 2-0 golovima Jevgenija Kuznjecova (32:16) i Nikite Guseva (34:50), ali preokret Kanade je započeo na samom početku posljednjih 20 minuta. Mark Schiefele (40:17) je zabio za 2-1 nakon samo 17 sekundi iskoristivši situaciju s igračem više, kanadski pritisak rezultirao je poravnanjem Natea McKinnona (55:07) nešto manje od pet minuta prije kraja. No, Kanađani nisu stali pritiskati niti nakon izjednačenja pa je Ryan O'Reilly (56:58) po treći put svladao Andreja Vasiljevskog tri minute prije isteka vremena. Rusi su u završnici povukli golmana s gola u nastojanju da s ekstra napadačem stignu do gola koji bi im osigurao produžetak, no umjesto izjednačenja na 3-3 uslijedio je gol Seana Couturiera (58:53) u praznu mrežu za konačnih 4-2 u korist Kanade. Kanada će tako u nedjelju pokušati osvojiti treći naslov prvaka zaredom, a 27. ukupno. U drugom polufinalu od 19.15 sati igrat će Švedska i Finska. Finalni dvoboj na rasporedu je u nedjelju od 20.45 sati, dok će se dvoboj za treće mjesto igrati od 16.15 sati.