Finalnim utakmicama u sve tri kategorije u Omišu sinoć je završen prvi Svjetski kup rukometnih veterana. Iako su svi sudionici naglasili kako su stigli u grad na ušću Cetine radi druženja, te kako im rezultat nije u prvom planu, vrijedi istaknuti kako su najbolji u kategoriji 50 + za muškarce bili hrvatski predstavnici 'Zlatne godine', a među veterankama rukometašice iz Sinja. Najbolji u muškoj kategoriji 37+ bili su predstavnici ukrajinskog Tornada. Završni dan turnira, koji je proteklog vikenda u Omišu okupio 600 - tinjak rukometašica i rukometaša iz 20-ak zemalja, posjetio je i Slavko Goluža. - Žao mi je što nisam mogao biti u Omišu sva tri dana, ali iskoristio sam priliku doći i podržati organizatore Svjetskog kupa za rukometne veterane. Izgleda da je ovo jedina svijetla točka rukometa u Dalmaciji, žao mi je radi toga, ali nadajmo se da će biti bolje. Čestitke sudionicima, pogotovo onima koji su osvojili nagrade, ali pehari i medalje su manje važni, u Omišu je rukomet bio pobjednik. Mi smo se po tko zna koji put pokazali kao dobri domaćini, svi nose krasne dojmove s turnira, a to nije mala stvar. Ovdje su bili osvajači olimpijskih medalja poput Gopina, naši olimpijci..., sve su to ljudi koji i dalje žive za rukomet. Zadovoljstvo mi je bilo vidjeti ih i podijeliti vrijeme s njima. Uvjeren sam da će naredne godine biti još i više ekipa - kazao je Goluža, koji je skupa s Joškom Stellom iz županijske turističke zajednice uručio medalje i pehare najboljima  - Najvažnije je da svi s turnira odlaze zadovoljni. Turnir je bio međunarodni, veliki broj natjecatelja, gledatelja, vidi se da imamo dosta kapaciteta i uvjeta za pripreme sportaša, i za ovakva događanja u predsezoni i posezoni. Veselimo se idućem izdanju turnira, a županijska turistička zajednica će i dalje stajati iza ovakvih projekata - kazao je Joško Stella.  A da će se turnir održati i naredne godine, potvrdio nam je organizator Mario Čaljkušić.  - Turnir je ispunio očekivanja nas organizatora, ali, što je još i puno važnije, i očekivanja sudionika. Većina je na rastanku najavila kako stiže u Omiš i sljedeće godine, a već imamo rezervacije rukometašica i rukometaša iz Brazila i Argentine, koji bi došli i ove godine, ali nisu se uspjeli organizirati za tako dalek put u kratko vrijeme. Zahvalio bih se svim sudionicima, svima koji su na bilo koji način pomogli organizaciju, te sponzorima koji su omogućili da se ovakvo značajno natjecanje održi u Omišu. Svi sudionici istakli su u prvi plan druženje i sport, snagu su čuvali za večernje zabave, a rezultat nikome nije bio u prvom planu.  Najvažnije je da je turnir završio 'bez gubitaka', bez polomljenih ruku, nogu, leđa, koljena... Dojmovi su odlični, sve je bilo jako dobro organizirano, nadamo se da će naredno izdanje sljedeće godine biti još i bolje, da će doći još i više sastava, pogotovo ženskih. Mi smo vam staromodni muškarci, više volimo žene, pa je eto, naša želja da ih naredne godine bude još i više. Bili smo gostoljubivi domaćini, ali zlato smo ostavili sebi. Ovaj put smo bili najbolji, ali nismo posebno opterećeni rezultatom, najvažnije je da smo se svi skupa zabavili i da se vidimo i naredne godine – zaključio je jedna od najboljih igrača 'Zlatnih godina' Nikša Kaleb.  