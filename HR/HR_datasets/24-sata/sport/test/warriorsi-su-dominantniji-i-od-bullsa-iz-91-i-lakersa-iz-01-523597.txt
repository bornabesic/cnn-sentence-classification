Trenutačno se čini da nitko ne može spriječiti i treći finale NBA lige između Golden Statea i Clevelanda. Cavsi su prva dva kruga doigravanja prošli s 8-0, a u stopu ih prate i Warriorsi, koji su se također 'metlom' prošetali do finala Zapada. Obje momčadi u ovosezonskom doigravanju gotovo da se natječu tko će biti dominantniji, a to nijedan drugi klub ne može pratiti. Golden State slavljem protiv Utah Jazza 121-95 zaključio je posao u drugom krugu i to na impresivan način. Warriorsi su u osam utakmica doigravanja u prosjeku pobjeđivali sa 16,5 koševa prednosti. Bolji su i od Lakersa iz 2001. (+14,5), Bullsa iz 1991. (+12,8) i Bucksa iz 1971. (+14,5). Protiv Jazza praktički je sve bilo gotovo već nakon prve četvrtine, Warriorsi su poveli 39-17, a premda je Utah u drugoj četvrtini napravila 10-0 seriju, ishod utakmice u nijednom trenutku nije bio pod upitnikom. Steph Curry zabio je 30 koševa, Klay Thompson dodao je 21, a Kevin Durant 18, dok je Draymond Green ostvario 'triple-double', 17 koševa, 10 skokova i 11 asistencija. Warriorsi u finalu Zapada čekaju Houston ili San Antonio, koji su u seriji izjednačeni na 2-2. Košarkaši Jazza neće biti previše razočarani nakon ispadanja. Izgubili su protiv puno bolje momčadi, a ponovo su zaigrali u doigravanju nakon četiri godine. U drugom krugu, pak, nisu bili od 2010. Gordon Hayward zabio je 25 koševa, Rudy Gobert dodao je 12 poena uz 13 skokova, a Shelvin Mack utrpao je 18 koševa. 