Stadion Crvene zvezde. Godina 1978. Jubilarni 30. finale Kupa maršala Tita, Rijeka i Trepča bore se za prvi trofej u povijesti. Prva je minuta produžetka i - gooool! Milan Radović zabija za neviđeno slavlje. - Evo, sad sam se naježio kad se sjetim te utakmice - počeo je Radović. S 20 golova bio je najbolji strijelac lige 1981., a njegov gol donio je Rijeci prvi trofej u povijesti. - Da vam budem iskren, nisam imao pojma da je to prvi trofej. Poslije utakmice smo išli, po protokolu, na primanje pa smo krenuli prema Rijeci. Rekli su nam da se sutradan sprema neviđena fešta, pa smo prespavali na Platku - kaže Radović i opisuje feštu Riječana. - Bus nije mogao doći do hotela. Mislim da je cijela Rijeka bila na ulicama, čak su i none stajale uz cestu i plakale od sreće. Bus se jedva probijao, išli smo valjda dva kilometra na sat. Godinu poslije Rijeka je opet igrala u finalu Kupa, protiv Partizana. - Prvu utakmicu nisam igrao jer sam bio u vojsci. Gdje sam bio? Uh, nema gdje nisam. Sombor, Novi Sad, Beograd... Izašao sam uoči uzvrata i u Beogradu smo sačuvali 2-1 prednost iz prve utakmice. I osvojili drugi trofej za Rijeku. Za osvajanje Kupa velesajmskih gradova, 1967. godine, Dinamovi igrači od premija nisu mogli kupiti ni Fiću. - Uh, mi smo dobili dobre premije za osvajanje Kupa. Nitko od nas nije očekivao da ćemo dobiti novac. A kad je sjela lova, baš sam se iznenadio. Odmah sam kupio Audi 100. Radović je zabio i Dinamu, kad je Rijeka nakon 16 godina pobijedila u Maksimiru. On i Desnica. - Mi smo redovito pobjeđivali veliku četvorku. Evo, Dinamo, primjerice, nikad nije pobijedio na Kantridi dok sam ja igrao. Tad su’modri’ uredno u Rijeci dobivali po tri-četiri komada i Kantrida je doista bila neosvojiva tvrđava za njih - kaže Radović. Dinamo je i danas iza Rijeke, a Radović je stalni gost Rijekinih utakmica. - Bio sam i u Koprivnici. Malo me bilo strah zbog tradicije, ali dečki su to odradili fantastično. Utakmicu protiv Cibalije ne bih propustio ni za što. Svi zovu za ulaznice, a njih više nema. Jedva čekam taj spektakl, priprema se velika fešta, doći će, u to sam uvjeren, mnoge generacije Riječana. I vjerujem da ćemo feštati kao te 1978. To je bio prvi trofej, prvi Kup za Rijeku, a ovo će, u to se iskreno nadam, biti prvi naslov. Bit će nešto posebno - zaključila je legenda Rijeke.