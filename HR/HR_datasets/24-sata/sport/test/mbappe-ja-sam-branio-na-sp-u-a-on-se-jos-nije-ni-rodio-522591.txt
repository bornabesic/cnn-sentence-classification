Gigi Buffon je golman koji piše povijest, jedan od najboljih na svijetu. Jako sam sretan što ću igrati protiv njega. Svakog dana naporno radite da biste igrali protiv takvih poput njega, a kada napokon dobijete priliku, dajete sve od sebe da ga pobijedite, rekao je Kylian Mbappe. Nova zvijezda svjetskog nogometa ima tek 18 godina i stručnjaci mu predviđaju veliku budnućnost u godinama koje dolaze. No na drugoj strani u polufinalu Lige prvaka stajat će jedna legenda koja iza sebe ima jako puno takvih utakmica, ali i igrača koji su se pojavili na nogometnom nebu, bljesnuli i - nestali. - On je rođen 1998. godine, jel' tako? Ja sam 1998. već igrao na Svjetskom prvenstvu u Francuskoj gdje je on rođen. To je ljepota života i igranja nogometa tako dugo, upoznavati igrače koji još nisu bili ni rođeni kada si ti već imao velik dio karijere iza sebe - rekao je Buffon. Razlika između njih dvojice je gotovo 21 godina, točnije 20 godina, 10 mjeseci i 21 dan ili detaljnije 7631 dan. Ukratko, Buffon bi mu mogao biti otac. - Neki dan sam shvatio da sam povezao tri generacije nogometaša. U početku sam igrao s igračima rođenim 50-ih i 60-ih godina, a karijeru ću završiti s onima koji su rođeni 2000. i kasnije. Jako je uzbudljivo kada znaš da igraš protiv budućeg Lea Messija, Cristiana Ronalda i Neymara. Možda će za 10 godina, kada ja više ne budem igrao, ovi igrači biti etablirani prvaci, a meni će zauvijek ostati sjećanja da sam igrao protiv njih na početku njihovih karijera - kaže veliki Talijan. 