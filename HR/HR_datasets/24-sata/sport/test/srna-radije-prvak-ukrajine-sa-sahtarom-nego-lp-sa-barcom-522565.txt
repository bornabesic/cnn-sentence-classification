Darijo Srna danas je, na svoj 35. rođendan, potpisao novi ugovor sa Šahtarom. Bivši kapetan hrvatske reprezentacije tako je produljio vjernost voljenom klubu u kojem će sada nastupati do ljeta 2018. godine. Darijo Srna u Šahtar je stigao još 2003. godine, te postao rekorder u brojnim kategorijama. U dresu ukrajinskog viceprvaka skupio je 524 nastupa, postigao 49 golova, dok je ove sezone u 32 utakmice zabio jedan gol. Srna je u dresu Šahtara osvojio čak 22 trofeja! - Jako sam sretan, želim karijeru završiti u Šahtaru. Kada mi je predsjednik ponudio novi ugovor, zahvalio sam mu na povjerenju i odmah pristao. Ma pristao bih na bilo kakve uvjete! Vjerojatno znate priču o interesu Barcelone, ali moje srce je ovdje. Sretan sam u Šahtaru - rekao je za službenu stranicu Šahtara Darijo Srna, pa nastavio: - U Šahtaru sam već 14 godina i tu se ne osjećam kao dio kluba, već članom ove obitelji.  Brzo sam donio odluku, ali osjećam veliku odgovornost prema predsjedniku, klubu i navijačima. I dalje ću u svakom trenutku davati svoj maksimum. Pristali ste na novi ugovor bez ikakvih pregovora? - Vjerujem svima u klubu, svi ovdje vjeruju i u mene. U Šahtaru sam ispunio sve dječačke snove; osvojio europski trofej, igrao Ligu prvaka, nastupao za reprezentaciju... A ništa od toga ne bi se dogodilo bez predsjednika kluba kojem sam iznimno zahvalan na svemu što je učinio za mene i Šahtar. Na putu smo prema novom naslovu, a ostvariti takav uspjeh i pritom ne igrati na svom stadionu, čudesan je rezultat. Želimo dovesti Ligu prvaka što bliže Donjecku, a svi vjerujemo kako ćemo se brzo vratiti u svoj grad i zaigrati na našoj Donbass Areni. Kada ste odbili Barcelonu, na Instagramu ste napisali "slušao sam svoje srce". Jeste li donijeli dobru odluku odbivši takav klub? - Potpuno sam siguran u svoju odluku. Rekao sam predsjedniku kako bih bio sretniji da sa Šahtarom osvojim ukrajinsko prvenstvo, nego Ligu prvaka s Barcelonom! On mi je onda poručio kako je sve jasno. Ma nikako si ne bih mogao oprostiti da sam otišao u Barcelonu! Posljednji naslov osvojili smo 2014. godine, zato je ova sezona za nas jako bitna. I Šahtar želi do desetog naslova prvaka. Kako se osjećate? Koliko još možete igrati na ovakvoj razini? - Ne znam. Bez obzira na moje godine, osjećam se jako dobro. Previše volim i respektiram Šahtar da bih igrao ovdje pod svaku cijenu. Čim osjetim da nisam više na pravoj razini, bit ću iskren prema sebi. Ne želim biti dio Šahtara kako bih postizao nove rekorde, želim igrati prema zaslugama. Vjerujte, bit ću profesionalac i sam sebi priznati 'Dario, više nisi za Šahtar'. Ali sada više od svega želim biti prvak, a onda slušati himnu Lige prvaka u Harkivu. U Šahtaru ste 14 godina, rekorder ste kluba po broju nastupa i osvojenih trofeja. Gdje još pronalazite motivaciju? - Vrlo sam motiviran, emotivna sam osoba, uvijek želim izvući maksimum. Prošao sam kroz teške periode, kroz rat, znam kako se treba ponašati. U ovakvoj situaciji ne igrate za sebe, već za navijače. A njim ima svugdje; kako u Donjecku, tako i u Harkivu, Kijevu ili Zaporožju. Ova titula za nas ima veliku važnost, želim taj deseti naslov - završio je Darijo Srna. Kup Uefa 2009. Prvenstvo Ukrajine 2005, 2006, 2008, 2010, 2011, 2012, 2013, 2014. Ukrajinski kup 2004, 2008, 2011, 2012, 2013, 2016. Ukrajinski Superkup 2005, 2008, 2010, 2012, 2013, 2014, 2015. 