Najbolji teškaš svijeta u ovom trenutku, a po mnogima i najbolji svih vremena Stipe Miočić ne odustaje od svog svakodnevnog posla u vatrogasnoj postaji. Priznaje kako se ništa nije promijenilo otkako je postao prvak, pa i obranio naslov drugi put. - Kako reagiraju dečki u postaji? Čestitaju mi, a onda mi uvale krpu i kantu i pošalju da operem WC. Zapravo ih uopće nije ni briga za moje sportske uspjehe - nasmijao se Miočić. Od karijere medicinskog tehničara u vatrogasnoj postaji ne namjerava odustati bez obzira na vrhunsku karijeru MMA borca, no ističe kako veliku ulogu u njegovim uspjesima imaju i ostali koji ga okružuju u svakodnevnom životu. - Imam prekrasne ljude oko sebe. Moja supruga je fenomenalna žena... Ma svi su sjajni, moja obitelj, prijatelji, kolege sportaši, ljudi u postaji... Svi oni drže me na zemlji i nevjerojatno mi je drago što me okružuju - priča Miočić te ponovno objašnjava kako je uopće postao vatrogasac: - Obožavam svoj posao. Cijeli život pomažem ljudima, no i meni su pomagali i ovako pokušavam vratiti. Radio sam naporno i školovao se kako bih ispunio svoj dječački san i učinio majku ponosnom. Želim da zna da je odgojila sina kojem nikad neće biti problem naporno raditi da bi nešto postigao u životu. U međuvremenu Stipe će dobiti priliku ući u povijest obrani li treći put u nizu pojas prvaka. - Uživam biti prvak kao što vidite i namjeravam zadržati taj pojas. Dan za danom, borbu za borbom, no ne želim si postavljati ograničenja, neke brojke. Kad završim karijeru pogledat ću unatrag i onda ću zbrajati. Sada, kada sam usred karijere želim samo slušati svoje trenere i rasti iz dana u dan.