Bivši svjetski prvak Jenson Button zamijenit će Fernanda Alonsa za upravljačem McLarena na ovogodišnjoj utrci za Veliku nagradu Monaca, dok će se Španjolac istoga dana okušati na utrci 500 milja Indianapolisa. "Uzbuđen sam što ću se za jednu utrku vratiti u formulu 1 i ne mogu zamisliti bolje mjesto za to od mog drugog doma, Velike nagrade Monaca", izjavio je 37-godišnji Jenson Button, pobjednik na legendarnoj stazi u Monte Carlu u njegovoj šampionskoj 2009. Buttona je u novoj sezoni za upravljačem McLarena zamijenio belgijski debitant Stoffel Vandoorne, ali je Britanac s adresom u Monte Carlu ostao pod ugovorom kao zamjenski vozač. McLaren je u prve dvije utrke sezone, za VN Australije u Melbourneu i VN Kine u Šangaju, ostao bez ijednog boda i nije bio konkurentan najboljim momčadima. No, skučene ulice Monte Carla, gdje više do izražaja dolazi umijeće vozača, moglo bi biti od pomoći McLarenovom dvojcu. 