Da se više priča o njima nego o samom nogometu ponovno su se pobrinuli ratoborni grčki navijači. Naime, finale grčkog kupa između PAOK-a i AEK-a obilježili su huliganski naredi na Olimpijskom stadionu u Ateni.  Navijači AEK-a prvi su zapalili baklje, policija im je odgovorila suzavcem, no onda su se umiješali i PAOK-ovi navijači i tada je sve eskaliralo i pretvorilo se u pravi rat na tribinama. Ubrzo su sa svih strana letjeli molotovljevi kokteli, sjedalice, a kada su se uspjeli dokopati jedni drugih krenuo je i šakački obračun. Gorjele su sjedalice i kemijski toaleti, a početak utakmice bio je odgođen, te su se organizatori čak pribojavali da se neće ni moći igrati. Nekoliko desetaka navijača helikopterima je prebačeno u bolnicu, a ravnatelj solunske bolnice Vasiliki Avgeri rekao je za radio Sport24 da je jedan navijač uboden nožem, a deseci su ozlijeđeni. Utakmica je na kraju ipak odigrana, PAOK je pobijedio 2-1. Povremeni hrvatski reprezentativac Marin Leovac je igrao cijeli susret za pobjednike. 