Cedeviti su nedostajali James, Babić, Shurna i Arapović, promašili su 10 slobodnih bacanja, a tijekom utakmice gubili su i s 15 koševa razlike, deset četiri i pol minute prije kraja, no i takvi su pobijedili 79-73 i poveli s 1-0 u finalnoj seriji. - Pokazali smo da smo čvrsti, otporni. Dvaput se vraćati nakon više od 10 koševa zaostatka je velika stvar - rekao je Boatright. A Amerikanac je bio 'match winner' za Cedevitu. U prvom poluvremenu nije ga bilo nigdje, izgledao je kao igrač, koji je zalutao na parket. No drugi dio... Čudo jedno... Utrpao je svih svojih 17 koševa, a u obrani je izluđivao košarkaše Cibone. Ukrao im je čak sedam lopti. - Da nisu imali Boatwrighta mi bismo ovo lako dobili - istaknuo je Cibonin igrač Petar Marić. A Amerikanac je u posljednjih šest tjedana odigrao samo 20 minuta protiv Zvezde te je još odradio dva treninga. No pokazao je da je igrač za velike stvari. U Ciboni mogu žaliti da su prosuli baš sve dobro što su radili 35 minuta. Bili su u vodstvu 70-60, no onda su stali, a Cedevita ih je zonom uništila te serijom 3-19 zaključila utakmicu. -  Iskreno, sretno smo dobili utakmicu. Rezultat je jedino čime sam zadovoljan. Znali smo ipak da Cibona ne može držati cijelu utakmicu jak ritam, a u posljednjih pet minuta su strašno pali. Mi smo to samo iskoristili. Zona? Da, izneredili smo ih, oni su se prestali kretati te su akcije pokušavali rješavati driblingom - istaknuo je trener Cedevite Veljko Mršić. Odličnu rolu u Cedeviti imao je i Filip Krušlin, koji je prethodna tri finala nosio Cibonin dres. - Zaista smo iščupali ovu pobjedu, ne znam kako samo se dvaput izvukli iz velikog minusa - priznao je Krušlin. Trener Cibone Damir Mulaomerović sjajno je taktički pripremio momčad, dobar dio utakmice držao je Cedevitu u šahu, no sve je palo u vodu u tih posljednjih pet minuta. - U konačnici se pokazalo koliko im znači Boatright. I kad je promašivao šuteve vidjelo se da će on biti ključ - rekao je Mula, koji u završnici posebno nije bio zadovoljan igrom Reynoldsa. - Cedevita je igrala zonu, a on je previše držao loptu. Kad smo igrali brzo onda smo i igrali jako dobro - istaknuo je trener Cibone. Druga utakmica igra se u subotu u Domu sportova. 