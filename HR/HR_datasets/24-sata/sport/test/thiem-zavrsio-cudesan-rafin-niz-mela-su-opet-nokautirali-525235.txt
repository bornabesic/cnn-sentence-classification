Španjolac Rafael Nadal, najbolji igrač svih vremena na zemlji, ipak neće u Roland Garros doći bez poraza na ovoj podlozi jer je u petak poražen od Austrijanca Dominica Thiema sa 6-4, 6-3 u četvrtfinalu rimskog Mastersa.  Bio je treći pokušaj 23-godišnjeg austrijskog tenisača da u ovoj sezoni svlada Nadala. Ono što mu nije pošlo za rukom u finalima turnira u Barceloni i Madridu, Thiem je napravio u četvrtfinalu Mastersa 1000 u rimskom Foro Italicu, gdje je postao prvi tenisač koji je u 2017. godini pobijedio Nadala na zemljanoj podlozi, na kojoj je Španjolac do ovog dvoboja imao niz od 17-0. Po dvaput je oduzimao servis Nadalu u oba seta, a samo u prvom dopustio 'break' Španjolcu kada je kod 5-2 po prvi put servirao za set. Ono što je propustio u prvom pokušaju, nije u drugom. U drugom setu Thiem je napravio 'break' za vodstvo 4-3, potom spasio tri 'break-lopte' i poveo 5-3 te u sljedećem gemu, još jednim oduzetim servisom, stigao do svog prvog polufinala u Rimu. Za mjesto u finalu Thiem će igrati protiv pobjednika dvoboja Srbina Novaka Đokovića i Argentinca Juana Martina del Potra. Hrvatski tenisač Ivan Dodig se sa Španjolcem Marcelom Granollersom plasirao u polufinale parova na ATP turniru iz serije "masters 1000" u Rimu, oni su u četvrtfinalu svladali Amerikance Johna Isnera i Jacka Socka sa 6-2, 4-6, 10-6. Dodig i Granollers će u polufinalu igrati protiv prvih nositelja, Finca Henrija Kontinena i Australca Johna Peersa. Oni su izbacili Lukasza Kubota i Marcela Mela 6-4, 7-6(6) u meču koji je obilježila Melova ozljeda na početku drugog seta. Kubot je pri servisu pogodio Mela u glavu, nakon čega je Brazilac ostao ležati na zemlji. Dobio je i hladni oblog kako bi se pribrao, čak je i uspio nastaviti meč. No do pobjede nije došao... Melo je bivši partner Ivana Dodiga koji ga je, zanimljivo, također pogodio u glavu. Dogodilo se to prošle godine u Miamiju. Što reći nego: više sreće drugi put...