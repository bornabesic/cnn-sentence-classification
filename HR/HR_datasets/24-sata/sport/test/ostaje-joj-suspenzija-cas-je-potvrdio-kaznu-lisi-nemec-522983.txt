Vijeće Međunarodnog arbitražnog suda (CAS) u cijelosti je odbilo žalbu atletičarke Lise Christine Nemec podnesenu 18. veljače 2016. godine te je u cijelosti potvrđena odluka Stegovnog vijeća Hrvatskog zavoda za toksikologiju i antidoping (HZTA) donesena 1. veljače 2016. godine, priopćeno je u četvrtak iz HZTA-a.  HZTA je 6. listopada 2015. godine proveo dopinško testiranje maratonke izvan natjecanja u Zagrebu. U urinu sportašice utvrđeno je prisustvo zabranjene tvari rekombinantnog eritropoetina (kategorija S2.1. agonisti eritropoetinskih receptora). S obzirom da je Lisa Christina Nemec prekršila odredbu 2.1 Pravilnika za borbu protiv dopinga HZTA, Stegovno vijeće Agencije izreklo joj je razdoblje nepodobnosti u trajanju od četiri godine koje se računa od 29. listopada 2015. do 28. listopada 2019. godine, dodaje HZTA u svom priopćenju. 