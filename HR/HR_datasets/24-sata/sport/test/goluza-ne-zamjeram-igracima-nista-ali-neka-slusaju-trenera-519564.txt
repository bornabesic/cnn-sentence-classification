Još jednu sezonu SEHA liga Zagreb je završio s dva poraza na Final Fouru u Brestu. Nakon Vardara u polufinalu, bolji je bio i domaćin Meškov (23-19) u "utješnoj" utakmici, borbi za treće mjesto. U dva polufinala bio je hrvatski rukomet u 2017., oba puta završilo je četvrtim mjestom. Prvo na SP-u u Francuskoj, a sad i na ovom, koji ipak ima neusporedivo manju težinu. Pa je sve to i nekako lakše podnijeti. - Eto, ispada da se navikavam na ta četvrta mjesta - s kiselim smiješkom kazao je Ivan Stevanović, čovjek koji je bio u obje te momčadi. Skupio je devet obrana u borbi za treće mjesto, a na drugoj strani sjajan je bio Ivan Pešić, koji ih je skupio 13. - Ne znam koliko je on bio prevaga, ali činjenica je da je jako dobro branio u prvom poluvremenu, što se za nas dvojicu baš i ne može reći. Ukupno gledajući, ovo je bilo bolje nego u polufinalu, u drugom dijelu primili smo samo devet golova, ali i oni su bili dobri. Meškov je zaista jako dobra momčad, svake godine ulažu sve više i više, a to se i vidi. Zasluženo su pobijedili - priznao je Stivi. Trener PPD Zagreba nije se lako mirio s porazom, silno je želio nešto napraviti, no jednostavno nije išlo. - Napravili smo neke promjene, rotacije, ali znao sam da će biti teško nakon samo dva prava treninga. Mogu biti zadovoljan s obranom, s još nekim detaljima, ali nedostajalo nam je koncentracije na kraju - rekao je Goluža i dodao: - Problem je bio u broju ponavljalja. Mi napravimo dvije izvrsne akcije, ali nismo dosljedni. Vidimo da to funkcionira, a krenemo izmišljati nešto drugo. A to se dobija s treningom. Vremena za trening sad će biti kudikamo više, PPD Zagrebu ostalo je samo domaće prvenstvo, odnosno priprema za sljedeću sezonu. U kojoj će, ako je vjerovati Goluži, za početak biti potrebno slušati trenera. - Kažete da je Pešić dobro branio, ali ne bih ja isticao Pešića, nego naše glupe šuteve. Trener je rekao da se puca gore, visoko, i to ima da se napravi! A ne nisko, poluvisoko. To je sve Peša lovio - naljutio se na trenutak Goluža pa zaključio: - Bez obzira na poraz, čestitao bih igračima na volji, želji i htjenju. Dobili smo neke pozitivne stvari u svemu ovome i ne mogu ništa zamjeriti igračima, osim na tom manjku discipline. Unatoč svemu, dvije lopte su na kraju odlučivale da utakmica ode u potpuno neizvjesnost. 