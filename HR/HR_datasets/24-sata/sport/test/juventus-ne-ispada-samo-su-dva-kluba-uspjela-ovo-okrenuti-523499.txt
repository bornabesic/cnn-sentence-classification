Samo dva kluba u povijesti Lige prvaka nadoknadila su u fazi na ispadanje domaći poraz i prošla dalje. Može li Monaco postati treći klub kojem je to uspjelo nakon što je u prvom susretu polufinala Lige prvaka izgubio od Juventusa 2-0? Odgovor na to pitanje doznat ćemo ovoga utorka kada je na rasporedu uzvratni susret u Torinu. - Ispred nas je iznimno težak zadatak, međutim moramo ostati pozitivni. Igrat ćemo svoju igru - kazao je Monacov trener Leonardo Jardim. Portugalski stručnjak smatra kako će ključ uspjeha biti zabiti prvi gol na utakmici. - Ako zabijemo prvi, tko zna... - dodao je Jardim. Do sada su samo Ajax i Inter nadoknadili domaći poraz u prvim susretima u fazi na ispadanje. Ajax je 1996. kod kuće izgubio od Panathinaikosa 1-0, ali je u Ateni slavio 3-0 i izborio finale u kojem je izgubio od Juventusa. Inter je 2011. u prvom susretu osmine finala na San Siru izgubio od Bayerna 1-0, ali je u Munchenu pobijedio 3-2. Međutim, već u idućoj rundi Talijani su ispali od Schalkea. Dodatan problem Monacu predstavlja činjenica da nikada nije pobijedio u Italiji. Na sedam gostovanja je doživio šest poraza i izvukao jedan remi. U redovima talijanskog prvaka su svjesni prednosti koju imaju iz prve utakmice, ali Massimiliano Allegri poziva na oprez. - Bilo bi pogubno kada bi se opustili. Monaco je velika momčad, prepuna talentiranih igrača. Moramo pobijediti i u uzvratu - poručio je strateg torinske 'Stare dame'. Juventus je kroz svoju povijest jedanaest puta igrao protiv francuskih klubova u fazi na ispadanje i svaki put je prošao dalje. Protiv Monaca je igrao dva puta, u polufinalu 1998. i četvrtfinalu 2015. i oba puta je slavio. U te četiri utakmice nije izgubio niti jednu, a primio je samo jedan gol. Zanimljivo, Juve je u obje sezone kada je izbacio Monaco igrao finale i izgubio ga. Prvo od Real Madrida, a 2015. od Barcelone. Ove sezone Juventus je u Ligi prvaka u 11 utakmica primio samo dva gola i to oba u skupini. U pet susreta faze na ispadanja nije primio niti jedan gol. Mrežu Gianluigia Buffona zatresli su Corentin Tolisso u susretu protiv Lyona (1-1) i Nicolas Pareja u pobjedi protiv Seville (3-1). - Oduvijek želim osvojiti Ligu prvaka. Bilo bi sjajno kada bi mi to uspjelo na zalasku karijere. Bio bi to najveći trenutak moje karijere uz naslov svjetskog prvaka 2006. u dresu Italije - kazao je 39-godišnji Buffon. Legendarni talijanski golman je u karijeri osvojio 20 trofeja. Bio je svjetski prvak, prvak Italije, osvojio je i Kup Uefa, no u LP je dva puta poražen u finalima. Od Milana (2003) i Barcelone (2015). - Dobro pamtim te poraze. Protiv Milana sam imao 25 godina i znao sam da će biti još prilika. No poraz od Barcelone teško sam podnio. Barca je bila na konopcima. Trebali smo izjednačiti na 2-2, a dobili smo gol za 3-1 - prisjetio se Buffon. Juventus lovi deveto finale Kupa/Lige prvaka, a do sada je slavio dva puta (1985, 1996), dok se Monaca nada svom drugom plasmanu u finale nakon što je u prvom 2004. poražen. Dvoboj između Juventusa i Monaca sudit će Nizozemac Bjorn Kuiper. Na Monacovim vratima branit će Danijel Subašić, dok bi za Juve od prve minute trebao zaigrati Mario Mandžukić. 