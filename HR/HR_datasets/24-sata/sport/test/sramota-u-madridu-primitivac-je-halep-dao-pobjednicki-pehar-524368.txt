Simona Halep osvojila je Madrid pobijedivšiFrancuskinju srpskog podrijetla Kristinu Mladenovic 7-5, 6-7(5), 6-2. Halep je obranila prošlogodišnji naslov, a ovo joj je 15. turnir u karijeri. Sjajna Rumunjka od zadnjih 25 mečeva na zemlji slavila u njih 22 pa nije čudo da je smatraju jednom od favoritkinja na Roland Garrosu. - Osjećam se sjajno, sad sam četvrta na svijetu i to mi daje samopouzdanje za velike stvari. Imam igru za osvajati titule - rekla je Halep u pobjedničkom govoru. Dodjelu nagrada zasjenio je propust organizatora koji su dopustili rumunjskom Fed Cup izborniku Ilieu Nastaseu (70), rasistu i seksistu, da sudjeluje u ceremoniji. - Stvarno ne znam što je taj čovjek radio na terenu. To je nedopustivo - rekao je prvi čovjek WTA organizacije Steve Simon.  Nastase je nedavno trudnu izbornicu Velike Britanije tražio broj sobe da bi na terenu, prije nego ga je sudac izbacio, toj istoj izbornici i njezinoj igračici poručio da su kur** što je rasplakalo britansku tenisačicu Jo Kontu. Nekoć veliki igrač, danas mali čovjek, imao je i komentar o Sereni Williams koja je trudna pa ju je pitao hoće li joj dijete biti boje čokolade ili mlijeka.  Takve scene sigurno nećemo gledati na Roland Garrosu i Wimbledonu. ITF mu je tamo zabranio dolazak.  