Ruski milijarder Ališer Usmanov ponudio je 1,1 milijardu eura za preuzimanje većinskog vlasništva dionica Arsenala koje trenutačno drži Stan Kroenke, izvijestio je Financial Times. Usmanov, koji je rođen u Uzbekistanu, drži 30 posto "topnika", naspram 67 posto u Kroenkeovu vlasništvu. Čini se, međutim, kako Amerikanac ne misli prodati svoj udio. - Prije dva tjedna mislio sam da bi se nešto moglo dogoditi, ali sada nisam tako siguran - tvrdi izvor blizak klubu. Nije to prvi put da je Usmanov, inače magnat čelikom, pokušao postati većinski vlasnik Arsenala. Kroenke ga je već odbijao, a Rus ga proziva zbog pasivnog načina vođenja kluba. Posljednji naslov prvaka Arsenal je osvojio prije 13 godina, zbog čega je velik pritisak navijača na poziciju trenera Arsenea Wengera koji je u klubu od 1996. godine. Novi udarac na ambicije kluba moglo bi zadati osvajanje petog mjesta koje znači nesudjelovanje u Ligi prvaka prvi put nakon 19 godina. Da se to ne bi dogodilo, Arsenal u nedjelju treba svladati Everton i nadati se da će Liverpool kiksati protiv već otpisanog Middlesbrougha na Anfieldu.