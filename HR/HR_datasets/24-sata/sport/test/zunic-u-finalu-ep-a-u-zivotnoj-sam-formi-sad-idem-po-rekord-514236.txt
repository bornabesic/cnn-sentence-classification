Hrvatski atletičar Stipe Žunić odlično je odradio današnje kvalifikacije u bacanju kugle na Europskom dvoranskom prvenstvu u Beogradu, i već u prvoj seriji bacio je 20,52 metara, odnosno dva centimetra više od norme, te se plasirao u finale. - Bilo je super, sve je išlo prema planu, iako sam prvi puta osjećao tremu. Ove godine još nisam bacio u prvom hicu 20,52m, u životnoj sam formi i spreman sam na osobni rekord. Statistički, ovo je najjače dvoransko prvenstvo Europe u povijesti, svi su se 'razbacali' i moram priznati da to nisam očekivao - kazao je Stipe Žunić nakon kvalifikacija. Q 20.52m 1st throw for finals that are tonight at 7:20pm. Lot of room to improve!AMDG! 🙏 #nike #ndosupps #shotput #europeanchampionship #europeanathletics #belgrade #croatia Finale kugle na rasporedu je večeras u 19:20 sati. - Ne znam što ću do finala, da li da idem spavati ili ne. Na OI u Riju sam napravio grešku što sam išao spavati između kvalifikacija i finala, i probudio sam se sav nikakav. Prije dvije godine u Zürichu sam otišao spavati, pa sam navečer bio odličan u finalu. Zaista ne znam, ali čini mi se da je bolje ostati budan, napraviti hladnu kupku i veseliti se finalu - dodao je Stipe Žunić. Naš drugi bacač kugle Filip Mihaljević tek je u trećem hicu ostvario ispravni hitac (19,94 m), ali to nije bilo dovoljno za finale. - Iza mene je teška i naporna sezona u kojoj se svašta događalo, i sretan sam što sam uopće uspio doći ovdje. Nadam se da ću biti bolji u godinama koje dolaze - izjavio je Mihaljević. Sprinter Zvonimir Ivašković ostao je bez polufinala na 60 metara, istrčavši 6,79 sekundi, te je zauzeo posljednje mjesto u svojoj kvalifikacijskoj skupini, a ukupno je bio 17.  - Sprint je uvijek jak. Britanci su ovdje došli sa četvoricom odličnih sprintera i moglo bi se dogoditi da trojica njihovih budu na postolju. Iako je teška sezona iza mene moram gledati prema naprijed. Sada nastavljam s pripremama za sezonu na otvorenome - kazao je Ivašković. Osim finala kugle, u 19,20 sati, u kojem će nastupiti Stipe Žunić, u 16,30 sati starta finale skoka u vis u kojem Ana Šimić ima šanse doći do medalje, budući da je u jučerašnjim kvalifikacijama, zajedno sa olimpijskom prvakinjom Španjolkom Ruth Beitiom, pokazala najbolju formu. 