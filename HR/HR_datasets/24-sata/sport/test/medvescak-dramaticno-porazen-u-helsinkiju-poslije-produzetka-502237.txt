Hokejaši Medveščaka doživjeli su poraz na gostovanju u Helsinkiju, gdje ih je domaći Jokerit svladao s 4-3 (1-1, 2-1, 0-1, 1-0) u produžetku. Medveščaku je to četvrti uzastopni poraz, ali u ovom su, za razliku od prethodna tri na domaćem ledu, 'medvjedi' barem uspjeli osvojiti bod. Gymer je doveo Jokerit u vodstvo u 5. minuti, ali već u sljedećoj je Mark Katić postigao izjednačujući pogodak, svoj peti u ovoj sezoni. Nakon samo 30 sekundi igre u drugoj trećini, kad je isticala kazna Tomašu Mertlu, Kanađanin Alexandre Bolduc pobjegao je u kontranapad i doveo Medveščak u vodstvo. No, Medveščakova obrana nije dugo izdržala. U 25. minuti Jormakka je izjednačio na 2-2, a deset minuta poslije Huhtala je ponovno doveo domaće u vodstvo. U 50. minuti Bobby Butler je preciznim udarcem iz srca napadačke trećine svladao vratara Jokerita i izjednačio na 3-3, što je bio i konačan rezultat nakon 60 minuta. U posljednjoj minuti produžetka, 43 sekunde prije kraja, Medveščak je ostao s igračem manje. Situaciju "4 na 3" iskoristio je Lajunen i donio dodatni bod Jokeritu. Medveščak je nakon 39 odigranih utakmica došao do 45 bodova, što ga svrstava na 11. mjesto Zapadne konferencije KHL-a i sve je dalje od ulaska u doigravanje. Sljedeću utakmicu u Kontinentalnoj hokejskoj ligi zagrebačka će momčad odigrati u četvrtak (18.30 sati), a gostovat će kod Dinama u Rigi. 