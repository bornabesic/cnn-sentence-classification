Teško je sjetiti se toliko uzbudljivog HNL vikenda kao što je bio prošli! U jednom kolu Hajduk je u izravnoj bitki za treće mjesto razbio Osijek 5-1, Cibalia je u derbiju začelja s 1-0 svladala Split i posve zakomplicirala bitku za ostanak, a Rijeka je izgubila od Lokomotive s 1-0, upisala prvi poraz sezone i opet načinila borbu za naslov prvaka neizvjesnom. - Bilo je za očekivati da će Rijekin fenomenalan niz stati. Dogodio se u nezgodnom trenutku. Ne samo što je izgubila, nego to nije bila Rijeka na koju smo naviknuli, intenzitet igre, govor tijela... I opet, bez obzira na sve, takva se utakmica mora izvući 0-0. U tom bi slučaju psihološki bilo bolje, dojam bi bio bolji, a i šest bi bodova bilo prednosti i drugačija priča. Ovako će na teži način morati pokazati karakter i osvojiti ono što je radila cijelu sezonu. Oporavit će se Rijeka, siguran sam - rekao je Joško Jeličić u emisiji "Stadion". - Ovakve se utakmice najčešće gube, najvažnije je da zaborave što se dogodilo, a Kek da ih psihološki spremni. Malo je igrača osvajalo nešto i treba ih pripremiti. A Lokomotiva je igrala sjajno, agresivno, tri stopera sjajno su pomagali bokovima, tri vezna pritiskali Mišića i Bradarića... zaslužili su ovo. Što se suđenja tiče, Mateo Beusan naglasio je: - Suđenje je u zadnja tri kola bitno popravljeno. A od četiri situacije iz Kranjčevićeve Radonjić nije bio u zaleđu i to je pogreška drugog pomoćnog suca, ruka Kolingera nije bila za penal, Capan nije ni igrao rukom, a dosuđeni kazneni udarac za lokose bio je čist, čisto potezanje u poziciji za gol. Sve je bilo ispravno dosuđeno: i penal i karton Andrijaševiću. >>> Spornu situaciju pogledajte OVDJE. Hajduk je razbio Osijek 5-1. - Hajduk se jako digao kroz devet utakmica. Od jeseni i Burića nisam vidio kompletniji Hajduk. Pa imali su 26 udaraca, Malenica je primio pet golova i imao 11 obrana, bijeli su imali posjed, igru bez lopte..., a posebno je važno samopouzdanje, manje tehničkih pogrešaka. - Carrillo je stabilizirao momčad, zna se prvih 11, igru bez lopte i pritiske doveo je do automatizma... Napadački ima prostora na napredak, Bašić je kreativniji od Savvasa, Memolla je limitiran, ali igra bez lopte je na jako visokom nivou. Jeličić se osvrnuo i na Osijekova napadača Muzafera Ejupija: - Nisam nikad primijetio u nogometu takvu situaciju, ni za igračkih dana: Ejupi cijelo vrijeme stoji 10-15 metara u zaleđu!? Nemam pojma zašto to radi, a volio bih znati. 