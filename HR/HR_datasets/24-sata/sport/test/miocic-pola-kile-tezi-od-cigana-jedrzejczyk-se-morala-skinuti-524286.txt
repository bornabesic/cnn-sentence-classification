Američko-hrvatski MMA-borac Stipe Miočić u drugu obranu naslova teškaškog prvaka UFC-a ulazi s 111,5 kilograma, dok je njegov protivnik, Brazilac Junior Dos Santos, težak 111 kilograma, pokazalo je vaganje dan uoči spektakla u Dallasu. Stipe i Cigano nakon vaganja pristojno su se rukovali i ukrstili gardove, bez provokacija kakve se znaju viđati na ovakvim događajima. Gornja granica za tešku kategoriju UFC-a je 120 kilograma. Prvakinja slamka-kategorije, Poljakinja Joanna Jędrzejczyk, mučila se s ugađanjem gornje granice od 52,2 kilograma, što joj je uspjelo tek nakon što je skinula sportski grudnjak. Njena suparnica u borbi za naslov Jéssica Andrade nije imala tih problema (52 kilograma). Joanna je potom i pokušala isprovocirati Brazilku prilikom poziranja za fotografe, no ova joj je samo odgovorila "U redu, nema problema" i rukama pokazala srce. 