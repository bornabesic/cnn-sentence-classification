Josip Pavić (34) neće više čuvati gol naše vaterpolske reprezentacije. Legenda svjetskog vaterpola i jedan od najboljih golmana u povijesti ovog sporta poslije dogovora s izbornikom Ivicom Tuckom napušta redove 'barakuda'.  Izbornik Hrvatske vaterpolske reprezentacije Ivica Tucak obznanio je u četvrtak imena 14-ice igrača od kojih će sastaviti momčad koja će 15. studenoga u Rijeci odigrati prvu utakmicu Svjetske lige protiv Grčke, a na njemu nema beka Damira Burića kao niti kapetana Josipa Pavića. - Ja računam na sve igrače koji imaju hrvatsku putovnicu. Biološki sat neumitno teče i Josip Pavić je svjestan da bi u Tokiju imao 40 godina, ali se stavio na raspolaganje reprezentaciji i na njega uvijek možemo računati ako zatreba. Na sreću na toj poziciji imamo dva odlična rješenja u Biaču i Marceliću, a veseli me što ćemo uskoro i na poziciji centra moći računati i na dosadašnjeg centra brazilske reprezentacije Josipa Vrlića - rekao je Tucak i time praktički potvrdio oproštaj legendarnog kapetana. Javio nam se i Josip Pavić koji danas igra za Olympiakos s kojim lovi posljednji trofej kojeg još nema: - Da, nikad nisam bio klupski prvak. Nadam se da će se i to doći - istaknuo je Pavić, koji ipak nije do kraja zatvorio vrata reprezentaciji, premda bi se moralo dogoditi čudo da ponovo zaigra za Hrvatsku. - Ako baš bude problema s golmanima odazvao bih se izborniku, ali vjerujem da se to neće dogoditi - kaže Pavić. Pavić je 15 godina neprestano branio za 'barakude', počevši od 2001. godine pa sve do posljednjeg velikog turnira minulog ljeta, Olimpijskih igara u Brazilu. Tu je osvojio i svoju posljednju medalju, srebrnog sjaja. S Hrvatskom je osvojio doslovno sve, od Igara 2012., Svjetskog prvenstva 2007. u Melbournu te Europskog prvenstva 2010. u Zagrebu.  Popis reprezentativca: Golmani: Marko Bijač, Ivan Marcelić; centri: Luka Lončar, Ivan Krapić; bekovi: Andro Bušlje, Marko Macan, Ivan Buljubašić; vanjski igrači: Sandro Sukno, Luka Bukić, Loren Fatović, Maro Joković, Javier Garcia, Anđelo Šetka i Ivan Domagoj Zović.  