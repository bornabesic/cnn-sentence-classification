Prema tvrdnjama engleskih medija, Slaven Bilić mogao bi iduće sezone preuzeti klupu turskog Fenerbahčea! Hrvatski trener na klupi West Hama imao je dosta turbulentnu sezonu u kojoj se često pisalo o njegovom odlasku iz londonskog kluba, a u zadnje vrijeme mediji su nagađali kako će mu klub ponuditi produljenje ugovora. Fenerbahče je, čini se, dosta ozbiljan u svojoj namjeri te će navodno ponuditi Biliću financijske uvjete kakve god poželi. Trenutačno je trener turskog velikana Nizozemac Dick Advocaat, ali on će vrlo vjerojatno preuzeti nizozemsku reprezentaciju te vodstvo kluba mora tražiti zamjenu za njega. West Ham je u prošlom kolu pobijedio Tottenham i osigurao ostanak u Premiershipu, a ta je pobjeda i donekle stabilizirala Bilićev posao. London Evening Standard objavio je kako su West Hamovi suvlasnici Sullivan i Gold spremni Biliću ponuditi novi ugovor tek na početku iduće sezone kada bi na temelju rezultata trebali donijeti odluku. Bilić dobro poznaje tursku ligu pošto je već vodio Bešiktaš od 2013. do 2015. godine, a i bio je omiljen kod navijača tog kluba te bi mu oni teško oprostili ako bi preuzeo klupu najljućeg rivala. 