Ivan Jurić još uvijek nije matematički siguran u ostanak u Serie A. Genoa je, naime, u nedjeljnoj utakmici 36. kola talijanskoga nogometnog prvenstva izgubila na gostovanju kod već otpisanog Palerma 1-0 i samo je dva boda iznad zone ispadanja. Jedini je gol na toj utakmici zabio Andrea Rispoli u 13. minuti. Josip Posavec ostao je na klupi sicilijanskog sastava, a Toni Šunjić igrao je od 71. minute. Napolijeve nade u naslov prvaka preživjet će barem još nekoliko sati zahvaljujući pobjedi kod Torina, i to vrlo uvjerljivoj (5-0). José Callejón zabio je dva gola, a po jedan Lorenzo Insigne, Dries Mertens te Piotr Zieliński. Marko Rog u igru je ušao u 66. minuti. Rasterećeni Udinese izgubio je kod Crotonea kojemu će ta tri boda (1-0) jako puno značiti u borbi za ostanak u ligi. Pobjednički gol za bivšu Jurićevu momčad zabio je Marcus Rohden u 18. minuti. Stipe Perica i Andrija Balić za goste su ušli u igru u 60. minuti. Crotone je na 18. poziciji s 31 bodom, bod iza Empolija koji je iznad crte ispadanja unatoč porazu kod Cagliarija 3-2. Genoa ima 33 boda. Ta će tri kluba u posljednja dva kola odlučivati o trećem putniku u drugu ligu, uz Pescaru i Palermo. Bologna je učvrstila 15. poziciju domaćom pobjedom protiv Pescare 2-1 uz golove Mattije Destra i Federica Di Francesca, dok je za goste pogodio Jean Christophe Bahebeck. Hrvati Robert Murić i Hrvoje Miličević dobili su posljednjih 37 minuta kod momčadi koja je s 14 bodova ostala zakucana za dno ljestvice i budući je drugoligaš. Lider Juventus će na gostovanju kod Rome osigurati naslov ako ne izgubi. Ta je utakmica na rasporedu u 20:45. Iako će tako onemougćiti Napoli da dođe do titule, pomoći će mu u borbi za drugo mjesto koje izravno vodi u Ligu prvaka sljedeće sezone. 