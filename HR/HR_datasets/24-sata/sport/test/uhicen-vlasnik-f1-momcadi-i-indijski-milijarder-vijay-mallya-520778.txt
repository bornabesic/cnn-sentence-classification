Šef F1 momčadi Force India, a ujedno i jedan od njenih vlasnika Vijay Mallya uhićen je u Londonu, dva mjeseca nakon što je indijska vlada dala nalog za njegovim izručenjem. Uhitili su ga Scotland Yard, a razlog je prevara. Naime, njegova tvrtka Kingfisher Airlines dužna je oko 900 milijuna funti što je oko milijardu i sedamdeset milijuna eura. Indijac je prošle godine tvrdio kako 'nema što skrivati' i da se ovdje radi o 'lovu na vještice'. No, čini se kako su stvari u realnosti ipak malo drugačije. Indijski tajkun još je vlasnik kriket franšize Royal Challengers Bangalore, koji se natječe u Premier ligi. Dok je Republika Indija davala nalog za njegovo uhićenje i izručenje, ustvrdila je da ima legitimno pravo na to. Kasnije je poručila Velikoj Britaniji da bi njihovo izručenje Mallyje pokazalo veliku "osjetljivost kada je u pitanju slučaj Mallya". Drugim riječima, ti meni-ja tebi. Inače, njegova zrakoplovna kompanija osnovana je 2012. godine, a godinu kasnije naišla je na nekakve probleme s dozvolama za letenje. Tvrtka je zadnjih pet godina poslovala u minusu i konačno je doživjela svoj krah nakon što su zajmodavci i ulagači odbili upumpati svjež novac u tvrtku. Mallya je posljednje vrijeme živio u Velikoj Britaniji i nikamo nije odlazio.   