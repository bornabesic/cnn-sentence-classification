Nogometaši Varaždina i Varteksa odigrali su 1-1 u prvom polufinalnom susretu kupa Županijskog nogometnog saveza u Jalkovcu pred oko 900 gledatelja. Ulog je velik, finalist kupa imat će privilegiju nastupati u Hrvatskom nogometnom kupu, a to je jedini način da se ove dvije momčadi predstave publici na nacionalnom nivou. Varaždin je bolje ušao u utakmicu i, sukladno ulozi favorita, preuzeo je terensku inicijativu. Varteks je solidno parirao u prvom dijelu i pokušao iznenaditi polukontrama. Jedna polukontra je uspjela nakon što je Nježić prebacio obranu Varaždina, a Medved je potvrdio odličnu golgetersku formu. Varteks je poveo 1-0. U prvih 45 minuta, sveukupno gledajući, bio je to vrlo dobar nogomet, obzirom na 'grbavicu' Jalkovca. Malo je dobar dojam narušila tenzija pred kraj poluvremena kada je došlo do naguravanja igrača kod sraza Spasića i Martinage. Smirivao je Šafarić i dobio porciju 'vrijeđanja' od dijela igrališta na kojem su bili White Stonesi, piše varaždinski.hr. U 76. minuti Varaždin je došao do poravnanja rezultata. Jertec je ušao u kazneni prostor, ubacio u sredinu, a lopta se nakon odbijanja kao u fliperu odbila od Borne Radića u lijevu stativu gola domaćina pa u nogu golmana Varteksa Saše Drevena, od kojeg je otišla u mrežu. Uzvratna će se utakmica odigrati 31. svibnja od 17 sati i 30 minuta na stadionu Slobode. 