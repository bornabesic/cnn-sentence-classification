Borne Ćorića u hrvatskoj reprezentaciji nije bilo od finala Davis Cupa u zagrebačkoj Areni u kojem ga Željko Krajan nije uvrstio među četiri tenisača koji su nastupali protiv Argentine. Ćorića (20) je to jako pogodilo, naljuti se na izbornika, zamjerio mu na načinu na koji je otpisan, no nije zamjerio samo izborniku. -  Nije problem samo u Krajanu, nisu se dobro ponijeli prema meni i prije ponovnog nastupa za reprezentaciju to se mora riješiti - rekao jeprije dva dana mladi hrvatski tenisač i ekspresno je organiziran sastanak s izbornikom i predsjednikom saveza. U srijedu su u jednom zagrebačkom hotelu sjeli Krajan, Ćorić i predsjednik HTS-a Franjo Luković i riješili sve nesuglasice i mladi se hrvatski tenisač vraća u reprezentaciju! Borna se stavlja na raspolaganje izborniku nakon što je propustio susret sa Španjolskom u Osijeku. U sastavu bi tako trebao biti već u play-offu za Svjetsku skupinu u kojem Hrvatska u rujnu igra protiv Kolumbije u gostima. 'Nekoliko mjeseci nakon umalo osvojenog Davis Cupa, gdje nas je pratio peh ozljede koljena našeg za velike rezultate nezamjenjivog Borne Ćorića, i vrućih tonova zbog izostavljanja Ćorića iz tima koji se suprotstavio Argentini, Borna, izbornik Željko Krajan i predsjednik HTS-a Franjo Luković razgovarali su o proteklim događajima i budućoj suradnji u nastupima reprezentacije Hrvatske. Izraženo je razumijevanje za Bornino nezadovoljstvo zbog izostavljanja iz ekipe u prošlogodišnjem finalu, ali i obostrana želja da u daljnjim nastupima naše reprezentacije Bona Ćorić da svoj doprinos, onako kako je to omogućilo dolazak do finala Davis Cupa u 2016. godini. Očekujemo stoga da ćemo u rujanskom susretu s Kolumbijom osigurati ostanak u Svjetskoj skupini Davis Cupa te dodatno ojačani iskustvima iz 2016., uz malo sportske sreće, već iduće godine ponovno aspirirati na osvajanje trofeja u tom natjecanju', stoji u priopćenju saveza. 