Prvog dana natjecanja na Svjetskom prvenstvu u alpskom skijanju u švicarskom St. Moritzu senzaciju je priredila 27-godišnja Austrijanka Nicole Schmidhofer, koja je pobijedila u superveleslalomu i tako je ostvarila najveći uspjeh u karijeri. Schmidhofer je dosad samo dva puta bila na postolju u utrkama Svjetskog kupa (20.01.2013. u Cortini d'Ampezzo bila je druga u superveleslalomu, a 24.01.2014. u Cortini je bila treća u spustu), a ove sezone najbolji rezultat ostvarila je prije 16 dana kada je u Garmisch-Partenkirchenu bila četvrta u superveleslalomu.   Srebro je pripalo Tini Weirather iz Lihtenštajna, koja je zaostala 33 stotinke, a najveća favoritkinja Švicarka Lara Gut, koja ove sezone ima tri pobjede u superveleslalomu, osvojila je broncu sa 36 stotinki zaostatka. Dvije skijašice koje su također bile u krugu favoritkinja Amerikanka Lindsey Vonn, koja ima 77 pobjeda u Svjetskom kupu, te Austrijanka Anna Veith, poznatija po djevojačkom prezimenu Fenninger, koja je prije dvije godine bila svjetska prvakinja u superveleslalomu, nisu došle do cilja. Hrvatska predstavnica 19-godišnja Leona Popović, koja je imala startni broj 37, napravila je grešku u donjem dijelu staze i nije završila utrku.  U srijedu skijaši voze superveleslalom. 