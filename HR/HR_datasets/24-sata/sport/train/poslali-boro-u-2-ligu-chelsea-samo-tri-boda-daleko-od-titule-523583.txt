Chelsea je napravio pretposljednji korak prema naslovu prvaka Engleske. Plavci su rutinski svladali Middlesbrough na Stamford Bridgeu 3-0 i tako povećali bodovnu prednost ispred Tottenhama na sedam bodova tri utakmica prije kraja. Ovakvim je raspletom Middlesbrough rezervirao mjesto među drugoligašima sljedeće sezone, nakon samo jedne sezone provedene u elitnom društvu. Chelsea je, pak, upisao 300. domaću pobjedu u Premiershipu. Više imaju samo Arsenal (306) i Manchester United (347). Iako nije bio u kadru za ovu utakmicu, Francuz N'Golo Kanté imao je svečani trenutak uoči utakmice jer je dobio nagradu za najboljeg igrača lige, i to iz ruku Udruge navijača Chelseaja iz Hrvatske. Pitanje pobjednika praktički je bilo riješeno u prvom poluvremenu jer je Diego Costa u 23. minuti pogodio za vodstvo domaćina na dodavanje Cesca Fabregasa, a povisio ga je Marcos Alonso 11 minuta potom na asistenciju Césara Azpilicuete. Konačan rezultat postavio je Nemanja Matić u 65. minuti. Bio je to prvijenac reprezentativca Srbije za "bluese" u ovoj sezoni na Stamford Bridgeu. Zanimljivo, golman Bora Brad Guzan sva je tri gola primio kroz noge. Momčad Antonija Contea samo tri boda dijeli do naslova, a njih mogu osvojiti već u petak, na gostovanju kod West Bromwich Albiona. Tottenham će, siguran u najmanje drugo mjesto, u nedjelju dočekati Manchester United.   