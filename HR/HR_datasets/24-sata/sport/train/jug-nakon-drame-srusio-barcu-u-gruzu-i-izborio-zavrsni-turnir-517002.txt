Vaterpolisti dubrovačkog Juga CO u susretu su 8. kola skupine B Lige prvaka na domaćem terenu svladali španjolsku Barcelonetu 11-10 (2-0, 4-3, 2-4, 3-3) i tako osigurali plasman na završni turnir koji će se održati u Budimpešti od 25. do 27. svibnja na kojemu će imati priliku braniti naslov europskog prvaka osvojen prošle godine. Xavi Garcia postigao je tri, Pavo Marković, Josip Vrlić i Felipe Perrone po dva, a Loren Fatović i Maro Joković po jedan gol za Jug, dok su Alberto Munarriz s četiri i Strahinja Rašović s tri gola predvodili Barcelonetu. Jug je drugi na ljestvici sa 17 bodova, četiri manje od vodećeg Pro Recca, a pet više uz utakmicu više od trećeg Egera, dok je Barceloneta ostala četvrta s osam bodova. Dubrovčani će u 9. kolu gostovati kod Pro Recca, a do kraja natjecanja u skupini očekuje ga i gostovanje kod Egera 26. travnja. U tim će utakmicama  pokušati izboriti što bolju poziciju pred Final Six u Budimpešti. 