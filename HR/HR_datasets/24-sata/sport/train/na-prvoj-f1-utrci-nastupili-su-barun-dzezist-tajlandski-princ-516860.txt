Formula 1 danas je biznis vrijedan nekoliko milijardi dolara. Bernie Ecclestone sport entuzijasta, avanturista, bogataša, lovaca na adrenalin te tek nekoliko istinskih vozača, pretvorio je u tvornicu novca i jedan od najgledanijih sportskih događaja. Bernieja u Formuli 1 nakon 40 godina vladavine više nema, ili barem ne u ulozi čovjeka koji o nečemu odlučuje, no bez genijalca Ecclestonea pitanje je bi li F1 danas uopće postojala. A kako je bilo nekad možda će najbolje otkriti prva F1 utrka u povijesti, koja se 1950. održala u Silverstoneu. Te godine krenulo je i službeno F1 prvenstvo. Danas F1 sezona tradicionalno počinje Velikom nagradom Australije u ožujku, no te 1950. utrka se održala 13. svibnja. Godinu kasnije Svjetsko prvenstvo je započelo 27. svibnja što je i najkasniji početak F1 prvenstva u povijesti. U Silverstoneu se okupilo 120.000 navijača, došao je i engleski kralj George VI u pratnji kraljice Elizabete i princeze Margaret. To je ujedno i jedini put da je vladajući monarh došao na neku automobilističku utrku u Britaniji. Prosjek godina današnjih vozača je 26,5, a prije 68 godina bio je 39. U Silverstoneu 1950. tri od 21 vozača na startu bila su u šestom desetljeću, Philippe Etancelin (53), Luigi Fagioli (51) i Louis Chiron (50), a četiri pilota imala su 40 i više godina. Najmlađi natjecatelj, Britanac Geoffrey Crossley, imao je 29. Među vozačima bilo je i 'egzoičnih' natjecatelja poput tajlandskog princa Birabongsea Bhanudeja Bhanubandha, odnosno, princa Bire. Do danas on je jedini Tajlanđanin, koji je nastupio na F1 utrci. Na startu se našao i švicarski barun Emmanuel de Graffenried. Nijedan od njih dvojice nije završio utrku, bolid tajlandskog princa ostao je bez goriva, dok je barun odustao zbog problema s motorom. Princ Bira četiri je godine bio u Formuli 1, a u 19 nastupa osvojio je osam bodova. Barun Emmanuel 'uzeo' je bod više u 22 utrke. Princ Bira nije bio samo vozač utrka, nego je kao jedriličar nastupio na Olimpijskim igrama 1956. u Melbourneu, 1960. u Rimu, četiri godine kasnije u Tokiju te 1972. u Münchenu. Barun je nakon karijere trkaćeg vozača bio prodavač automobila, a u filmu 'The Racers' bio je kaskader Kirka Douglasa u scenama vožnje. Zanimljiv lik na startu prve utrke bio je i Johnny Claes, u to vrijeme cijenjeni i poznati džezist. Krajem 40-ih napustio je glazbenu karijeru i posvetio se utrkivanju. Tog 13. svibnja bio je 11, a u 25 utrka u F1 karijeri nikad nije osvojio bod. Preminuo je sa samo 39 godina od tuberkuloze. Na prvoj utrci dominirali su vozači Alfe Romea. Vjerojatno i nije moglo biti drugačije budući da su za legendarnu talijansku marku vozili Giuseppe Farina, Luigi Fagioli i Juan Manuel Fangio. Pobijedio je Farina ispred Fagiolija te još jednog 'alfista' Rega Parnella. Fangio nije završio utrku zbog teškoća s motorom. Farina je te prve godine bio i prvi F1 prvak u povijesti. Poginuo je u prometnoj nesreći 1966. dok je putovao na Veliku nagradu Francuske. Imao je 59 godina. 