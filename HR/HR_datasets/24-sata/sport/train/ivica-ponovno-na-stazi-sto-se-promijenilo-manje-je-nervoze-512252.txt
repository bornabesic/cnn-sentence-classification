Od svjetskog slalomskog zlata u St. Moritzu do današnjeg nastupa na istom skijalištu na još jednom Svjetskom prvenstvu prošlo je punih 14 godina. Riječ je, naravno, o Ivici Kosteliću.  Hrvatska skijaška legenda danas je u posljednjoj utrci Svjetskog prvenstva iz slalomske kućice krenula sa startnim brojem 54 i za vodećim Marcelom Hirscherom zaostala 3,5 sekunde u prvoj vožnji. U drugom nastupu Ivica je u cilj ušao sa 7,95 sekundi slabijim vremenom za Austrijancem što je bilo dovoljno za 38. mjesto na njegovoj posljednjoj utrci SP-a u karijeri. Napravio je piruetu i otišao u legendu uz ovacije navijača... - Ako sam nekome skijaška legenda, onda super. No glavno da sam ja uspio doći do ovog SP-a i da sam mogao odskijati utrku. Nije bilo lako, staza je bila ledena, a to nije dobro za koljeno - rekao je Ivica nakon svoje zadnje utrke na SP-u u karijeri te dodao na temu oproštaja od skijanja: - Planovi? Uskoro ćete saznati. Nastup je izborio kroz kvalifikacije u kojima, zamislite, nije bio najstariji. Bilo je tu i 20 godina starijih poput neumornog Hubertusa Von Hohenlohea (58).  - Ja mislim da nije tako loše, s obzirom na to da sam dolje vozio slabo. Na ovom SP-u nisam zbog rezultata, htio sam doći ovdje još jednom. Ovo je bilo zadnje Svjetsko prvenstvo - rekao je Ivica nakon prve vožnje za HRT. Ivica je utrku završio na 38. mjestu, a nešto bolje plasirana bila su druga dvojica hrvatskih predstavnika. Istok Rodeš je završio na 30. mjestu (+4,88), a Matej Vidović bio je 35. (+5,41). Marcel Hirscher osvojio je šesto zlato sa svjetskih prvenstava ispred sunarodnjaka Manuela Fellera (+0,68) i Nijemca Felixa Neureuthera (+0,93). 