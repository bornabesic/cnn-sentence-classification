Nakon boljeg izvođenja kaznenih udaraca Široki je na Pecari slavio protiv Sarajeva i osvojio kup Bosne i Hercegovine, prvi seniorski trofej u karijeri mladog trenera Gorana Sablića, kojem mnogi proriču lijepu karijeru, čak i bolju od one igračke. Utakmica na Pecari bila je otvorena od prve do zadnje minute. Široki je iz prve utakmice iz Sarajeva donio prednost od 1-0, danima se gradom širila euforija, pa je sve to, u kombinaciji s krcatim tribinama, stvorilo veliki pritisak na domaće igrače. Gosti iz Sarajeva bili su opasniji, uspjeli su anulirati prednost Širokog, no u ruletu kaznenih udaraca domaći igrači imali su čvršće živce. Nije ih omeo ni promašeni kazneni udaraca inače uvijek sigurnog Ivana Krstanovića u prvoj seriji. - Presretan sam, s obzirom na situaciji u kakvoj smo cijele sezone ovo je veliki uspjeh. Maksimalni fokus dali smo na kup, gledajući širu sliku apsolutno smo ga zaslužili jer smo prošli sve najjače protivnike, Slobodu, Zrinjski, Željezničar i na koncu u finalu Sarajevo - kazao je Goran Sablić, kojem u radu asistira bivši suigrač iz Hajduka Mirko Hrgović. Od prve je minute bilo vidljivo da su Širokobriježani pod velikim pritiskom. - Trebali smo u prvoj utakmici riješiti prolaz, nema veze, na koncu se piše samo da smo ostvarili cilj, uzeli trofej nakon pet godina i izborili plasman u Europu. Presretan sam, kad se sjetim svog dolaska, stanja momčadi koju sam zatekao... Prošli smo trnovit put, puno rada je za nama, puno odricanja, momcima svaka čast, čestitam i njima i fantastičnoj publici, zaslužili su trofej. Široki je pod Sablićem doživio preporod, a nekoliko lošijih prvenstvenih rezultata plod su koncentracije na kup. - Sve smo bacili na kartu kupa, maksimalno smo se dali za to natjecanje i prvenstvo je palo u drugi plan. Ostalo nam je još dva kola, nakon toga sjest ćemo s upravom i vidjeti što i kako dalje. Nadam se da ćemo napraviti  kvalitetan plan, dobro izanalizirati momčad, te da ćemo krenuti u sezonu pripremljeni. Ovo je prvi trofej Širokog nakon pet godina, nije se bilo lako vratiti jer smo imali jako puno problema. Ja sam četvrti trener ove sezone, tu je i nova uprava, bilo je dosta turbulencija i sve se to osjetilo na rezultatima i igrama. Na sreću, sve se poklopilo i na koncu smo osvojili trofej i izborili Europu - kaže Sablić, čija je momčad spoj iskusnih igrača poput Krstanovića, Pandže, Barišića, te nekoliko vrlo zanimljivih mladih igrača koji dobivaju sve više prilika. - Mi smo najstarija momčad, imamo i prekaljenih kvalitetnih igrača, ali i nekoliko dobrih mladih koji imaju idealne uvjete za razvoj. Ovo je teška i specifična liga, jako dobra za mlade igrače, kojima volim davati priliku, jer mladi igrači nose novu energiju, polet i dječačko samopouzdanje. Sablić i u Širokom prati sve što se događa u HNL-u, pa tako i rasplet borbe za vrh i opstanak. - Rijeka je bila najbolja ove sezone, imala je kontinuitet i vjerujem da će zasluženo osvojiti naslov prvaka. Dinamo je bio nestabilan, promjenjiv, Hajduk je isto imao dosta oscilacija, koliko vidim pred kraj sezone su se posložili i izgledaju sve bolje, volio bih da na koncu osvoje to treće mjesto. Na dnu će biti neizvjesno do samoga kraja, stanje u mom bivšem klubu Splitu nije idealno, ali imaju kvalitetu za Prvu ligu. Momčadi je jako teško, no ja im od srca želim da ostvare kvalifikacije i opstanak - zaključio je Sablić. 