U drugom krugu kvalifikacija izgubio je od 80. igrača svijeta Mihaila Kukuškina, u turnir je ušao kao 'lucky loser' nakon ozljede Richarda Gasqueta.  - Kad sam izgubio u kvalifikacijama, već sam kupovao avionsku kartu za Zagreb. Naravno da me ovo iznenadilo, ali vratio mi se osjećaj iz Marrakecha kad sam osvojio turnir. Ovo je velika stvar za mene jer samopouzdanje ima veliku rolu u mom tenisu - rekao je Borna Ćorić i kao sretni gubitnik pomeo rođenog pobjednika u meču u kojem se nije vidjelo tko je prvi, a tko 59. igrač svijeta. Bez obzira kako završi meč protiv Dominica Thiema u četvrtfinalu Borna će od sljedećeg tjedna biti najmanje na 41. mjestu ATP ljestvice. Najbolji renking mu je 33. mjesto iz 2015. godine. Borna piše povijest Madrida jer niti jedan 'lucky loser' u 16 godina turnira nije prošao u četvrtfinale. Zagrepčanin je u gornjem dijelu ždrijeba gdje ga čeka Thiem. Ako ga prođe. tu su Cuevas i Zverev, dok su u donjem dijelu ždrijeba Nadal i Đoković. - Andy nije bio pravi danas, to se vidjelo. Pomislio sam, sad ću ga pustiti neka igra i držati lopticu u igri što dulje pa da vidim što će se dogoditi. Nisam imao nikakvu posebnu taktiku. Samo sam čekao da pogriješi - dodao je Borna. I 2015. je bio bolji od Murraya, ali u Dubaiju. - Taj se mali nikad ne predaje. Dobro servira i odlično se kreće. Konzistentan je, a to je bitno u tenisu. Može ti zagorčati život ako nisi pravi - rekao je Andy Murray. Škot je lani došao do finala u Madridu pa je ovim porazom u trećem kolu izgubio 510 bodova. Ako Đoković osvoji turnir, približit će mu se, ali to će biti samo koračić. Andy vodi sd 11.270 bodova, Novak ima 7085. 