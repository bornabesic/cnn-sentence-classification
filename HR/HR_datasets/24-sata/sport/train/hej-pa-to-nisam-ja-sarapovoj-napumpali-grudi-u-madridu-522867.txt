Kad ti organizatori turnira stave poster s dobrim push-up grudnjakom, napisala je Marija Šarapova na Twitteru. Netko se očito malo zaigrao u photoshopu pa je 'ispeglao' Ruskinju i usput joj malo povećao grudi. Šarapova je odigrala prvi turnir nakon 15 mjeseci i kazne koju je odradila nakon pada na dopinškom testu na Australian Openu prošle godine. Stigla je do polufinala gdje je bila bolja Srpkinja s francuskom putovnicom, Kristina Mladenović. Ruskinja se vratila na WTA listu, trenutno je 262. na svijetu i da bi nastupila na Roland Garrosu i Wimbledonu, morat će tražiti pozivnicu organizatora. I dok je gotovo sigurno da će za Roland Garros dobiti 'wild card', stvari se malo mijenjaju za Wimbledon. Ako u Rimu i Madridu ne napravi nešto posebno, Šarapova može na Wimbledon samo uz pozivnicu. U nekakvom ludom scenariju, ako osvoji oba turnira, možda će joj to biti dovoljno da izbori kvalifikacije za London, ali to je malo vjerojatno. O njezinom slučaju raspravljat će odbor All England Cluba 20. lipnja.  - Ako se Šarapova prijavi za pozivnicu, razmotrit ćemo njezin slučaj, kao i slučajeve ostalih tenisačica. Imamo praksu prema kojoj dodjeljujemo pozivnice i tako će biti i ove godine - rekao je prvi čovjek All England Cluba Philip Brook.   