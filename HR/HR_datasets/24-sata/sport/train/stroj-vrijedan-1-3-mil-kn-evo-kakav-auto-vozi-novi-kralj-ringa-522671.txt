Anthony Joshua posljednjih tjedana živi život iz snova. Jednostavno, mladom Britancu ide sve od ruke, a nakon što je srušio donedavno nepobjedivog Vladimira Klička pohvale na njegov račun ne prestaju stizati. A ono što je i mnogo konkretnije, na račun, onaj bankovni, stižu i milijuni. Točnije, sjelo je 15 milijuna samo od meča s Kličkom, a prije toga u garažu je stigao i sponzorski automobil. I to ne bilo kakav, samo za njega rađeni, personalizirani, Range Rover vrijedan - preko milijun kuna (1,3 mil. kuna)... Auto vrijedan prvaka svijeta Joshua je dobio koji dan prije meča života, a riječ je o Range Roveru SVAutobigraphy Dynamic, stroju s 5.0 V8 motorom i 550 'konja' koji ubrzava od 0 do 100 km/h za samo 5,1 sekundu. Čudesni automobil dolazi s Joshuinim vlastoručnim potpisom na sjedalima i komandnoj ploči, a ime novog prvaka svijeta otisnuto je i na metalnim dijelovima ovog luksuznog stroja. I ono što je najvažnije, svaki detalj izabrao je sam Anthony Joshua, od materijala koji su upotrebljeni u unutrašnjosti do legura na automobilu. - Proveo sam puno vremena u automobilu putujući na treninge pa sam jako zahvalan Land Roveru na njihovoj pomoći. Ovaj automobil je sami vrh luksuza i kvalitete i pravo je zadovoljstvo imati ga. Baš sam uživao u stvaranju svog Range Rovera, a kvaliteta završnih detalja je doista nevjerojatna - kaže Joshua. 