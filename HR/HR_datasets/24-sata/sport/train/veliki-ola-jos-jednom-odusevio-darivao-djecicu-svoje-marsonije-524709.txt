Legendarni Ivica Olić darivao je najmlađe polaznike škole nogometa Marsonije koji će od sada igrati u opremi Bayerna. Uz to, stigla im je i oprema za trening. Marsonia sredinom lipnja organizira peti po redu “Marsonia kup”, gdje pobjedniku ide posebna nagrada – Olićev dres iz aktualnog kluba, Münchena 1860, piše sportalo.hr Danas je tako u Slavonski Brod stigla Olićeva donacija svom bivšem klubu, klubu u kojem je krenuo s ozbiljnom afirmacijom u seniorskom nogometu. Ponovno je 'vjetar iz Davora' oduševio, nakon što je početkom kolovoza prošle godine također poslao donaciju. Tada je Olić Marsoniji poklonio 20 nogometnih lopti, 20 kompleta dresova i 20 pari kopački.  Brzonogi napadač je prve nogometne korake napravio u rodnom Davoru, odnosno tamošnjem Posavcu nakon čega je došao u Marsoniju te u njoj odigrao ukupno 84 utakmice te postigao 38 golova nakon čega je 2001. godine prešao u NK Zagreb s kojim je osvojio povijesni naslov prvaka i krenuo graditi jednu zaista impresivnu karijeru. Bez obzira na svo blještavilo koje ga je okruživalo, Ola je uvijek ostao ponizan, svjestan da je do svega morao doći mukotrpnim radom, a sada nekim novim klincima pomaže da im taj rad bude što ugodniji.