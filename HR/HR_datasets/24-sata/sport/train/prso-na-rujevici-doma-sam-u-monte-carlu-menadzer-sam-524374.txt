Dolje na tribinama netko je driblao, netko uklizavao, netko dodavao, a netko zabijao, ali glavna zvijezda na Rujevici “igrala” je na - tribinama. Svi su se željeli fotografirati s Dadom Pršom (42), legendarnom hrvatskom “devetkom”... Sjeo je u ložu, s najboljih mjesta pratio utakmicu, razgovarajući pritom sa svima oko sebe. Dugo ga nije bilo u Hrvatskoj, rijetko je u medijima, a navijači itekako pamte njegove golove u kockastom. - Živim u Francuskoj, u jednome mjestu u blizini Monte Carla. Malo sam se bacio u menadžerske vode, pa sam došao pogledati i derbi. Ima tu jako puno zanimljivih igrača, kako ne... - kazao je Pršo, ne želeći ipak otkriti tko mu je možda posebno zanimljiv... Pohvalio je Pršo intenzitet derbija, nikako nije otišao kući razočaran. Osim možda onime što je pokazao Hajduk. - Rijeka je sjajna, igra stvarno odlično. Momci su se odlučili baciti na glavu, igraju kao da je pitanje života ili smrti. Hajduk? Slabo, puno slabije nego u posljednjih nekoliko utakmica - kazao je Pršo. Prati HNL, ali i francusku ligu, pogotovo “njegov klub”. - Naravno da, kad god mogu, odem pogledati Monaco. I ne samo Monaco, često idem na utakmice po Francuskoj. Što reći za ovogodišnji Monaco, doista su sjajni, odlični, igraju briljantno. Užitak je takvu momčad gledati uživo - kazao je Pršo, koji se neće predugo zadržavati u Hrvatskoj. - Još par dana sam tu, a onda letim natrag u Francusku... 