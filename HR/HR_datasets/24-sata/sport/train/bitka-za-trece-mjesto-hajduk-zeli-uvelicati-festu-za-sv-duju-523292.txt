Ponajboljom napadačkom predstavom ove sezone u samo 15 minuta nastavka Hajduk je razbio Osijek 5-0 i napravio velik korak prema osiguranju trećeg mjesta na ljestvici, time i dva tjedna duže ljetne pauze radi preskakanja prvog pretkola Europske lige. "Bili" su se pobrinuli za razlog više fešti koja se ovaj vikend odvija u Splitu zbog nedjeljnog blagdana njihova zaštitnika, svetog Duje. Dominirali su svih 90 minuta i zasluženo uzeli tri boda s kojima idu na noge Rijeci u Jadranskom derbiju sljedeći vikend. Borna Barišić igrao je rukom u svom šesnaestercu nakon udarca Jeffersona već u trećoj minuti, no Ivan Bebek nije se odlučio za penal za Hajduk. Taj detalj ipak nije ni na koji način odlučio ishod utakmice jer su "bili" nastavili pritiskati. Sijevalo je pred Malenicom sa svih strana, golman Osijeka nekako je uspio sačuvati praznu mrežu do odmora, a u nastavku, kada se činilo da je Zekićeva momčad došla k sebi i počela biti opasnija, uslijedio je - potpuni potop. Ključan čovjek u golijadi Hajduka u nastavku bio je Toma Bašić kojega je Carrillo uveo u igru umjesto Savvasa na poluvremenu. Samo 11 minuta poslije Bašić se upisao u strijelce nakon kontre i dodavanja Ante Ercega. Dvije minute potom Knežević je na drugoj strani pogodio prečku iz kornera, što je zapravo bila jedina prava šansa za goste da se vrate u utakmicu. Već u 62. minuti Futács je povisio na 2-0, ovaj put na asistenciju Bašića, a Toma je u 65. iz popravnog pokušaja sam digao vodstvo na 3-0. Erceg je, uz asistenciju, u 70. minuti upisao i gol, a točku na "i" fenomenalne Hajdukove predstave stavio je Said dvije minute prije kraja. Počasni gol za Osijek u sudačkoj nadoknadi zabio je Gabrijel Boban. Četiri kola prije kraja Hajduk ima tri boda više od Osijeka, ali i bolji međusobni omjer u slučaju istog broja bodova. 