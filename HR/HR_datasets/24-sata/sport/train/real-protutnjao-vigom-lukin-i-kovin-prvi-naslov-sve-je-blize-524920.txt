Celta je u srijedu u zaostaloj utakmici 21. kola ugostila Real Madrid koji je pobjedom 4-1 prestigao Barcelonu na vrhu tablice i stavio jednu ruku na trofej La Lige uoči posljednjeg kola koje je na rasporedu ovog vikenda. Kolo prije kraja Madriđani imaju tri boda više od Katalonaca. Real je boljim otvaranjem susreta nagrađen u desetoj minuti. Isco je s lijeve strane pokušao proći pokraj Celtine obrane, no loptu ispred njega izbili su domaći braniči. Ronaldo je tu loptu primio, primirio ju te lijevom nogom s otprilike 17 metara poslao u donji desni kut Álvarezova gola. Ekspresno je Real otvorio drugo poluvrijeme nastavak. Guidettiju je u šesnaestercu gostiju loptu uzeo Casemiro i poslao ju za Isca. U sjajnoj kontri španjolski je veznjak gurnuo Ronalda u vrhunsku priliku, a on nije razočarao te zabio drug gol večeri. U 62. minuti Celta je ostala s igračem manje. U prvom je poluvremenu Aspas dobio žuti karton zbog prigovora, dok mu je drugi dodijeljen zbog simuliranja. Na španjolskog je napadača pomalo neporezno startao Ramos. Usporena snimka pokazala je da je kontakta bilo, ali to nije promijenilo odluku Juana Martíneza Munuere. Iako su bili s desetoricom, domaćini su uspjeli smanjiti vodstvo u 69. minuti. Guidetti je zaprimio loptu od Sista, a bivši napadač Manchester Cityja pucao je prema golu Navasa. Lopta se pritom odbila od noge Navasa i prevarila gostujućeg golmana. Slavlje domaćina bilo je kratkog vijeka jer je već minutu kasnije Benzema zabio za goste. Nakon dodavanja Marcela u šesnaestercu domaćina, francuski je napadač mirno na drugoj stativi pospremio loptu u prazan gol. Ronaldo je u 75. minuti mogao postići još jedan hat-trick u dresu Reala, ali promašio je nemoguće. Portugalcu je loptu na pladnju dostavio Kroos, ali on je pokušao nadmudriti Álvareza i zabiti mu u prvi kut. Na iznenađenje mnogih, nije pospremio loptu u mrežu. Ono što nije uspjelo Ronaldu, uspjelo je Kroosu u 89. minuti. Nijemac je dodavanje Benzeme odlično prihvatio i poslao jednog braniča Celte u prazno te završio golom u donji desni kut gola Celte. U posljednjem kolu u nedjelju od 20 sati Real gostuje kod rasterećene Málage i dovoljan mu je bod kako bi osigurao naslov, neovisno o ishodu utakmice Barcelone i Eibara koja se igra u isto vrijeme. Kataloncima igra samo poraz "kraljeva" uz njihovu pobjedu, u tom bi slučaju slavili titulu zbog boljega međusobnog omjera od ljutog rivala. 