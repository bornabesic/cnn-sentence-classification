Otac UFC-evog teškaškog prvaka Stipe Miočića već godinama živi u austrijskom Linzu. Bojan Miočić često dolazi i u Hrvatsku, a sa sinom se dosta često čuje telefonskim putem. Posljednji put ga je uživo gledao u Nottinghamu protiv Stefana Struvea. Borba je neslavno završila, Miočić je izgubio nokautom. - U vrijeme borbe baš ne volim ulaziti u njegov vidokrug jer želim da se on što manje bavi sa mnom kao roditeljem, i ostalom rodbinom, a što više onime što ga čega u kavezu. Uostalom, posljednju borbu koju sam gledao uživo, a bilo je to u rujnu 2012. u Engleskoj protiv Struvea, sin je izgubio i to na brutalan način. No, možda je i bolje da je tako izgubio jer to je bio jedan od onih poučnih poraza iz kojeg je Stipe jako puno naučio - rekao je tata Miočić za Večernji list. Što se tiče borbe s Juinorom Dos Santosom za naslov prvaka teške kategorije zakazane za ovaj vikend u Dallasu, tata Bojan daje blagu prednost svojem sinu. - Što se tiče boksa, nikome od njih dvojice ne bih dao prednost, no Stipina je prednost u hrvanju, a s obzirom na to da se obučavao i u jiu-jitsuu, ja bih mu dao prednost u parteru. On ima neku dalmatinsko-ličku bradu. Ja sam se kao mlađi znao potući, dobio bih i batina, no nitko me još nije nokautirao. Stipe je odgajan u hrvatskom okruženju. Njegovi roditelji Kathy i Bojan uvijek su brinuli da bude vrlo svjestan svojeg podrijetla. - Mi smo našoj djeci stalno govorili da ne smiju zaboraviti hrvatske korijene. Nažalost, ima američkih Hrvata koji to zaborave. Stipe za mene nije američki Hrvat, nego je Hrvat jer su mu i otac i mati Hrvati - zaključio je tata Bojan. 