Najbolji hrvatski tenisač Marin Čilić nije se uspio plasirati u 3. kolo ATP turnira iz "masters" serije u Madridu, njega je u 2. kolu svladao Nijemac Alexander Zverev sa 6-7 (3), 6-3, 6-4 nakon dva sata i 34 minute igre. U susretu dvojice igrača u odličnoj formi, obojica su prošloga tjedna bili pobjednici turnira, Čilić u Istanbulu, a Zverev u Muenchenu, umiješnijim se pokazao Zverev koji je tako ostvario treću pobjedu u četvrtom ogledu protiv Čilića. Zverev je kvalitetnije ušao u dvoboj i već u trećoj igri imao tri prilike za oduzimanje servisa Čiliću, ali u tim je trenucima naš najbolji igrač odigrao nekoliko preciznih udaraca s osnovne linije i zadržao servis. Sredina seta donijela je pregršt uzbuđenja, prvo je Čilić u šestoj igri propustio "break-loptu" izbacivši retern drugog servisa Zvereva u aut, da bi u sljedećoj igri nizom grešaka izgubio svoj početni udarac. No, taj je zaostatak odmah i vratio za poravnanje na 4-4 da bi kod rezultata 5-5 izvukao još jednu "break-loptu" Zvereva. U "tie-breaku" je Čilić bio daleko poduzetniji igrač, a ta agresivnost je donijela i rezultat pa je odlučujuća igra pripala našem tenisaču sa 7-3. Odličnu igru iz "tie-breaka" Čilić je prenio i u prvu igru drugog seta i stigao do dvije vezane "break-lopte". Nažalost, tada je zastao, Zverev je usto pogodio nekoliko dobrih servisa i prilka za ranu prednost je propala. Štoviše, odmah potom Čilić je izgubio igru na svoj servis i Zverev je stigao do prednosti od 2-0. Imao je Čilić odličnu priliku odmah vratiti izgubljeno kao i u prvom setu, ali je u maratonskom trećem gemu propustio četiri "break-lopte" dok je Zverev iskoristio svoju petu priliku za 3-0. Nakon toga su oba igrača sigurno držala svoj servis do kraja druge dionice koja je pripala 20-godišnjem Nijemcu sa 6-3. Dvoboj je nakon prve igre trećeg seta nakratko prekinuo jak pljusak, a u nastavku je Čilić kod 1-1 uspio spasiti "break-loptu" mladog Nijemca, no u sedmoj igri je prvo mlitavim volejom dopustio Zverevu da lobom stigne do poena koji je morao pripasti Čiliću, da bi kasnije u toj igri naš prvi reket loše skratio jednu loptu i ponudio novu "break-loptu" Zverevu koju je ova iskoristio. Nakon ostvarenog "breaka" Zverev je u svoja preostala dva servis-gema izgubio samo jedan poen i tako se plasirao u osminu finala. Ranije u srijedu Borna Ćorić se plasirao u 3. kolo Madrida, on je u susretu 2. kola svladao Francuza Pierre-Huguesa Herberta sa 7-5, 6-4 za sat i 26 minuta igre, dok je od Ive Karlovića u dvoboju 2. kola bolji bio Bugarin Grigor Dimitrov sa 6-3, 7-5 nakon sat i 15 minuta igre. Za pobjedu protiv Herbeta, inače specijaliste za igru parova, Ćoriću je bio dovoljan po jedan "break" u svakom setu. U prvom je oduzeo servis Francuzu kod rezultata 5-5 iskoristivši svoju prvu "break-loptu" u susretu, a prethodno je kod zaostatka 3-4 spasio jedinu "break-loptu" suparnika u čitavom dvoboju. Za "break" u petom gemu drugog seta Ćoriću su trebale dvije prilike koje je i osigurao stigavši do 15-40. Prvu je Herbert spasio dobrim servisom, ali na drugu je neoprezno izašao na mrežu i potom ga je Ćorić natjerao da pošalje volej u mrežu. Ćorić, koji je u glavni turnir ušao kao "lucky loser", odnosno nakon odustajanja Francuza Richarda Gasqueta, u 3. će kolu igrati protiv prvog igrača svijeta Britanca Andyja Murraya. U šestom međusobnom ogledu Karlovića i Dimitrova bugarski igrač ostvario je četvrtu pobjedu. Karlović je u prvom setu propustio čak pet "break-lopti", tri vezane odmah u prvom gemu, a zatim i još dvije kod rezultata 3-1 u korist Dimitrova. I dok se u prvoj igri igralo na "break-lopte", ali karlović nije uspio pronaći pravi udarac za stjecanje prednosti, u petoj igri se Dimitrov spasio s dva odlična servisa. U međuvremenu je Karlović u drugoj igri izgubio servis, Dimitrov je iskoristio svoju prvu "break-loptu". Naš je igrač kod zaostatka 2-5 na svom servisu spasio prvu set-loptu Bugarina, no potom je Dimitrov sigurno bez izgubljenog poena završio prvi set. U drugom setu nije bilo "break-lopti" do 11. igre, a tada je Dimitrov osigurao 0-40. Karlović je stigao do 30-40, ali na trećoj prilici za oduzimanje servisa Bugarin je odličnim "passingom" probio Karlovića na mreži, a onda i bez izgubljenog poena odservirao za pobjedu.  