Padaju jedan za drugim... Trenutno nema čovjeka koji može stati u istu rečenicu s našim UFC prvakom Stipom Miočićem! Amerikanac hrvatskih korijena još je jednom pokazao tko je gazda, nokautirao Juniora Dos Santosa u prvoj rundi i revanširao mu se za poraz od prije 2,5 godine te po drugi put obranio teškaški pojas UFC-a! Sada ga samo još jedna obrana dijeli od toga da postane prvi čovjek u povijesti UFC-eve teške kategorije koji je tri puta zaredom obranio naslov. Uvertira u glavnu borbu večeri bila je sjajna Joanna Jedrzejczyk, koja je u potpunosti izdominirala izazivačicu Jessicu Andrade i upisala petu obranu naslova slamka kategorije. Bila je to još jedna impresivna izvedba Poljakinje, koja je i dalje neporažena u UFC-u. Nema sumnje da je uvjerljivo najbolja borkinja slamka kategorije na svijetu. A onda je došao red na toliko iščekivanu glavnu borbu. Junior Dos Santos je kao izazivač ušao prvi u oktogon i odmah se vidjelo da je napet. Za razliku od njega, Stipe je ušao na svoj klasičan način. Smiren, opušten, prazne glave... Bruce Buffer odradio je svoju šprancu, najavio borce i borba je počela. Stipe je odmah preuzeo sredinu oktogona i nametnuo se. Junior je vrlo oprezno ušao u borbu, možda čak i suviše oprezno. Jer on danas nije isti borac kao prije pet-šest godina. Trebao je napredovati, a čini se kao da je nazadovao i to bi danas svima trebalo biti jasno. Nekad najsuroviji udarač teške kategorije od kojeg su svi zazirali danas je postao taktičar kojem to baš i ne leži. Govorili su da je jednodimenzionalan i da ne zna ništa osim boksa. A upravo mu je boksačka tehnika donijela prvi naslov prvaka. Popularni Cigano promijenio je štošta u svojem pristupu borbi, a dojma smo da bi se trebao vratiti korijenima jer to mu najbolje leži. Njegov desni kroše, njegov desni "overhand" nešto je što mu je toliko puta donijelo uspjeha u karijeri. Dakle, Stipe se nametnuo i bacio nekoliko kombinacija. Junior ih je uspio izbjeći, ali vidjelo se da nema te eksplozivnosti i da je Stipe puno, puno spremniji u ovom trenutku. I onda je sijevnula Miočićeva serija. Dos Santos blokira prednji lijevi direkt, koji ionako samo služi kao prikrivanje pravog oružja - stražnjeg desnog direkta. Stipe prvi put promašuje, ali baca popravni i udarac debelo odsjeda na meti. Junior pada i priči je kraj. Stipe je samo dovršio posao i upisao drugu obranu naslova teškaškog prvaka UFC-a. Sudac Herb Dean prekinuo je borbu u 2:22 prve runde. Stipe će sada na odmor, a nepoznato je još tko će i kada biti novi izazivač za naslov. Poznato je samo da će Miočić tada moći ući u povijest kao prvi teškaš UFC-a koji je tri puta zaredom obranio naslov. Inače, bila je ovo njegova peta pobjeda nokautom zaredom, četvrta zaredom u prvoj rundi. Bila je ovo ujedno i 13. pobjeda nokautom u Stipinoj karijeri. 