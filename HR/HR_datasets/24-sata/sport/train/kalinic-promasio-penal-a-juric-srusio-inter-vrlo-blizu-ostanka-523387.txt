Ivan Jurić upisao je prvu pobjedu s Genoom otkako se prije mjesec dana vratio na klupu toga talijanskog prvoligaša. Bivši hrvatski nogometni reprezentativac slavio je protiv Intera na Luigi Ferrarisu 1-0 u utakmici koja je imala vrlo zanimljivih završnih 20 miunta. Goran Pandev u 70. minuti doveo je domaćine u vodstvo, a Antonio Candreva dobio je šansu vratiti stvari na početak u 87. minuti iz penala nakon što je Nicolás Burdisso igrao rukom. No šut mu je obranio Eugenio Lamanna, a u idućoj minuti kod "nerazzurra" je živce izgubio Geoffrey Kondogbia i zaradio izravan crveni karton. Ovom se pobjedom Genoa odmaknula pet bodova iznad zone ispadanja tri kola prije kraja. Osim toga, u sljedećem kolu igra protiv Palerma, koji je remijem protiv Chieva 1-1 i matematički ispao iz društva najboljih (Josip Posavec ostao je na klupi). S druge strane, Inter je ostao na sedmom mjestu, tri boda iza Milana posljednjeg mjesta koje vodi u Europu, a mogao bi zaostajati i više jer "rossoneri" imaju utakmicu manje. Ivan Perišić odigrao je cijelu utakmicu za Inter, dok Marcelo Brozović nije ulazio u igru. Loš dan imao je i Nikola Kalinić koji je promašio penal u remiju Fiorentine na gostovanju kod Sassuola (2-2). Domaći golman Andrea Consigli pročitao mu je najstrožu kaznu i odbijanac u 33. minuti, a četiri minute potom Federico Chiesa ipak je pogodio za vodstvo "viola". Momčad iz Firence u 72. minuti ostala je bez Gonzala Rodrígueza zbog drugoga žutog kartona, a loše vijesti su se nastavile i u 74. te 85. minuti kad su Matteo Politano i Pietro Iemmello preokrenuli rezultat. Ipak, bod Fiorentini i poravnanje s Interom na sedmom mjestu spasio je Federico Bernardeschi u četvrtoj minuti sudačke nadoknade. Kalinić i Milan Badelj dobili su punu minutažu, dok je Hrvoje Milić ostao na klupi za pričuve. Nevjerojatnu utakmicu odigrali su Lazio i Sampdoria na Olimpicu. Završilo je čak 7-3 za domaćine uz dva gola Cira Immobilea i po jedan Keite Baldéa, Wesleyja Hoedta, Felipea Andersona, Stefana de Vrija i Senada Lulića. Ključ tako visokog poraza gostiju treba tražiti u činjenici što su od 18. minuti igrali bez isključenog Milana Škriniara. Strijelci za Samp'u bili su Fabio Quagliarella (dvaput) i Karol Linetty. 