Hrvatski tenisač Marin Čilić u četvrtak se plasirao u četvrtfinale ATP turnira iz Masters 1000 serije u Monte Carlu nakon što je u 3. kolu svladao Čeha Tomaša Berdycha sa 6-2, 7-6 (0) poslije dva sata igre. U prvom setu Čilić je bio odličan na svom servisu, izgubio je samo sedam poena, pa Berdych nije niti bio u prilici za "break". Hrvatski tenisač je, pak, sa dva "breaka" dobio prvu dionicu sa 6-2. Drugi set bio je neizvjesniji. Čilić je kod 3-3 propustio oduzeti servis protivniku, ali kod 4-4, kad je imao tri vezane "break-lopte", nije podbacio, te je poveo 5-4 i servirao za meč. Češki tenisač, kojeg vodi Marinov bivši trener Goran Ivanišević, nije se predavao i došao je do dvije vezane "break-lopte". No, Čilić je preokrenuo i imao je priliku da servira za meč. Ipak, Berdych se uspio spasiti i poravnati na 5-5. Na kraju je odlučio "tie-break" kojeg je Čilić uvjerljivo dobio sa 7-0, te je ušao u četvrtfinale. Bio je to njihov 12. međusobni dvoboj i sada su poravnati u pobjedama (6-6). U četvrtfinalu Čilić će iznenađujuće igrati protiv Španjolca Alberta Ramos-Vinolasa, 24. tenisača svijeta, koji je izbacio Andyja Murraya s 2-1 u setovima. 