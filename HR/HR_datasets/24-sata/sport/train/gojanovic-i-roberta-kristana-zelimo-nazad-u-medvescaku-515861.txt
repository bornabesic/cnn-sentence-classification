Hokejaši Medveščaka nakon četiri godine igranja u KHL-u, drugoj najjačoj ligi svijeta, vraćaju se u austrijski Ebel. Rusi se još mogu javiti do 30. travnja i pozvati natrag Medveščak, no taj scenarij se gotovo sigurno neće dogoditi. Svjesni su toga i u Medveščaku te su i potpisali pristupnicu Ebelu. - Čeka nas veliki posao, moramo momčad složiti ispočetka s kompletno novim igračima. Možda će netko i ostati od igrača iz posljednje sezone, no još s nikim nismo počeli pregovarati - rekao je Damir Gojanović. Predsjednik Medveščaka ima plan vratiti neke od hokejaša, koji su u Ebelu već igrali za 'medvjede'. Ciljani igrači su Sertich, Ouzas, Waugh, ali i slovenski golman, koji je u Zagrebu bio obožavan. - Da, razmišljamo i o Robertu Kristanu. Razgovarat ćemo i s njim i svim ostalim igračima, koji su u Zagrebu ostavili dubok trag - istaknuo je Gojanović, dodavši da Kristan ne bi bio jedini Slovenac u novoj momčadi. - Okrenut ćemo se slovenskom tržištu jer je kod naših susjeda financijska situacija nije baš najbolja. Jesenice ne igraju Ebel, a Olimpija se muči. U novoj momčadi će biti i između osam i deset domaćih igrača, a svakako ćemo opet potražiti kanadske hokejaše hrvatskih korijena - rekao je predsjednik Medveščaka. Momčad će, naravno, ovisiti o budžetu, a novac bi trebao biti isti kao i nekad. - Čelnicima lige rekli smo da računamo na dva i pol milijuna eura. Ciljamo na doigravanje, odnosno da smo među šest najboljih momčadi - dodao je Gojanović. U tih 2,5 milijuna eura ući će i dugovi prema igračima. - Nije tajna da imamo nekih neriješenih odnosa, no nijednom od igrača iz Ebela nismo dužni. Podmirit ćemo sve svoje obveze, to nije sporno, no klub zbog toga neće propasti ili nestati - rekao je predsjednik. Dođe li ipoziv Rusa do 30. travnja, Medveščak će svejedeno igrati i u Ebelu. - Ako nas Rusi pozovu, prihvatit ćemo poziv, no sigurno je kako ćemo nastupati i u austrijskoj ligi - kaže Gojanović, koji će ostati na mjestu prvog čovjeka kluba. - Moram ostati. Ne mogu na odmor jer me čeka potraga za sponzorima. No nadam se da će mi biti lakše raditi u Ebelu. U KHL-u je stalno bio pritisak, pogotovo s novcima. Recimo, u KHL-u se avion mora platiti unaprijed, nema onoga: 'poslije ću'. I onda me netko pita zašto sam bio kažnjen. Evo, ispričat ću vam zašto. Imali smo toliko novca na računu da sam morao izabrati hoću li platiti avion ili zaostatak od ugovora. Odlučio sam se za avion jer je momčad morala otputovati. U konačnici smo izgurali do kraja prvenstva te se i to može smatrati uspjehom - ispričao je čelni čovjek 'medvjeda'. 