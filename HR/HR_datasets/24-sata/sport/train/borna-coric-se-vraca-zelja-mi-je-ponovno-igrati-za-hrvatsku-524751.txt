Krivica za to što ne igram u reprezentaciji stvarno nije na meni. Znam, opet će netko pomisliti da sam bahat, ali čovjek sam od principa, od riječi, a prema meni se nisu dobro ponijeli. No radimo na tome da se to promijeni, rekao je Borna Ćorić (20). Izbornik Željko Krajan prvi je krenuo u akciju pomirenja, a Ćorić se rado odazvao. Pokidane veze nakon finala DC-a u Zagrebu do kraja tjedna trebale bi biti obnovljene. - Nije problem samo u Krajanu, no prije mog ponovnog igranja želim da se riješe neke nesuglasice. Tri godine sam nastupao za reprezentaciju i uživao sam u tome, nadam se da ću opet - kaže Ćorić. Prije manje od tjedan dana pobijedio je prvog tenisača svijeta Andyja Murraya, no na treningu je ostao isti onaj skromni klinac kao na početku karijere. Nakon treninga je samo “povlačio teren”. - Ma kad mi se ne žuri, uvijek ću to napraviti, iako nisam već dugo. Na turnirima ipak to rade drugi - nasmijao se Ćorić, koji igra u životnoj formi. Krajem travnja osvojio je svoj prvi ATP turnir u karijeri, a u četvrtak pobijedio prvog tenisača svijeta. Najvažnije od svega, njegovo koljeno nakon operacije prošle godine potpuno je zaliječeno, Borna može pružiti najbolje igre. - Doktor mi je spasio karijeru, da nije njega, danas bih bio samo student. 