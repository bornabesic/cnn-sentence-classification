Hajduk je u strašnoj formi i sigurno će ih namučiti? Neće, sve je bilo gotovo za pola sata. Rijeka je puno bolja i točka.  Slavena nisu pobijedili u Koprivnici godinama? E, pa sad jesu! Rijeka je danas pokazala da je apsolutno najbolja hrvatska momčad. Da se razumijemo, ne govorimo tu o pojedincima, ali kao momčad - nebrojeno su puta ove sezone pokazali da su bolji od svih.  Rijeka ima prvog strijelca lige Franka Andrijaševića, veznjaka koji je ove sezone zabio nevjerojatnih 15 golova i najbolji je igrač prvenstva. Ako nije on, onda je to Vešović, koji je u i Koprivnici pokazao da je puno bolji od nekih razvikanih zvijezda HNL-a, igrača tipa Sammir. Šanse da Rijeka nakon ovog u Koprivnici neće biti prvak Hrvatske su jedan naprema tisuću... Ma što jedan naprema tisuću, jedan naprema milijun!  Ovoj momčadi tek treba još pobjeda nad Cibalijom u idućem kolu. Da se igra u gostima, još bi i bilo nade za Dinamo, ali igra se na Rujevici. A tamo je Rijeka ove sezone osvojila 49 od mogućih 51 bodova. Zabila je 37 golova, više po dva u prosjeku po utakmici, a primila samo osam. Jedino je Dinamo, i to samo jednom, izvukao 'živu glavu' tamo, svi ostali su klekli. Cibalia je, recimo i to, najslabija gostujuća momčad u prvenstvu. Osvojila je samo pet bodova izvan Vinkovaca i pobijedila tek jednom, prije desetak dana u Puli. Više od devet mjeseci čekali su tu prvu gostujuću pobjedu i zbilja je teško za povjerovati da bi na Rujevici mogli iznenaditi najbolju momčad prvenstva, tim više što u predzadnje kolo ulaze kartonirani. Nedostajat će im tri - četiri igrača iz prvih jedanaest. Rijeka ima, između ostalog, najefikasniji napad prvenstva (65 golova) i najbolju obranu (18 primljenih golova). A ima i, ne zaboravimo ni to, očito najboljeg trenera u Hrvatskoj. Matjaž Kek uspio je u onom što je prije gotovo pet godina, kad je došao na Kantridu, bilo nezamislivo. Rijeka je pod njime najprije ušla u Europsku ligu preko Stuttgarta i to je već bilo malo čudo. Pa je onda igrao Europsku ligu još jednom i na Kantridi nije gubio ni od Seville, Lyona, Feyenoorda... Sad je doveo Rijeku koračić do naslova. Preostaje im još ta jedna utakmica protiv, objektivno i bez podcjenjivanja, najslabijeg mogućeg protivnika i čini nam se da je šampanjac već u ledu. Navijači Rijeke mogu ga izvaditi iduće nedjelje, desetak minuta prije 21 sat kad sudac odsvira kraj utakmice protiv Cibalije. Ono o čemu su sanjale generacije Riječana sad im je pred nosom. Njihov prvi naslov prvaka... 