Točno 105 godina prošlo je od izgradnje stadiona Maksimir u Zagrebu, prvi koji je imao sjedeće tribine u Hrvatskoj. Maksimir je dom nogometnog kluba Dinamo, kao i naše nogometne reprezentacije, a bio je domaćin i brojnim glazbenim pa i političkim događanjima. Razvoj nogometa usko je povezan uz izgradnju igrališta. Nogomet se u gradu Zagrebu, u samim počecima, igrao na svakom malom i slobodnom prostoru te u dvorištima i neiskorištenim gradilištima. Početkom 20. stoljeća počelo se igrati na većim livadama i neiskorištenim urbanim područjima što je rezultiralo i pojavom prvih stadiona.  Pojavom prvih klubova došlo je i do potražnje za novim stadionima. Prije je uobičajeno bilo platiti odštetu vlasniku zemljišta na kojem se igrala nogometna utakmica. Tako su nogometaši jednom prilikom morali platiti odštetu upravitelju Botaničkog vrta jer za vrijeme utakmice njegove krave nisu mogle pasti travu. Nogomet se igrao svugdje po gradu, a jedno od atraktivnijih mjesta bilo je u prašini i blatu tadašnjeg sajmišta, koje se nalazilo na prostoru današnje Draškovićeve ulice. Igralo se i uz ciglanu u Zagrebu, u Klaićevoj ulici kao i na Tuškancu. Upravo je na Tuškancu Građanski odradio svoj prvi trening, a prva javna utakmica odigrana je između Građanskog i rezervne momčadi HAŠK-a na srednjoškolskom igralištu Elipsa, iza današnjeg muzeja Mimara. U kasnu jesen 1911. godine počele su pripreme za preuređenje maksimirske livade i kukuruzišta uz nogometni teren da bi u siječnju 1912. godine na izvanrednom sastanku HAŠK-a bili prihvaćeni prednacrti te odobreni prvi troškovi izgradnje novog stadiona. Zemljani radovi na novom stadionu na Sveticama počeli su 1. veljače 1912. godine, a službeno otvorenje bilo je točno 105 godina od današnjeg dana, 5. svibnja 1912. godine. HAŠK je sagradio igralište koje je dobio na zakup od zagrebačke nadbiskupije s kapacitetom od šest tisuća ljudi. Bilo je to ujedno i prvo igralište s tribinama u Zagrebu. Na svečanom otvorenju 5. svibnja 1912. godine, sudjelovao je i Građanski, koji je došao sa svoje dvije momčadi pobijedivši rezerve s visokih 7-0. Savez Građanskog i HAŠK-a bio je protiv Concordijaša, a rezultiralo je Građanskim preseljenjem na igralište HAŠK-a. Niti jedna utakmica u povijesti Maksimira nije privukla toliko ljudi kao finalna kvalifikacijska za Prvu jugoslavensku ligu između Zagreba i Osijeka 19. srpnja 1973. godine.  Zagreb je u polufinalu izbacio Famos iz Hrasnice, a u Maksimiru je bilo 50.000 ljudi. Osijek je izbacio Prištinu na Kosovu i sve je bilo spremno za spektakl finala kvalifikacija. No, pola osječke momčadi otrovalo se (hranom) prije utakmice u Osijeku pa je susret odgođen za tri dana. Prva utakmica je završila bez golova, a uzvratna u Zagrebu ostala je najposjećeniji sportski događaj u Hrvatskoj ikada. Više od 60 tisuća ljudi, točnije 64.138, natiskalo se na Maksimir na utakmici koja je završila 2-2. Zagreb je poveo preko Pere Močiboba, ali Osječani su uspjeli preokrenuti rezultat na 2-1. Za konačnih 2-2 ponovo je zabio Močibob, da bi Zagreb nakon penala izborio ulazak u prvu ligu. Utakmica između Dinama i Crvene Zvezde odigrala se 13. svibnja 1990. godine na stadionu Maksimir samo par tjedana nakon prvih višestranačkih izbora u Hrvatskoj. Na izborima su pobijedile stranke koje su bile za neovisnost Hrvatske, a atmosfera u Hrvatskoj tih dana je bila užarena. Oko tri tisuće Delija došlo je na utakmicu u Zagreb, a i prije samog susreta događali su se problemi po ulicama - tučnjave Bad Blue Boysa i Delija. No pravi neredi počeli su na ligaškoj utakmici kada su navijači Zvezde, predvođeni ratnim zločincem Željkom Ražnatovićem Arkanom, krenuli na BBB probivši zaštitnu ogradu. Delije su napale Boyse stolicama, dok su navijači Dinama srušili ogradu na sjeveru i upali na travnjak kako bi se suprotstavili Delijama. Tada su počeli pravi neredi, događaj koji je američki CNN uvrstio među pet nogometnih utakmica koje su promijenile svijet. Nakon proboja i izlaska na teren, specijalna policija je napala BBB-ovce. Prilikom sukoba, policajci su koristili suzavce i palice, a nekoliko dinamovaca je ostalo na terenu, dok su nogometaši Crvene Zvezde odavno bili u svlačionici.  Dinamove navijače su branili Zvonimir Boban, Vjekoslav Škrinjar i trener Josip Kuže. Tadašnji kapetan Dinama Zvonimir Boban napao je policajca Refika Ahmetovića, što će se kasnije pokazati kao jedan od događaja koji mu je obilježio nogometnu karijeru. 'Boysi' su nakon napada Bobana stali u obranu svojeg kapetana poput tjelesnih čuvara. Ovim činom Boban je postao 'nacionalni heroj', a zaradio je suspenziju od 6 mjeseci od Jugoslavenskog nogometnog saveza. Hrvatska je prvu međunarodnu utakmicu odigrala s reprezentacijom SAD-a 17. listopada 1990. godine. Iako Hrvatska još uvijek nije bila proglasila samostalnost, ta utakmica se računa kao prva u novijoj povijesti. Susret je odigran na stadionu Maksimir u znaku proslave vraćanja spomenika Bana Jelačića, a Hrvatska je slavila 2-1 golovima Aljoše Asanovića (29') i Ivana Cvjetkovića (33') dok je jedini gol za Amerikance zabio Troy Dayak u 80. minuti. Asistent kod oba hrvatska gola bio je Marko Mlinarić, koji je proglašen za najboljeg igrača, a nagradu mu je uručio Mladen Delić. Kapetan tadašnje reprezentacije bio je Cico Kranjčar. SASTAVI Hrvatska: Ladić, Vulić, Dražić, Čelić, Kasalo, Peršon, Shala, Kranjčar, Cvjetković, Asanović, Mlinarić Klupa: Gabrić, Židan, Mladenović SAD: Meola, Trittschuh, Fraser, Banks, Balboa, Armstrong, Harkes, Eichmann, Murray, Krumpe, Vermes Klupa: Dayak, Bliss, Wynalda, Windischmann Dinamo je senzacionalno ušao u Ligu prvaka u sezoni 2015/16. Malo tko mu je davao prevelike šanse protiv moćnog Arsenala Arsenea Wengera. Cilj 'modrih' je pretežito bio ne osramotiti se, na kraju je odigrao povijesnu utakmicu za pamćenje. Trener Dinama Zoran Mamić zvao je Slavena Bilića (menadžera West Hama) uoči utakmice pitajući ga za savjet, pošto je West Ham nešto ranije slavio protiv Arsenala. Što god da mu je Slaven rekao, očito je upalilo jer je Dinamo upisao jednu od najvećih pobjeda u svojoj povijesti. Prvo je Soudani proigrao Josipa Pivarića, koji je zabio za vodstvo 'modrih', da bi nakon isključenja Oliviera Girouda u 40. minuti, Junior Fernandes povisio na 2-0 početkom drugog poluvremena.  Arsenal je do kraja uspio smanjiti vodstvo preko Thea Walcotta, ali sve je već odavno bilo gotovo. Dinamo je pobijedio veliki Arsenal i prvi put u novijoj povijesti krenuo u grupnu fazu Lige prvaka s pobjedom.   