Novak Đoković prošao je među osam najboljih u Rimu. Srbin je pobijedio Španjolca Roberta Bautistu Aguta 6-4, 6-4. Meč je obilježila pogreška glavnog suca koji je pokazao krivi trag i Đokoviću omogućio da riješi meč. Otkako su prije 11 godina uveli 'Hawkeye' (Oko sokolovo) i promijenili tenis, sve je više argumenata da tehnologiju provjere preko video snimke počinju koristiti i na zemljanim terenima.  U drugom setu Bautista Agut je servirao kod 4-4 i imao je lopticu za 5-4. Đokovićev udarac završio je blizu osnovne crte, Bautista je sucu pokazao trag koji je bio izvan terena, a glavni sudac njemu drugi trag koji je bio unutra. Španjolac se nakon rasprave čak ispričao Đokoviću, ali nakon TV snimke i 'Oka sokolovog' sudac se trebao ispričati njemu. Loptica je bila vani i poen je trebao dobiti Bautista. Srbin je dobio taj gem i odservirao za pobjedu. Nedavno je slična situacija bila i u Monte Carlu u meču Davida Goffina i Rafaela Nadala pa se sve češće priča o uvođenju provjere i na zemljanim terenima. 