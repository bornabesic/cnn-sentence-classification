Košarkaši Bostona pobijedili su Washington 115-105 i još jednom pokazali koliko je u ovoj seriji bio važan domaći teren. U sedmoj utakmici polufinala Istoka bila je ovo sedma pobjeda domaćina čime su se Celticsi s konačnih 4-3 plasirali u finale Istoka protiv moćnih Cavaliersa. Kod Bostona pet je igrača bilo dvocifreno. Ponovno je sjajan bio Isaiah Thomas s 29 koševa i 12 asistencija, no čovjek odluke bio je igrač s klupe Kelly Olynyk koji je zabio 26, od čega čak 14 u posljednjoj četvrtini. Kod Wizardsa najviše je utrpao Bradley Beal, 38, Porter Jr. zabio je 20 te imao 10 skokova, Wall i Morris po 18, a naš Bojan Bogdanović pet te je imao jedan skok za samo 16 minuta na parketu. Iako je Bojan imao prilično malu minutažu, opet je dobio najviše od svih igrača s klup. S obzirom da Scott Brooks očito ne vjeruje svojoj klupi, uz Bojana samo su još trojica igrača igrala, a Bogdanovićevih pet koševa jedini su koje je Brooks i dobio od igrača s klupe. Mahinmi je igrao 10 minuta, Jennings pet, Smith tri i to je to... - Došli smo do sedme utakmice, što smo više mogli poželjeti? Čestitam Bostonu i želim im sreću u nastavku. Naravno da smo razočarani, htjeli smo napraviti korak više. Napredovali smo, imamo neke nove igrače ove sezone i igrali smo dobru košarku. Mladi smo i bit ćemo bolji iduće sezone. Složili smo dobru momčad i igrali dobro čak i u doigravanju - rekao je Brooks nakon tijesnog poraza te se osvrnuo na nepovjerenje prema igračima s klupe: - Da, skratio sam rotaciju. Igrao sam s igračima za koje sam vjerovao da će nam donijeti pobjedu. Boston je napravio seriju na kraju treće i početkom četvrte četvrtine i ostavio sam igrače koji su igrali dobro do tada.  