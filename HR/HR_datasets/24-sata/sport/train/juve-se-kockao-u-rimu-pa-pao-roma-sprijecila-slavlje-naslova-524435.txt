Roma je preokretom protiv Juventusa odgodila proslavu šestog uzastopnog naslova prvaka torinskog kluba. Zasluženom pobjedom 3-1 na svom Olimpicu smanjili su prednost za 'starom damom' na četiri boda i tako izbili na drugu poziciju ispred Napolija. Gostujući trener Massimiliano Allegri ponovno je izrotirao momčad, pa tako večeras od prve minute nisu igrali standardni prvotimci Alex Sandro, Dani Alves, Giorgio Chiellini i Paulo Dybala, dok uz njih nije mogao računati na ozlijeđene veznjake Samija Khediru te Claudija Marchisija. Bilo je to kockanje gostiju, ali uz opravdan razlog, budući da ih već u srijedu očekuje finalna utakmica kupa na istom stadionu protiv Rominog gradskog rivala, Lazija. Luciano Spalletti bio je pak lišen usluga veznjaka Kevina Strootmana te svog najubojitijeg igrača, Edina Džeke.  Juventusu je trebao tek bod kako bi osigurao naslov dva kola prije kraja, a u 21. minuti činilo se da je to to. Poslije lijepe akcije Sturara, Higuaina i Lemine, potonji zabija zicer i Juve je u vodstvu. Kao da su već počeli slaviti, pa im je kazna stigla četiri minute poslije. Nakon kornera glavom je pucao Manolas, Buffon slabo intervenirao, da bi domaći kapetan Daniele De Rossi uspio to spretno utrpati u mrežu. Bila je to utakmica jakog tempa gdje je napaljena domaća momčad igrala maksimalno koncentrirano za što im je nagrada stigla u 56. minuti. Doduše, uz malo sreće. Poslije dodavanja Radje Nainggolana, Stephan El Shaarawy uz 'asistenciju' gostujućeg beka Lichtsteinera zabija za preokret.  U 65. minuti, Olimpico je u transu. Akcija Salaha i Nainggolana okrunjena je lijepim golom belgijskog veznjaka koji je i u ovoj utakmici pokazao da je ponajbolji veznjak u Europi. Juventus je tako propustio 'meč loptu' u prijestolnici Italije, no za njih bi idući tjedan trebao biti plodonosan. Nakon finala kupa u Rimu protiv Lazija, u Torino im stiže probuđeni davljenik Crotone i teško je vjerovati da će Mandžukić i njegovi suigrači dozvoliti i četvrtu ligašku utakmicu u nizu bez pobjede. Hrvatski reprezentativac Mario Mandžukić odigrao je svih 90 minuta na poziciji lijevog krila. Bilo mu je ovo drugo gostovanje protiv Rome i drugi poraz. Posljednjih je deset minuta igrao ozlijeđen, izgledalo je kao da ga muče leđa, ali morao je stisnuti zube i izdržati jer je Allegri već bio iskoristio sve zamjene. Mandžo je nekoliko minuta proveo izvan terena s bolnom grimasom na licu dok je primao liječničku pomoć.  Torinskom sastavu potrebna je jedna pobjeda u posljednja dva kola gdje ih čekaju Crotone i Bologna. 