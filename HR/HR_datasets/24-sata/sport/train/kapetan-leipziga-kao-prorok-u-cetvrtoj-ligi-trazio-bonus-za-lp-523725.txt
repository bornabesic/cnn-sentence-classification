RB Leipzig sprema se za Ligu prvaka iduće sezone. Klub će za ulazak u skupinu Lige prvaka dobiti 13 milijuna eura, a odlučio ih je podijeliti svojim igračima. Leipzig je planirao trošiti 30 milijuna eura po sezoni, no ulaskom u Ligu prvaka i s produženjem ugovora, budžet za plaće povećava se na nekih 40 milijuna eura. Između ostalog, kapetan Dominik Kaiser dobit će 300,000 eura bonusa. Kao da je znao, poput proroka... On je u svoj ugovor stavio dodatak za taj bonus još u 2012. godini kada je Red Bull bio sudionik regionalne lige. - To je stvar s dugoročnim ugovorima, uvijek sve trebate uzeti u obzir. Međutim, stvarno nisam vjerovao da ćemo igrati protiv najboljih momčadi Europe iduće sezone. Taj ću novac staviti sa strane - rekao je Kaiser. Nedavno se pisalo kako bi Leipzig mogao i ostati bez Lige prvaka pošto jedan vlasnik ne može imati dva kluba u tom natjecanju, a Red Bull je vlasnik i austrijskog Salzburga. Iz Uefe su javili kako neće donositi nikakve odluke dok obje momčadi ne osiguraju nastup u tom natjecanju, a sportski direktor Leipziga Ralf Rangnick izjavio je sljedeće: - Radimo punim gasom kako bismo ispunili sve uvjete i zato uopće nisam zabrinut. Ključne informacije za Leipzig u Ligi prvaka već su poznate: ždrijeb će se održati 24. kolovoza u Monacu, a zbog nedostatka međunarodnog iskustva naći će se u četvrtoj jakosnoj skupini, a moguće je i da će se naći sa Salzburgom u skupini. Finale Lige prvaka iduće sezone odigrat će se 26. svibnja iduće godine u Kijevu. 