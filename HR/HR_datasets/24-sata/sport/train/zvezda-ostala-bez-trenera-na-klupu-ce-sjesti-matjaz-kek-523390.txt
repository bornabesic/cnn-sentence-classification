"Matjaž Kek 90 posto je novi šef struke Crvene zvezde", piše u nedjelju srbijanski portal Telegraf. Informaciju je plasirao samo nekoliko sati nakon što je Miodrag Božović podnio ostavku na mjesto trenera crveno-bijelih na izvanrednoj konferenciji za novinare. Trener Rijeke trebao bi zasjesti na klupu Zvezde, prema istom izvoru, na kraju sezone, a prije završnice prvenstava u Hrvatskoj i Srbiji službenu potvrdu "ne bi trebalo očekivati". Blic piše da je cijela stvar već dogovorena i da će Zvezda dobiti trenera koji "zna kako se osvajaju titule". - Nije nemoguće da Kek sa sobom povuče i neke od važnijih igrača za Beograd - tvrdi neimenovani izvor iz Crvene zvezde koju je u nedjelju napustio i sportski direktor Blažo Radosavljević. Kek je na klupi Rijeke od veljače 2013., a ove sezone ima povijesnu priliku donijeti prvi naslov prvaka Hrvatske na Rujevicu. Četiri kola prije kraja vodeći sastav MAXtv Prve lige ima pet bodova više od prvog pratitelja Dinama. 