Britanski boksač Tyson Fury izjavio je u ponedjeljak da bi mogao pobijediti svjetskog prvaka u teškoj kategoriji sunarodnjaka Anthonyja Joshuu i sa jednom rukom zavezanom iza leđa, objavili su britanski mediji. Anthony Joshua u subotu je osvojio je naslov svjetskog prvaka u teškoj kategoriji po verzijama IBF, IBO i WBA nakon što je u Londonu, pred 90.000 gledatelja na stadionu Wembley, tehničkim nokautom u 11. rundi pobijedio Ukrajinca Vladimira Klička.  - To je bila odlična borba, vrlo zabavna i navijao sam za Joshuu. Vrištao sam, čupao kosu, ono malo što mi je ostalo, jer sam bio zabrinut da će nas koštati milijune. No, Joshua je pokazao da može pasti i nakon toga se vratiti jači - rekao je Fury.  Joshua je nakon pobjede protiv Klička pozvao Furyja na obračun, a Fury je to objeručke prihvaća. - Postoji samo jedna borba koja zanima sve na svijetu, a to je meč između mene i Joshue. Ja sam još uvijek broj jedan na svijetu - rekao je Fury.  Fury nije boksao od studenoga 2015. godine, kada je jednoglasnom odlukom sudaca pobijedio Klička i postao svjetski prvak u teškoj kategoriji po WBA, WBO, IBF, IBO verziji. Uzvratni meč je dva puta odgađan da bi na kraju bio otkazan. Fury je nakon toga priznao da pati od depresije te da je uzimao kokain, zbog čega mu je oduzeta boksačka licenca, koja bi mu uskoro trebala biti vraćena.  - Istina je da nisam dugo boksao, baš kao i Kličko uoči dvoboja sa Joshuom, ali ja imam 28 godina, a Kličko 41. Vidjeli ste kako je Kličko poslao Joshuu u nokdaun u šestoj rundi, a mene nije mogao ni udariti. Boksački stilovi čine borbe, ali siguran sam da mogu pobijediti Joshuu i sa jednom rukom zavezanom iza leđa - zaključio je Fury. 