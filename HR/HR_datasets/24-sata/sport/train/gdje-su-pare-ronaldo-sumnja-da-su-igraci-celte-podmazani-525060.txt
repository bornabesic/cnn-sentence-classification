Stimuliranje klubova ilegalno je u La Ligi, ali mnogi pričaju o famoznim koferima novca koji kolaju Španjolskom pred kraj prvenstva i zbog kojih slabije momčadi, koje se više nemaju za što boriti, igraju kao da je finale Lige prvaka.  Prošle godine Barcelona je u zadnjem kolu igrala protiv Granade i za naslov joj je trebala pobjeda, a španjolski mediji brujali su o Realovoj stimulaciji. Ove godine stvari su se okrenule. Real u zadnjem kolu igra protiv Malage i treba mu bod za prvi naslov nakon pet godina, a priču o koferima otvorio je Cristiano Ronaldo na utakmici protiv Celte na Balaidosu koju je Real dobio 4-1. Ronaldo je briljirao, zabio je dva komada, no učinilo mu se da se igrači Celte malo previše trude. U jednom trenutku, obratio se nekome od igrača domaćih i gestikulirao aludirajući na stimulaciju i pokazujući kofere novca. Video je objavio GOL TV Malaga u zadnjem kolu dočekuje Real, a Katalonci ne vjeruju u čudo, posebno ne nakon sramotnog ispada katarskog vlasnika Malage  Abbdullaha Al Thanija koji je Kataloncima poručio: 'Smeća, nećete primirisati tituli'. To je izjavio nakon što su katalonski mediji prenijeli izjave trenera Malage Michela, igračke legende Reala, kako je on veći realovac od Valdana koji je kao trener Tenerifea zapaprio bivšem klubu i omogućio da naslov ode u Barcelonu. Kasnije se pokušao izvući. - Real je moj klub, ali to je i Malaga. Moram poštivati ovo prvenstvo. Želio bih da odluka ne bude u zadnjem kolu pa da ne moram pobijediti svoj klub - rekao je Michel. Na njegovu žalost, odluka je u zadnjem kolu.  Real je na krilima Cristiana Ronalda razbio Celtu, ali nije moglo bez kontroverzi. Kod 2-0 za Real, Iago Aspas pao je u duelu s Ramosom, a sudac Juan Martinez Manuera napadaču Celte pokazao je drugi žuti karton zbog simuliranja. Neshvatljiva odluka suca razbjesnila je domaćine i pomogla Realu da osigura pobjedu. Sudački ekspert Andujar Oliver komentirao je sporni trenutak za Marcu. - Ovo je trebao biti penal za Celtu, a ne žuti za Aspasa - rekao je Oliver. Zašto Ronaldo nije dobio žuti za simuliranje?, pitaju se u Celti. Jer koju minutu nakon te situacije u kojoj su suci teško oštetili Celtu, Ronaldo je pao u šesnaestercu domaćih, a sudac je odmahnuo rukom. Nije mu dao karton zbog kojeg bi propustio Malagu u zadnjem kolu. - Vidio sam Ronalda kako se baca i pitao sam četvrtog suca što je ovo?! Zašto je Aspas dobio karton, a Ronaldo je ovdje prošao bez kartona. Ako je Aspas dobio žuti, trebao je i Ronaldo - rekao je pomoćni trener Celte Ernesto Marcucci.   