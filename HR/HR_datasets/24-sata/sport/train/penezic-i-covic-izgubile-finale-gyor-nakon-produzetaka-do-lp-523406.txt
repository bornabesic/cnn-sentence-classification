Rukometašice Győra nove su prvakinje Europe nakon što su u finalu Lige prvakinja u Budimpešti nakon produžetaka pobijedile Vardar 31-30 (26-26). Bila je to iznimno dramatična utakmica u kojoj su i rukometašice makedonskog kluba mogle do pobjede. U posljednju minutu regularnog dijela utakmice ušlo se rezultatom 26-26. Gyor je potom izgubio loptu, a Vardar je imao 20 sekundi za posljednji napad i pobjedu, no nije uspio. Győr je bolje ušao u produžetak. Mađarice su zabile tri brza gola za vodstvo 29-26. Vardar je smanjio na 29-28, a kod rezultata 30-29 imao i napad za izjednačenje. Ali makedonski sastav je ponovo bio neprecizan. Győr je zatim zabio za 31-29, a Vardar 30 sekundi prije kraja smanjio na 31-30. U preostalom vremenu igračice Győra su uspjele obraniti loptu za veliku pobjedu i treću europsku krunu nakon 2013. i 2014. godine. Ekipa Győra je i prošle godine igrala u finalu, ali je tada izgubila od CSM Bukurešta. Győr je finale izgubio i 2009. i 2012. Rekorder s 13 naslova prvaka Europe je kijevski Spartak, dok je austrijski Hypo osam puta bio prvak Europe. Rukometašicama Vardara ovo je bilo prvo finale. Gyor su do pobjede predvodile Norvežanka Nora Mork i Nizozemka Cornelia Groot s po šest golova, dok su kod Vardara najefikasnije bile Francuskinja Alexandra Lacrabere sa šest, te hrvatska reprezentativka Andrea Penezić, Srpkinja Andrea Lekić i Crnogorka Jovanka Radičević s po četiri gola. Za Vardar je nastupila i hrvatska rukometašica Andrea Čović, ali nije se upisala među strijelce. Sada slijedi i završni turnir Lige prvaka za rukometaše koji će se igrati 3. i 4. lipnja u Kölnu. U polufinalu se sastaju Vezsprém i PSG te Vardar i Barcelona. 