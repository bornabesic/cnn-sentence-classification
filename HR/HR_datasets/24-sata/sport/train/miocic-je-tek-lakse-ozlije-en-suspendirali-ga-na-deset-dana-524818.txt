Nakon svake borbe koju organizira UFC, liječnici pregledavaju borce i na temelju njihovih izvješća Sportska komisija savezne države koja je organizirala predstavu odlučuje o 'suspenziji', vremenu tijekom kojeg se borac ne smije boriti.  Stipe Miočić, naše gore list, obranio je teškaški naslov impresivnom izdvebom protiv Juniora dos Santosa u Dallasu, a dobio je samo 10 dana suspenzije što znači kako je iz obrane naslova prošao praktički neokrznut. Hrvatski vatrogasac s američkom putovnicom nije primio niti jedan ozbiljan udarac u glavu, a što se tiče potkoljenice u koju je dobio nekoliko teških 'low kickova' u prvoj minuti od Dos Santosa, radi se samo o nateknuću, nema loma.  S iste priredbe Dustin Poirier i Jason Knight suspendirani su najmanje 45 dana, dok Chas Skelly i Gabriel Benitez ne smiju u oktogon najmanje 180 dana. 