Bio sam impresioniran dočekom. Čekao sam trenutak kad će avion sletjeti u Hrvatsku da medalje donesemo doma, da budu sigurne, tu, ispod Sljemena, i da tu ostanu zauvijek, rekao je Janičin otac Ante Kostelić.  Glavni zagrebački trg. Veljača 2002. Više od 150.000 ljudi čeka dolazak prvih zimskih olimpijskih medalja u Hrvatsku. Čeka Janicu Kostelić. Okolne ulice su pune, tramvaji ne voze. Nemaju kako. S bine ori “Neka pati, koga smeta, Janica je prvak svijeta”. I odjednom avion. - Odlučili smo napraviti počasni krug, malo preletjeti iznad Zagreba. Malo smo mahali krilima. Janica je taj dio odsjedila u kokpitu, bila je oduševljena - rekao je Fran Gavranović, pilot koji je vozio “olimpijske medalje”. Tijekom leta Ante Kostelić bio je nemiran, nije mogao dočekati Zagreb i zračnu luku. Činilo mu se kao da let traje danima. A upravo taj let bio je toliko miran da se i nebo “poklonilo” Janici. - Letjeli smo iz Frankfurta, bio je to sjajan let, miran, bez ikakvih problema. Bio sam pun emocija, gledao sam Janičine utrke, veselio se s njom... Eto, tko bi rekao da je već prošlo 15 godina - kaže Gavranović. Na svakom balkonu bio je izvješen neki transparent za Janicu. Radnici koji su obnavljali najveću zgradu na trgu mogli su se pohvaliti najboljim pogledom - stajali su na skelama oko zgrade. Na građevinu su izvjesili i natpis: “Janice, mi te volimo!”. U Praškoj ulici Janica, Ivica i roditelji iz autobusa su ušli u fijaker, kojim su se dovezli do pozornice. - Ne znam kaj da kažem, jer ovo sigurno više neću doživjeti - rekla je Janica po dolasku na binu. Tata Ante i mama Marica su plesali na bini, Ivica je svirao “Johnny Be Good”, a Janica pjevala uz njega. - Kakvi su frajeri u Salt Lake Cityju - pitali su Janicu.  - U Zagrebu su bolji - odgovorila je Janica poželjevši Gorana Ivaniševića na dočeku, no on je bio na turniru u Dubaiju. Bio je to tulum kakav nikad prije nije viđen u Zagrebu. Gorio je grad. - Zagreb je jedini grad na svijetu koji može napraviti ovakav tulum - rekao je Ivica i za sve odsvirao “14 palmi”. 