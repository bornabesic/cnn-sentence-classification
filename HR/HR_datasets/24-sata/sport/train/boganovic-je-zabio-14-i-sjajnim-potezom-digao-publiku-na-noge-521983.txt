Washington Wizardsi na korak su od prolaska u polufinale doigravanja u Istočnoj konferenciji. Slavila je momčad iz glavnoga grada u petoj utakmici prvoga kruga doigravanja u svojoj dvorani protiv Atlante 103-99. Za Washington je 27 koševa ubacio Bradley Beal, a dvadeset je dodao John Wall. Imao je Wall i 14 asistencija. Bila je to njegova sjajna partija nakon koje su Wizardsi poveli 3-2 u seriji. Bojan Bogdanović u igri je proveo 24 minute, ubacio je 14 koševa i dodao šest skokova. Bio je Babo dobar, jedan od najboljih kod pobjedničke momčadi, a nakon Jenningsove fantastične asistencije Bogdanović je još ljepšim košem digao dvoranu na noge. S 3-2 u seriji je poveo i Boston. Celticsi su u TD Gardenu pobijedili Chicago Bullse 108-97. Ključna je bila posljednja četvrtina koju je Boston dobio 29-16. Podsjetimo, Chicago je u ovoj seriji poveo 2-0. Dvaput je šokirao Celticse u njihovoj dvorani, ali je Boston uzvratio kod Bullsa. Ovom je pobjedom sve preokrenuo. Dwayne Wade je za Bullse ubacio 26 koševa, ali to im nije bilo dovoljno. Za Celticse su po 24 koša ubacili Avery Bradley i Isiah Thomas. Cleveland, Golden State i Houston su osigurali polufinala doigravanja. Bostonu, San Antoniju, Washingtonu, Torontu i Utahu nedostaje još samo pobjeda. 