Dječake iz vaterpolskog kluba Partizan u četvrtak u večernjim satima napali su huligani u centru Zagreba ispred McDonald'sa u Jurišićevoj ulici. Dječaci su bili na kadetskom turniru, a jedan od njih nosio je obilježja Partizana. Zagrebačka policija potvrdila je da je došlo do napada na dječake te istražuje slučaj. Dosta toga moglo bi biti jasnije nakon što policijski službenici pregledaju snimke nadzornih kamera u Jurišićevoj ulici. Srpski mediji prenijeli su vijest o napadu u Zagrebu uz izmišljene detalje da su napadači imali šipke i palice te da su bakljama pržili djecu.  Trener Partizana Zoran Bratuša ispričao je što se dogodilo. - Bio sam u policiji dok su dječaci davali izjave i svi su dali identične. Ne znam otkud se pojavilo toliko dezinformacija i s kojim ciljem. Neki od tih huligana su imali obilježja Bad Blue Boysa, ali nisu imali nikakve šipke i palice, već samo baklje. No njima nisu pržili djecu, već su ih samo zastrašivali. Nakon pet minuta stigao je jedan krupniji istetovirani Hrvat i rekao im: "Maknite se! Ne dirajte tu djecu!". Ispričao se u ime svih Hrvata i rekao da nisu oni svi takvi - izjavio je trener Partizana i dodao: - Napali su petoricu dječaka, trojica su pobjegla, jedan je od udarca zaradio prijelom, a drugi je bio malo natučen. Naša djeca našla su se na krivom mjestu u krivo vrijeme. Jedan je na majici imao grb Partizana, a ovo se moglo dogoditi i u Beogradu, da su navijači Crvene zvezde vidjeli Partizanovu majicu - smiruje tenzije Zoran Bratuša. Obojica dječaka koji su imali posljedice od napada zaigrala su na turniru dan kasnije. Partizan je izgubio u finalu. - Taj turnir postoji 29 godina, mi smo redovni gosti i nikad nije bilo problema. Sve osim ovog napada bilo je sjajno. Ljudi tamo su također zgroženi, kao i mi. Ispast će kao da nešto skrivam, ali nemam razloga za to. Samo pričam istinu. Ne znam otkud su došle sve te dezinformacije. Djeca ne žele da se više piše o tome i da ih se ne koristi u dnevno-političke svrhe. Oni su sportaši i žele čitati o tome - dodao je Bratuša. 