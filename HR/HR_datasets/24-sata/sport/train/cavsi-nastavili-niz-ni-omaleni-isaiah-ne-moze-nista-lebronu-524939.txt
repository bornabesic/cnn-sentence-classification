Devet utakmica, devet pobjeda. To je sjajna bilanca Cleveland Cavaliersa u ovogodišnjem doigravanju NBA lige. Sredili su aktualni prvaci Indianu i Toronto po 4-0, a loše će se očigledno provesti i veliki Boston Celticsi. Boston je bio ispred Clevelanda u regularnom dijelu sezone i zbog toga ima prednost domaćeg parketa. Ni domaći TD Garden nije pomogao Bostonu. Očito je Celticse izmorila serija od sedam utakmica protiv Washingtona. Cleveland se za to vrijeme odmarao i spreman je dočekao prvu utakmicu finala Istočne konferencije. Pobijedili su aktualni prvaci 117-104. LeBron James ubacio je 38, a Kevin Love 32 koša. Cleveland u finalnoj seriji vodi 1-0, a Golden State na Zapadu protiv San Antonija vodi 2-0. Većina je NBA stručnjaka prije početka sezone predviđala reprizu NBA finala iz 2016. i 2015. godine. Prije dvije godine naslov je uzeo Golden State. U finalnoj je seriji slavio 4-2, a lani je Cleveland u finalu pobijedio 4-3. Boston je dobar, ali teško da može zaustaviti ovakve Cavalierse. Lako je moguće da Cleveland i Golden State ove godine do velikog finala dođu bez poraza u doigravanju. Bostonu noćas nije pomogao ni inače sjajni Isaiah Thomas. Omaleni je play Cavsima zabio 17 koševa te imao 10 asistencija, a američke ljubitelje košarke zabavljaju dvije situacije u izravnom okršaju s vjerojatno najboljim košarkašem današnjice - LeBronom Jamesom. Najprije je Isaiah pokušao odigrati jedan na jedan s LeBronom, krenuo u prolaz, došao pod koš i 'popio bananu'.  A onda je u idućoj situaciji pokušao i braniti koš u naletu moćnog Kralja Jamesa. E, tu je tek nasmijao zlobnike na društvenim mrežama. Pokušao je Jamesu uzvratiti blokadom, no rukom mu je došao tek do ramena. Ipak je razlika u visini poprilična, Thomas 175 cm, James 203 cm. 