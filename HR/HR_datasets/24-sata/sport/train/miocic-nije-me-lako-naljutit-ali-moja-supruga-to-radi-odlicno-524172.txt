Ni u ludilu ne želim ponovno prolaziti masakr kroz pet rundi s Juniorom dos Santosom. Nije uopće zabavno. Želim forsirati svoj način borbe i vjerujte mi, borba neće otići u pet rundi, rekao je Stipe Miočić nakon treninga u Dallasu. Do MMA borbe godine odbrojavaju se sati, a prvak je siguran da će ovoga puta on slaviti u sudaru sa Ciganom. Prije nešto više od dvije godine, slavio je Brazilac u meču punom teških udaraca, krvi i velikih preokreta... - Ovoga puta bit će potpuno drugačije. Izaći ću iz kaveza s pojasom oko struka. Uopće me nije briga što moram napraviti da bih to postigao, ali znam da će tako biti. S obzirom da se bore u Dallasu Stipe bi trebao imati puno glasniju podršku s tribina, a borba počinje između 4 i 6 u noći sa subote na nedjelju po hrvatskom vremenu. - Radio sam prenaporno da bih samo tako predao ovaj pojas, volim ovo što radim i radim to dobro - priča Miočić te otkriva tko je jedina osoba koja ga može naljutiti. - Ja sam jako jednostavan čovjek, opušten, nije me lako naljutiti. No moja supruga savršeno zna kako me naljutiti, jedino me ona može razbijesniti - nasmijao se Stipe. Oba borca odskočila su od stereotipa MMA mrguda, ljudi koji su puno jači pred mikrofoni, nego u kavezu pa tako za razliku od ostalih borbi, od Miočića i Dos Santosa nećete čuti 'trash talk'. Najgore što je Cigano rekao o Miočiću bilo je da je 'ružan'. A i nakon toga gotovo da se ispričao. - Znam da navijači vole taj 'trash talk', jednostavno ne vole da se dva borca slažu tako dobro kao mi. No Stipe i ja nismo takvi, mi smo jednostavno dobri momci. Tu smo zbog borbe, a ne priče i svi znaju da će to biti sjajna borba - rekao je Dos Santos. Naravno da su i Stipu podsjetili na to da je Brazilac rekao kako je ružan. - Ha, ha... Ma, nema veze, moja supruga je lijepa, a njoj sam očito dovoljno zgodan - zaključio je Stipe. 