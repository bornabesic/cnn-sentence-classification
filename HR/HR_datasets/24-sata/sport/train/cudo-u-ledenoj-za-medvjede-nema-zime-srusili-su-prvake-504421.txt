Hokejaši Medveščaka napravili su senzaciju pobijedivši aktulnog prvaka Metalurg iz Magnitogorska 6-3 u 43. kolu KHL lige. Po trećinama je to izgledalo ovako, 2-0, 1-2 pa 3-1 za veliku pobjedu "medvjeda" protiv moćne ruske momčadi. ŠAMPIONI SE PONOVO ORI BRLOGOM! KHL ŠAMPIONI SU PALI 6-3! - Ovo je velika pobjeda za nas. Znali smo da će početak današnje utakmice za nas biti jako važan i na kraju se pokazao ključnim. Kontrolirali smo pak i stvarali prilike, i uz to smo prešli u vodstvo. U drugoj trećini je Magnitogorsk pokazao zašto je prvak. - No, u zadnjoj trećini smo se vratili, sigurniji u sebe, kvalitetnije smo igrali i zabili smo taj ključan četvrti pogodak. Dobro je vidjeti naše igrače da su nagrađeni za trud, ali je bilo lijepo pobijediti prvake ispred naših navijača - zaključio je nakon pobjede glavni trener Medveščaka, Gordie Dwyer. Medveščak je poveo 2-0 nakon prvih 20 minuta golovima Francisa Parea (4:41) i Bobbyja Butlera (9:04), a nakon što je Alexandre Bolduc (23.09) početkom druge trećine povisio na 3-0 gostujući trener je odlučio zamijeniti golmana i umjesto Košečkina na gol postaviti Zagidulina. Gosti su s dva gola Denisa Platonova (25:11, 28:23) smanjili na 3-2. U posljednjoj sekundi druge trećine Butler je uspio svladati Zagidulina, ali su suci nakon dugog pregleda snimke odlučili kako je pločica liniju gola prešla nakon isteka vremena, pa se na odmor nakon 40 minuta otišlo s rezultatom 3-2. Zatim je trener Metalurga na početku posljednje trećine povukao pomalo nelogičan potez i na gol vratio Košečkina. Medveščak i njegovi navijači nisu imali ništa protiv. Jer Košečkin je primio dva gola iz prva dva udarca, T.J. Gagliardi (41:26) i Lukas Lessio (42:51) povisli su na 5-2 pa se na gol opet vratio Zagidulin. Sergej Mozjakin (54:44) je u situaciji s dva igrača na ledu uspio smanjiti na 5-3, ali je Mike Glumac pogotkom u praznu mrežu (59:04) postavio konačni rezultat. S 51 osvojenim bodom Medveščak je trenutačno 12. u Zapadnoj konferenciji s devet bodova zaostatka za osmim Sočijem koji drži posljednje mjesto koje vodi u doigravanje, dok je Metalurg sa 87 bodova vodeći na Istoku. U petak će Medveščak ugostiti Salavat Julajev. 