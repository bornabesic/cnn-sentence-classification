Naša juniorska vaterpolska reprezentacija plasirala se u finale Svjetskog prvenstva u Podgorici pobjedom 21-17 protiv Mađarske u polufinalu. U finalu ih čeka reprezentacija domaćina Crne Gore koja je slavila protiv Talijana 11-10. Finale je na rasporedu sutra od 21 sat. Da, dobro ste pročitali, meč je okončan rukometnim rezultatom u kojem je palo čak 38 golova! U sastavu Hrvatske najefikasniji je bio Jacob Merčep s pet golova, četiri je postigao Franko Lazić, po tri Zvonimir Butić i Duje Pejković, a po dva Branimir Herceg, Lovro Paparić i Matias Biljaka. Zapisnik utakmice možete pogledati ovdje. Ovo prvenstvo igra se po novim (i dalje eksperimentalnim) pravilima - manji bazen, manja lopta, igrač manje u polju te kraći napad. Mišljenja oko toga su podijeljena. Zagovaratelji ove ideje tvrde da ovako vaterpolo dobiva veći broj golova, no s druge strane stiže replika kako se gubi smisao i neizvjesnost i kako je obrana sa igračem manje nemoguća. Izbornik Crne Gore Vladimir Gojković smatra kako igra tako gubi fizionomiju: - Radi se o jednostavnom sportu - poznatom kao rukomet sa jednim sidrašem ili pivotom i pet igrača oko njega - tri spoljna i dva krila. Ovako se želi doći do atraktivnosti kako bi bio veći broj golova, no meni je ovo nevjerojatno.   