Do sada smo više-manje sve gledali iz kuta našeg šampiona Stipe Miočića, kojem će borba protiv Juniora Dos Santosa biti druga obrana naslova u nizu. Nadamo se uspješna. Neki drugi će se nadati da će borba biti uspješna Ciganu. Jer, eto, čovjek se već po peti put bori za naslov. Zvuči pomalo nevjerojatno, ali istina je. Prvi put borio se protiv Caina Velasqueza, zatim obranio naslov protiv Franka Mira, onda izgubio od Velasqueza jednom pa i drugi put. Sada će peti put ući u borbu za pojas i mnogi se nadaju da bi po drugi put mogao postati teškaški prvak. Jer, moramo biti realni, JDS je velika zvijezda i jedan od najpopularnijih teškaša u UFC-u. Pokazala je to i hrvatska publika koja ga je bodrila u punoj Areni u Zagrebu. Prolio je krv znoj i suze da bi stigao tu gdje je danas... Danas ćemo meč za naslov prvaka gledati iz mrvicu drugačijeg kuta. Odrastao je u siromašnoj obitelji, a na noge ga je postavila samohrana majka. Nije oduvijek volio borbu, čak naprotiv. Bio je tip djeteta kojeg su drugi klinci ugnjetavali. - Bio sam plačljivac - rekao je bivši prvak, gorostas od skoro dva metra i 110 kilograma A pravo je čudo i kako je postao prvak UFC-a pošto se sa slobodnom borbom susreo relativno kasno. U 21. godini počeo je trenirati jiu-jitsu, a razvio se u jednog od najboljih teškaša svijeta, jednog od najboljih stand up boraca i MMA boksača općenito na svijetu. Ujedno je jedan od najljubaznijih ljudi u UFC-u. - Morate ustrajati i ne odustajati. Ne govorim to tek tako. Sve je to istina. Trebate naporno trenirati i raditi da bi stvari kojima se bavite postale automatske. Ništa od toga nije jednostavno, ali ja to volim - rekao je. Život ga je natjerao na strašne stvari. U dobi od 11 godina pronašao je svoj prvi posao. Jednog dana zatekao je majku za stolom u suzama. Upitao ju je zašto plače, a ona mu je odgovorila da nema novca da nahrani njega i njegova brata i sestru. Otac je bio alkoholičar i napustio je obitelj. Junior nije imao izbora nego zasući rukave i zaposliti se u lokalnom restoranu gdje je prao stolove. Zarađivao je vrlo malo novca u surovom Cacadoru, a hranio se zahvaljujući dobrim kuharima koji su mu davali hranu. Imao je samo 11 godina... Godine treninga pod nadzorom slavne braće Nogueira Juniora nikako nisu mogle pripremiti na veliku slavu i medijsku pažnju koju je dobio strelovitim usponom u svijetu slobodne borbe. A zaradio ju je teškom mukom. Nokautirao je Werduma pa Struvea, zatim i našeg Mirka Filipovića pa onda i MMA veterana Gilberta Yvela kao i Gabriela Gonzagu... Padali su jedan za drugim, a Cigano nikako nije mogao dobiti priliku za naslov. Umjesto toga dobio je Roya Nelsona, kojeg nije uspio nokautirati, ali je slavio jednoglasnom sudačkom odlukom. Zatim se borio protiv Shanea Carwina iako je rukavice trebao ukrstiti s Brockom Lesnarom. To bi značilo samo jedno - sljedeća borba je za naslov. Pobijedio je i Carwina nakon čega je konačno došao do prilike života. Dana 12. studenog 2011. godine Dos Santos je napravio jedno od najvećih dostignuća u karijeri. U dobi od 27 godina postao je UFC-ev teškaški prvak nakon što je nokautirao, po mnogima najkompletnijeg teškaša koji je kročio u oktogon, Caina Velasqueza nakon samo 64 sekunde. Dos Santos je postao novi svjetski prvak i momentalno velika zvijezda na tri kontinenta - sjevernoameričkom gdje se UFC održavao, južnoameričkom u domovini Brazilu i Europi gdje je svaki zaljubljenik u MMA, a do tada nije znao, saznao za njegovo ime. - Dolazim iz malenog grada Cacadora. Ljudi me sada prepoznaju na ulici, a obitelj i mama su ponosni na mene. Nikad nisam mogao zamisliti nešto ovakvo u svojem životu. Sve što radim pokušavam odraditi najbolje što mogu. Uživam u onom što sam zaslužio. Kada naporno radite zaslužujete da vam se dogode dobre stvari - rekao je tada ovaj vrlo dragi i prizemljeni Brazilac. Uslijedila je obrana naslova protiv Franka Mira. Dos Santos ga je nokautirao u drugoj rundi nakon čega je uslijedila nova borba protiv Velasqueza. Amerikanac meksičkih korijena slavio je na UFC-u 155 nakon odluke sudaca u borbi koja je i dan-danas ostala jedna od najdominantnijih u povijesti UFC-a, a Dana White je bio jasan - Dos Santos mora pobijediti Marka Hunta u idućoj ako želi ponovo doći u poziciju za napad na naslov. I onda se dogodilo ovo. 19. listopada 2013. Cigano i Cain Velasquez su po treći put ušli u oktogon. I tada je slavio Amerikanac nakon čega je Junior pobijedio Miočića, izgubio nokautom od Alistaira Overeema i dobio Bena Rothwella u Zagrebu. Prošlo je više od godinu dana otkad se zadnji put borio i sigurno je da je gladan uspjeha. I novog dokazivanja. Iako je teško za povjerovati, Dos Santos nije uvijek bio ćelav. Mnogi od nas navikli su na ćelavu izbrijanu glavu pa čak i na Dos Santosa s vrlo kratkom kosom kakav se predstavio publici na putu do naslova prvaka. No, oni koji ga poznaju otprije znaju zašto je dobio nadimak "Cigano". Njegov talent otkrio je jiu-jitsu trener Yuri Carlton. I upravo je kod njega Dos Santos dolazio trenirati noseći - dugu kosu vezanu u rep. Budući da je u okruženju punom testosterona zabava i sprdnja neizbježna, netko je provalio da izgleda kao "Cigano" što je na portugalskom riječ za Roma. I tako je do današnjih dana ostao - Cigano. 