U trećoj, odlučujućoj, utakmici četvrtfinala hrvatskog prvenstva Cibona je u Zagrebu pobijedila Zadar  88-66 i izborila polufinale protiv Šibenika.  > Kompletnu statistiku utakmice pogledajte ovdje < Od samog početka bila je to jedna jako čudna utakmica. Tek se prvih par minuta igralo koš za koš, ali onda Cibona pravi seriju 16-0 i odvaja se na 28-9. Već se u tim trenucima činilo kako je susret riješen, međutim, onda je i Cibona upala u crnu rupu i Zadar se, na oduševljenje svojih mnogobrojnih navijača, približio na 30-27.  I onda, zamjena uloga. Sad je Zadar stao, a Cibona proigrala i na poluvrijeme su Cibosi otišli s plus deset (45-35). Sjajno je u prvom poluvremenu Zagrepčane služio šut za tri. Gađali su Mulaomerovićevi igrači trice za 54 posto 7(13). Predvodio ih je u prvom dijelu Žorić s 14 poena, 11 je zabio Šakić. Cibona je imala 15 pogođenih trica iz 28 pokušaja dok je Zadar stao na slabašne tri iz 16 šutova! Upravo je to bio jedan od presudnih faktora uvjerljive pobjede 'vukova' pod Tornjem. Ušlo se tako u drugo poluvrijeme s plus deset za Cibonu, u prvoj minuti već je to bilo i plus 15, a onda evo opet Zadrana.  U čas su srezali -15 na -6. činilo se kako je pred nama napeta završnica, ali tu su Zadrani stali i Cibona je do kraja lako riješila pitanje pobjednika.  Cibona u nedjelju igra u Šibeniku prvu utakmicu polufinala.  