Jos Verstappen (45) nekoć je u Formuli 1 imao nadimak 'Jos the Boss', no u posljednje dvije godine poznat je samo kao otac Maxa Verstappena te kao bivši F1 vozač s najdebljim policijskim dosjeom. Do 15. svibnja bio je najbolji nizozemski vozač u povijesti Formule 1, no tog dana njegov je sin pobijedio na VN Španjolske i postao najmlađi pobjednik jedne Velike nagrade. Imao je 18 godina i 228 dana. Jos je posljednju utrku odvozio 2003. no na njega je nemoguće zaboraviti. Premda nikad nije pobijedio, a ukupno je osvojio svega 17 bodova. Svakih pola godine, međutim, pojavi se informacija kako je opet uhićen. I prije nekoliko dana ponovo je noć proveo iza rešetaka. Potukao se u noćnom klubu te je zadobio ožiljke po licu. Osiguranje kluba zamolilo ga je da ode, a kad je odbio pozvana je policija. - Jos je bio žrtva, njega su napali. Zašto bi napadnut čovjek morao otići iz kluba - rekao je Verstappenov odvjetnik. A Nizozemac je zapravo samo obični pijanac, zlostavljač i nasilnik. Prvu suprugu je često tukao i gotovo svaki dan psihički maltretirao. U svoju sadašnju suprugu namjerno se zaletio automobilom. Pobjegao je s mjesta nesreće, no policija ga je ubrzo privela. Ipak, Jos se pomirio s djevojkom te ju je oženio. Verstappen je s ocem Fransom bio strah i trepet na svakoj utrci u Nizozemskoj. Jednom prilikom njih dvojica na karting natjecanju razbili su lubanju gledatelju s kojim su se posvađali. Osuđeni su na pet godina uvjetno. Teško Josovu ruku osjetio je osobno i otac Frans. Prošle godine sin ga je prebio, pa je Verstappen stariji morao pozvati i policiju u pomoć. Imao je masnice i ogrebotine po tijelu, no kasnije ipak tužio sina. - Jos ima tešku narav, no nemam više što dodati, to je naša privatna stvar - rekao je kasnije Frans. Nizozemac još jedino nije ubio nikoga, no, iskreno, nećemo se iznenaditi ako to jednom i učini. Međutim, Formula 1 ima ubojicu. Finac Jyrki Juhani Järvilehto (51), odnosno JJ Lehto, prije sedam godina usmrtio je prijatelja tijekom vožnje brodom. Lehto je pijan kao letva jurio čamcem po kanalima finskog grada Ekenasa, a zbog alkohola je izgubio nadzor nad brodom te se zabio u most. Kako to obično biva, pijanac Lehto zadobio je tek koju ogrebotinu, dok je njegov prijatelj na mjestu poginuo. Lehto se na sudu branio da nije upravljao brodom, nego je sjedio na krmi broda. Finac je 2011. osuđen na zatvorsku kaznu od dvije godine i četiri mjeseca, no godinu kasnije je oslobođen svih optužbi. Australac Jack Brabham s tri naslova prvaka (1959., 1960. i 1966.) jedan je od najvećih vozača u povijesti Formule 1.  Njegova tri sina također su se bavila automobilizmom, Geoff i David pobijedili su na utrci 24 sata Le Mansa, dok je Gary Thomas pokušao ostvariti karijeru u Formuli 1, no u dva navrata tijekom 1990. nije se uspio kvalificirati za utrku. Gary (55) je 2016. dobio zatvorsku kaznu od dvije godine zbog silovanja tada šestogodišnje djevojčice. Zločin se dogodio 2003. Thomas Brabham za pedofiliju je bio osuđen i 2009. Adrian Sutil (34) nekoć je najbolji prijatelj s Lewisom Hamiltonom, no sve se to promijenilo 17. travnja 2011. na večernjoj zabavi nakon Velike nagrade Kine. Njemački vozač pogodio je u vrat čašom od šampanjca vlasnika Lotusa Erica Luxa, koji je u bolnici dobio 24 šava. Sutil je, pak, dobio 18 mjeseci uvjetno i novčanu kaznu od 200.000 eura. Sutil je za svog svjedoka na sud pozvao Lewisa Hamiltona, no Britanac je odbio doći. Od tada više nisu prijatelji. Njemački vozač u Formuli 1 zadržao se od 2007. do 2014. no nikad nije pobijedio, niti se popeo na pobjedničko postolje. Michael Schumacher možda nikad ne bi dobio priliku u Formuli 1 te osvojio sedam naslova da Bertrand Gachot (54) početkom 1991. nije napravio glupost. U Londonu se posvađao s taksistom, a sve je kulminiralo time da je Gachot taksista pošpricao suzavcem. Sudac je Gachota poslao u zatvor na šest mjeseci, no nakon žalbe kazna mu je smanjena na dva mjeseca. Kad je izašao momčad Jordana ga više nije željela, a na njegovo mjesto 'uletio' je Schumacher. U ovu priču svakako spada i Bernie Ecclestone. Ipak je i on bio vozač, premda se nikad nije uspio kvalificirati za utrku. U redu,nikome nije ugrozio tjelesni integritet, barem ne znamo za to, ali čovjek je optužen za mito i korupciju, izbjegavanje poreza Iz svih optužbi izvukao se plaćanjem milijuna eura. A tu je i epizoda pljačke vlake, one poznate velike pljačke vlaka iz 1963. o kojoj je snimljen i film. Do dana današnjeg Ecclestoneova uloga nije razjašnjena, premda mnogi govore da je on bio mozak operacije. - U tom vlaku nije bilo dovoljno novca za mene. Pa tri milijuna eura je ništa - rekao je Bernie. Sumnje u njegovu umiješanost narasle su kad je zaposlio Roya Jamesa, vozača bande. Roy je izrađivao trofeje... Ecclestoneova prošlost mutna je poput dna bare, ali iz svih kontroverzi izašao je više-manje neokrznut i danas je, iako više ne vodi Formulu 1, milijarder.   