Darija Klišina jedina je ruska atletičarka uz Juliju Stepanovu koja će se natjecati na Olimpijskim igrama u Riju, ali ne pod ruskom zastavom.  Klišina i Stepanova još čekaju odobrenje Međunarodnog olimpijskog odbora koji bi trebao samo potvrditi odluku IAAF-a, a obje će se u Brazilu natjecati kao neutralne sportašice, Klišina u skoku u dalj, a Stepanova na 800 metara. Ruski atletičari suspendirani su nakon što je otkriveno kako su ruske vlasti i atletski savez godinama skrivali, a u nekim slučajevima i potpomagali sustavno dopingiranje ruskih atletičarki i atletičara. Nedavno je IAAF odbio 135 zahtjeva ruskih sportašica i sportaša za nastup na Olimpijskim igrama, a odobrio je tek jedan, Dariji Klišini.  Stepanova je ranije dobila odobrenje za nastup na međunarodnim natjecanjima jer je upravo ona prva progovorila i otkrila aferu s dopingom u ruskoj atletici.  - Nisam nikakva ruska izdajnica - poručila je 25-godišnja Klišina, koju u Rusiji napadaju smatrajući kako je trebala odustati od Olimpijskih igara u znak solidarnosti s ostalim sunarodnjacima koji su dobili zabranu. - Pišu da sam počela trenirati u SAD-u prije mjesec dana, a ja sam ovdje već tri godine. Još se nadam da neću sama u Rio. Vjerujem da će CAS odlučiti pozitivno i dopustiti svima da idu u Rio. Moramo se ujediniti i podržati sportašice i sportaše koji su dobili zabranu i nadati se da ćemo na kraju svi biti zajedno u Brazilu - rekla je Klišina. IAAF je odbio sve ostale zahtjeve, a Klišini je odobren nastup jer se testirala na doping izvan Rusije i nikad nije pala na dopinškom testu. U prilog jednoj od najljepših atletičarki ide i to što tri godine živi u SAD-u. Mood😀😀😀 @skullcandy_europe #stayloud Ruski atletski savez žalio se na odluku IAAF-a i najavio nastavak procesa na Sportskom sudu u Lausanneu koji će odlučivati samo dva tjedna prije početka Igara. Među odbijenim zahtjevima su i oni svjetske rekorderke u skoku s motkom Jelene Isinbajeve te svjetskog prvaka na 110 metara s preponama Sergeja Šubenkova. - IAAF je ovime pokazao slabost i nemoć u borbi protiv dopinga. Ovdje ne postoji presumpcija nevinosti. Ne mogu pokazati tko je u Rusiji čist, a tko nije pa su svima zabranili odlazak na Olimpijske igre - rekla je Isinbajeva. Tema: Olimpijske igre Rio de Janeiro 2016. 