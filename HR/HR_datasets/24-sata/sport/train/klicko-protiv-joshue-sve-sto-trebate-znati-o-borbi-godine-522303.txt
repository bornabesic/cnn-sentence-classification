Na jednoj strani mladić u naponu snage, zovu ga novim vladarom teške kategorije i dečkom koji će dugo biti na vrhu, na drugoj bivši dugogodišnji prvak. Britanac protiv Ukrajinca, Anthony Joshua protiv Vladimira Klička! Wembley je spreman za okršaj godine. Preko 90.000 navijača bit će na kultnom engleskom stadionu koji će biti preuređen za boksački spektakl.  Borba je na rasporedu oko 23 sata po našem vremenu, a Joshua i Kličko bore se za IBF i WBA pojaseve. Joshua treći put brani IBF pojas.  Mladost, snaga, ali i domaći teren. To su prednosti Anthonyja Joshue koji se pet puta borio u Londonu, dok je Kličko tu imao tek jednu borbu, prije 17 godina...  Joshua je 16 od 18 mečeva završavao prije ili u trećoj rundi. Samo su dva otišla dalje, do sedme - protiv Dilliana Whytea i Dominica Breazealea Ima 18 borbi i 18 nokauta, ali nikad nije imao protivnika kao što je Vladimir Kličko, čovjek sa 68 borbi. Ukrajinac ima 64 pobjede i četiri poraza, a njegovih 82 posto nokauta iz te 64 borbe i iskustvo koje ima dovoljno su upozorenje Joshui da ne srlja naprijed. Britancu je ovo treća obrana IBF pojasa, ako uspije i osvoji i WBA titulu, gotovo sigurno slijedi borba protiv WBC šampiona Deontaya Wildera.  Druga opcija je borba protiv Tysona Furyja koji je šokirao svijet i Klička 2015. godine. No pitanje je u kakvom je Fury stanju. Treća opcija je meč protiv WBO prvaka, Novozelanđanina Josepha Parkera... E onda ćemo gotovo sigurno gledati revanš.  Naime, kako pišu engleski mediji, postoji klauzula prema kojoj će Joshua u slučaju poraza dobiti pravo na revanš protiv Klička. Ukrajinac nema tu privilegiju i s porazom bi mogao reći zbogom boksu. Ulaznice su rasprodane, svih 80.000. Cijena im je bila od 40 do 3000 eura, za VIP mjesta 45.000 eura!  Organizator će samo od njih zaraditi 9,3 milijuna eura. Od gledatelja, koji će za TV prijenos uplatiti 23,5 eura, u blagajnu će, prema procjenama, sjesti još 35 milijuna eura. Brojke da se smrznete. Svaki boksač dobit će 15 milijuna funti bez ozbira na ishod meča. I kada sve to pogledamo ne iznenađuje procjena kladionica nekoliko dana prije meča. Joshua je veliki favorit za pobjedu i obranu svog IBF naslova. Koeficijent na njegovu pobjedu je 1,45, dok je na Vladimira 2,90. 