Nismo potonuli nakon tri uzastopna poraza kad sam sjeo na klupu, tako nećemo ni sad previše poletjeti nakon serije dobrih rezultata. Pred nama je još puno posla, javio nam se jutro poslije pobjede nad Istrom i bijega sa zadnjeg mjesta na tablici trener Cibalije Mladen Bartolović. Klub koji su svi već otpisali, koji je od studenog 2016. bio zacementiran za dno prvenstvene ljestvice sad je na najboljem putu da izbori ostanak u prvoj ligi.  - Vjerovao sam da možemo ostati u ligi kad sam došao, tu sam da pomognem, ja sam svoj san ispunio samim dolaskom na klupu kluba. To je ipak momčad u kojoj sam proveo najviše vremena - počeo je priču Bartolović.  Ovaj 40-godišnjak u HNL-u je odigrao 338 utakmica i zabio 78 golova. Pamtimo ga kao sjajnog napadača, međutim, sad je u prvom planu obrambeni segment igre. - Pokušavamo igrati napadački, sigurno da ja težim toj igri, ali u ovoj situaciji gdje se borimo za opstanak, ipak je rezultat u prvom planu, kaže Bartolović.  Njegov prethodnik na klupi, Austrijanac Peter Pacult, pokušavao je sa starijim, iskusnijim igrača, a dolaskom Bartolovića na klupu priliku sve češće dobivaju lokalni klinci. I još važnije od svega, iskorištavaju je. Ako gledamo zadnjih pet kola, Cibalia je na drugom mjestu HNL-a, osvojili su deset od 15 bodova, samo je Hajduk uspio ugrabiti više. - Iskreno, nisu me iznenadilii tako dobri rezultati. Neke od tih dečki: Filipovića, Šubarića, itd. ja dobro poznajem još iz omladinskog pogona, znam njihove mogućnosti, bit će tu još grešaka, ali s vremenom i iskustvom oni mogu nositi ovaj klub. Drugog izbora i nemaju, često se pričalo o financijskim problemima u klubu... - Joj nemojte mene pitati o tome. Ne znam što se događa, znam da su mi igrači sjajni i da tu nemam nikakvih problema. Kod njih je zaista velika želja za opstankom, dodao je Bartolović.  U proljeće, kad se sve budi, probudila se i Cibalija zahvaljujući ovom mladom treneru, a iduće kolo donosi novi izazov za Vinkovčane. Na rasporedu je “El Slavonico”. - Moramo se rehabilitirati, utakmica je već za tri dana, mi se dižemo, ali to je derbi, tu je sve moguće - rekao je za kraj.    