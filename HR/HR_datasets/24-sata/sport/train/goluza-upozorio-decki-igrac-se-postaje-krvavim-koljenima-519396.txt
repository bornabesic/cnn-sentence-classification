Nije se osjećalo pretjerano razočaranje u glasu Slavka Goluže nakon uvjerljivog poraza u polufinalu SEHA lige. Prekratko je na klupi PPD Zagreba da bi nešto bitno uspio promijeniti, a i protivnik je bio takav da je svaka pogreška bila iznimno skupa. A njegovi igrači su ih napravili gomilu, puno i previše. - Uz dužno poštovanje prema Vardaru, kojem želim svu sreću u finalu, sami smo krivi za ovako visok poraz. Utakmicu je usmjerio njezin početak, odnosno naše tehničke pogreške u početku. Ukupno smo napravili čak 11 tehničkih pogrešaka, a to je definitivno previše za ovakvu utakmicu. Na taj se način ne može igrati protiv Vardara - rekao je Goluža. Vardar je, činilo se, utakmicu odradio rutinski, cijelo vrijeme su Makedonci držali Zagreb na pristojnom odstojanju, a za to im čak i nisu bili potrebni golmani. Njih trojica, Šterbik, Milić i Angelov, zajedno su imali samo četiri obrane! Nisu baš ni Zagrebovi blistali, Stevanović i Skok imali su ih šest, zato je valjda i palo debelo preko 60 golova. I zato Zagreb nije došao u pravu šansu da se vrati u utakmicu nakon lošeg početka. - Kad smo se i približili, bilo je to kod 25-20, imali smo tri napada zaredom s igračem više, ali mi smo u tim trenucima promašili tri zicera - analizirao je Goluža, još vruć nakon utakmice, pa poslao poruku svojim igračima: - Igrač se postaje samo krvavim koljenima. I to neka svi zapamte. Bez obzira na poraz, bilo je u našoj igri i dobrih stvari, izdvojio bih Šušnju, Mandalinića, Pavlovića, Horvata, Jotića, Tončija Valčića i Miklavčiča. Svi ostali će u budućnosti morati dati puno više. Nije spomenuo u tom pozitivnom dijelu priču Vorija, Cingesara, Kontreca, Šebetića, Markovića, Josipa Valčića, Markoskog, golmane... Neki nisu ni igrali, neki su igrali jako malo, ali svi bi se oni valjda trebali pronaći u ovoj kritici, iako prostora itekako ima i kod onih koje je Goluža pohvalio. Zagreb, naime, općenito ne izgleda dobro. - Loši detalji koje smo detektirali u momčadi potvrdile su se i u ovoj utakmici, ali mislim da se vidjelo i da smo nešto radili u ova dva, tri treninga koja smo dosad odradili - rekao je Goluža. Vodio je PPD Zagreb, u mislima je klub, ali sjetio se i reprezentacije. - Drago mi je što sam vidio Cindrića, Karačića i Čupića u jako dobrom izdanju, to me veseli budući da nas u siječnju sljedeće godine čeka velik izazov na Europskom prvenstvu u Hrvatskoj - zaključio je Goluža. 