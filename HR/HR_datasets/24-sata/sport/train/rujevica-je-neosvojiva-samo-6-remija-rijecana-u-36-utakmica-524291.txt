Nogometaši Rijeke danas će 37. put zaigrati na svojoj Rujevici natjecateljsku utakmicu. A vodeća momčad Prve HNL u svojem je dvorištu goropadna .Igrači Matjaža Keka u 36 nastupa upisali su 30 pobjeda i samo šest remija! Podatak je to vrijedan svakog divljenja. Rijeka na svom stadionu ima sjajnu atmosferu, travnjak na kojem se rijetki uspijevaju snaći, pa tako dostojno parirati najčešće razigranom domaćinu. No Rijeka ima i visoku koncentraciju, kako individualne, tako i kolektivne kvalitete. Rijeka se na novi stadion preselila 2. kolovoza 2015., a sve čari novog riječkog stadiona prva je osjetila Lokomotiva koja se nije snašla. Bivša momčad sadašnjeg izbornika Ante Čačića tog je dana poražena s glatkih 3-1. Bilo je to u dvoboju četvrtog kola Prve HNL sezone 2015/16., a strijelci u pobjedi Rijeke bili su Marin Leovac, Roman Bezjak i Anas Sharbini. Leovac se tako u šestoj minuti upisao u povijest. Reprezentativni bek (sa šireg popisa) postao je prvi strijelac na novom stadionu hrvatskog viceprvaka. Zanimljivo, jedini gol za Lokomotivu u toj je utakmici postigao Franko Andrijašević, danas glavna karike Rijeke u pohodu na prvi naslov prvaka u povijesti. Rujevicu je tako do danas "preživjelo" samo pet momčadi; to su Hajduk, Inter, Dinamo (dvaput), Split i Bašakšehir. Splićani su već u šestom kolu spomenute sezone odigrali 0-0, no Rijeka je tada već od 16. minute igrala bez isključenog Moisésa. Istina, brojčano stanje poravnalo se u 64. minuti nakon crvenog kartona Velázqueza, ali rezultat se nije mijenjao. Drugi remi na svom novom stadionu Rijeka je odigrala u 10. kolu, tada su se na Rujevici provukli nogometaši Intera. I taj je dvoboj završio bez golova, a junak utakmice bio je Josip Posavec koji je u sudačkoj nadoknadi skinuo penal Filipu Bradariću. Rijeka i Dinamo na Rujevici su remizirali (0-0) u utakmici 32. kola iste sezone, dok je dva kola kasnije "nulu" (0-0) u riječkom dvorištu izvukao i Split. Živu glavu na Rujevici je morao spašavati i Bašakšehir, danas drugoplasirana momčad turske Super Lige. Rijeka je u uzvratnom dvoboju trećeg pretkola Europske lige dvaput vodila, bila puno bolja i dominantnija momčad, ali Turci su s dva gola Edina Višće izborili željenih 2-2 te se plasirali u playoff-fazu Europske lige. U posljednjem prvoligaškom derbiju 8. travnja Dinamo je postao prva HNL-momčad koja je primila gol na Rujevici i nije izgubila! Završilo je 1-1. Može li Hajduk biti prvi koji će srušiti Rujevicu? 