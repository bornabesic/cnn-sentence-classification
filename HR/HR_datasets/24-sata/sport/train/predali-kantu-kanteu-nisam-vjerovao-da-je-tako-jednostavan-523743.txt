Izašli smo na travnjak, a spiker na stadionu je rekao: 'Chelsea ima 131 udrugu, a nagradu Kantéu predat će udruga iz Hrvatske'. Svi su počeli pljeskati, a onda je pred nas stigao Kante. Nikad nisam vidio tako skromnog čovjeka, ispričao je Filip Grljević. N’Golo Kante izabran je za najboljeg igrača Premiershipa, a čast da mu predaju nagradu pripala je udruzi Chelsea Croatia. I to uoči utakmice protiv Middlesbrougha. - Oko nas su se zagrijavali igrači Chelseaja, a voditelj nas je zamolio da se držimo protokola. No nisam izdržao. Odmah sam otišao do Davida Luiza, on mi je idol i najdraži igrač Chelseaja. Pružio sam mu ruku, rekao da dolazimo iz Hrvatske i zaželio mu sreću. Naravno, odmah je pala i zajednička fotografija - ispričao je Filip, predsjednik udruge, koji je stigao u pratnji potpredsjednika Martina Angjića. Kanté je na njega ostavio poseban dojam. - Nisam mogao vjerovati da je tako skroman, jednostavan. Potpuna suprotnost, primjerice, Ibrahimoviću. U studiju Sky Sportsa sjedili su Gary Neville i Thierry Henry i, kad smo predavali nagradu, prekinuli su razgovor jer smo mi bili u kadru. Uh, bio je to veličanstven trenutak - zaključio je Filip priču u kojoj su Hrvati bili zvijezde dana. 