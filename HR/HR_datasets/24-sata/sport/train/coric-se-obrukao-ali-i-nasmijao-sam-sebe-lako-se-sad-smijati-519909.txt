Hrvatski tenisač Borna Ćorić plasirao se u utorak u drugo kolo teniskog ATP turnira u Marakešu nakon što je u prvom kolu sa 6-3, 6-2 pobijedio sedmog nositelja Argentinca Diega Schwartzmana. U meču koji je trajao sat i 48 minuta hrvatski je tenisač servirao pet aseva protiv Argentinca, 41. na ATP ljestvici. Ćorić je osvojio 72 posto poena na prvom servisu, suparniku je uzimao servis četiri puta, a svoj je gubio jednom. U dosadašnja dva susreta Ćorić je slavio oba puta. U drugom kolu hrvatskog tenisača očekuje bolji iz ogleda između Marokanca Rede El Amranija, 667. na ljestvici, i još jednog Argentinca Federica Delbonisa, 82. tenisača svijeta s kojim je do sada jednom igrao i izgubio. Dogodio se Ćoriću mali gaf na meču. Fulao je loptu koju bi i amateri valjda uspjeli prebaciti preko mreže. Ali pobjeda je tu pa se i sam našalio na račun pogreške.  - Lakše se ovome smijati nakon pobjede. Čim sam to napravio, znao sam da ću biti posvuda po društvenim mrežama - napisao je na Twitteru.  Hrvatska tenisačica Donna Vekić (WTA - 82.) izborila je plasman u 2. kolo WTA turnira u švicarskom Bielu, gdje je u utorak sa 6-4, 6-1 svladala Rumunjku Soranu Cirsteu (WTA - 61.). Bio je to četvrti dvoboj Vekić i Cirstee u kojem je naša Fed Cup reprezentativka izjednačila na 2-2. U izjednačenom prvom setu 20-godišnja Osječanka je spasila jednu 'break-loptu' u drugom i još dvije u osmom gemu, da bi odlučujući 'break' napravila u devetom. Rasplet prvog seta pozitivno je utjecao na Vekić koja je još triput uspjela slomiti servis 27-godišnje Rumunjke i za 77 minuta stigla do uvjerljive pobjede 6-4, 6-1. Vekić će u 2. kolu igrati protiv Čehinje Kristine Pliškove koja je u ponedjeljak izbacila 4. nositeljicu, Talijanku Robertu Vinci. U njihovom jedinom dosadašnjem dvoboju, odigranom prije tri godine u Kuala Lumpuru, Osječanka je slavila u tri seta. 