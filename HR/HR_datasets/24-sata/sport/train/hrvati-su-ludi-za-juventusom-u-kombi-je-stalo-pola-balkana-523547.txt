Devet Juventusovih fanatika zaputilo se u petak navečer iz Zagreba na dalek put u Torino po avanturu koju će pamtiti zauvijek. 'Gazda' Dražen Fabris, jedan od čelnih ljudi od kluba priznate hrvatske navijačke udruge 'Braća Varglien' koja je poznata po fantastičnoj organizaciji odlazaka na utakmice slavnog talijanskog kluba, poveo je ekspediciju juventina u stvaranje nezaboravnih trenutaka. Ali, ovaj puta u neponovljivom sastavu. U kombiju koji je vodio na talijanski sjever podno Alpi našli su se Nermin i Mirela, mladi par iz bh. Srebrenika, kao i otac i kćer iz srpskog Kragujevca, Boris i Hana. Njima su se pridodala i četvorica mladića iz Hrvatske. Od Splita preko Rijeke, pa sve do Vukovara. Za većinu je to bio prvi posjet stadionu Juventusa. Iako je dosadna kiša kupala ovaj pomalo dosadan, industrijski grad, nitko nije obraćao pažnju na to.  Odmah se s puta išlo direktno u klupski muzej, a vrhunac je bio gradski derbi Juventusa i Torina na prekrasnom stadionu koji je iz nekadašnjeg i većeg Delle Alpija, rekonstruiran u svoje današnje zdanje. Oko 42 tisuće ljudi pratilo je prvi ovosezonski ligaški kiks 'stare dame' na Areni u Serie A - talijanski prvak do subote je imao 34 domaće prvenstvene pobjede u nizu da bi se protiv 'susjeda' morao spašavati golom Gonzala Higuaina u zadnjim sekundama utakmice.  Širom otvorenih očiju gledao se svaki potez 'zebri' na savršeno uređenom travnjaku. Stadion u svom briljantnom izdanju ponudio je spektakl uoči početka utakmice. Sama najava utakmice otkriva zašto je Juve gotovo nemoguće pobijediti u Torinu. Za Nermina i Mirelu ovo je bilo i više od utakmice. Zajedno, ruku pod ruku, proživljavali su svoj san u Torinu. - Ja sam 'bolesnik' za Juventusom još od 1996., znači, samo Alessandro Del Piero i Juventus otkad pratim nogomet i znam za sebe - počinje Nermin pa nastavlja: - Mirela i ja zajedno smo deset godina, to je studentska ljubav. Ona voli nogomet, a uz mene je zavoljela Juventus - priča Nermin. Mladi par iz susjedne nam Bosne i Hercegovine morao je prevaliti dalek put. Šest sati od Srebrenika do Zagreba, pa još osam od Zagreba do Torina.  - Ona je znala da mi je ovo bila životna želja, gledati Juventus u Torinu. Imali smo dogovor, ma, čak mi je i zaprijetila da u Torino moram voditi i nju - prepričava uz smijeh Nermin i nastavlja: - Oboje volimo putovanja, a kad sam išao na neka gostovanja Juventusa poput onog u Zagrebu ili u Udinama, išao sam sam. Nije joj smetalo, ali po pitanju Torina, tu nije bilo iznimke. Torino je ipak Torino - govori Nermin i završava: - Ma, bila je prava fantazija. Iako smo morali odmah na posao po povratku kućama, vrijedilo je. Moj dječački san je ispunjen i nadam se da će nam ovo postati tradicija - završava Nermin. Oduševljeni su cijelim putem i događajem, nikakav umor ili pospanost nije mogla ugroziti doživljaj euforije u Italiji. Ista stvar vrijedi i za goste iz Srbije koji su također prevalili ogroman put iz svoje domovine do Italije i nazad. Ugledni sportski novinar Boris Jovanović odlučio je svojoj mezimici Hani maksimalno uljepšati deveti rođendan. Čak toliko da su Jure i Jurica iz Splita te Mihovil iz Rijeke komentirali kako zavide devetogodišnjoj djevojčici koja je tako rano ispunila svoj san. Oni su morali čekati puno duže, iako su u listopadu prošle godine bili na derbiju Milana i Juventusa, derbiju kojeg je Juve izgubio. Kažu kroz smijeh, donose klubu peh jer na novoj utakmici Juventus ponovno nije pobijedio. S druge strane, malu Hanu smetali su promašaji njenih ljubimaca, ali nije im ništa imala za reći. 'Bianconeri' su fulali šansu za šansom, otac Boris bi tu i tamo nešto prigovorio, Hana bi ostala tiha. Zna da njen Juve u utorak igra novu važnu utakmicu u polufinalu Lige prvaka i za nju je to tek dva dana odlaska u školu pa onda - opet Juve. - Navijam za Juventus nekih 25 godina ili više i uvijek sam govorio da bih htio imati kćer. Imam neku teoriju da kćer nikad neće izdati, recimo da mi dođe jednog dana pred mene i kaže da navija za Liverpool i Juventus - govori Boris pa se prisjeća: - Kad sam prije išao na utakmice i dok je bila mala, uvijek bih joj donosio rekvizite klubova. Od dresova, zebri, trenirki. Tako se zainteresirala prije četiri godine i počela gledati nogomet i Juventus - govori. Hana pažljivo sluša oca koji je poput nogometne enciklopedije. Tu i tamo postavi poneko potpitanje, pa joj otac to objasni kao da je riječ o odrasloj osobi, a ne djevojčici od svega devet godina. - Ona je vidjela kako se živciram dok gledam utakmice, pa je i ona tako počela. Svi znaju kod nas da ona navija za Juve. Kad je počela ići u školu, počela je i gledati svaku utakmicu na TV. I nije to samo Juventus, gleda Ligu prvaka ili Serie A, čak i one utakmice koje ja ne gledam - kaže Boris. Otac i kćer iz Kragujevca bili su na utakmici Lige prvaka u Zagrebu između Dinama i Juventusa. Međutim, nisu bili na tribini među navijačima Juventusa pa je Boris obećao Hani kako će ju odvesti u Torino.  I to se dogodilo na njen deveti rođendan, 6. svibnja. Juventus je u Torinu ugostio gradskog rivala, igrao se Derby della Mole. Hana, skroz u opremi omiljenog kluba, trudila se kroz masu pratiti svoje idole.  Ne voli rezervnog golmana Neta, jer kako kaže, zbog njega nije mogla gledati Buffona. On mora braniti uvijek.  - Kad smo bili u Zagrebu, bilo joj je krivo što nije mogla na tribinu gdje su navijači Juventusa. Onda sam joj obećao da će ići u Torino. Htjeli smo na utakmice protiv Milana ili Porta, mogli smo u Udine, ali htio sam ciljano da baš ide na Juventusov stadion. To ostavi pod jakim dojmom svakog, čak i onog tko ne navija za ovaj klub - priča Boris. Sasvim je jasno da će se ovakav izlet ponoviti. Hana i Boris vesele se ljetu i kolovozu, odnosno početku nove sezone Juventusa. - Hana je oduševljena, lijepi karte od utakmice po vratima svoje sobe. I moje od prije i od svoje prve utakmice u Torinu - završava Boris. 