Očekivali smo ga nasmiješenog i dobro raspoloženog. Nokautirao je Dos Santosa, peti nokaut u nizu, četvrti zaredom u prvoj rundi, druga obrana naslova, na korak je do treće što nikome nije uspjelo, zovu ga najdominantnijim teškašem današnjice... Stipe Miočić možda je riješio sve s protivnikom u ringu, ali nije s UFC-om, koji je i prije znao kritizirati zbog nesrazmjera u plaćama. Recimo, kao onaj put kad je Overeem za bježanje po ringu u borbi protiv njega dobio 200.000 dolara više. - Što slijedi? Ne znam, moram razmisliti. Zapravo, briga me. Volim pobjeđivati, zabavno je, a volim i kad me zovu prvakom. U ovom trenutku moram stati na loptu. Ne biram protivnike, borim se protiv bilo koga, ali moram napraviti korak unatrag prije nego odlučim što ću napraviti dalje - rekao je Miočić, kojeg je iz takta izbacilo pitanje poznatog novinara koji prati MMA, Ariela Helwanija, koji je inzistirao da Stipe odgovori o čemu mora razmisliti prije odluke o sljedećem potezu. - Zašto uvijek provociraš i kopaš? Pa ti si kao bivša cura koja uvijek pita zašto, a ti joj odgovoriš 'nisi ti kriva, ja sam', a ona ne želi stati s pitanjima. Zašto ne možeš pustiti? Svaki moj odgovor bio je iskren - rekao je Stipe i prokomentirao odnos s UFC-om. - Prestani kopati. Plaćaju me, ja plaćam kuću. Prvak sam, vidjet ćemo. U četvrtak sam na poslu opet, nekad dođem u ponedjeljak samo da ih pozdravim. 