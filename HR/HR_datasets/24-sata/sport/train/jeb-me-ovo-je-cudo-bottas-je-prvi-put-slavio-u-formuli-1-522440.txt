Finac Valtteri Bottas u Mercedesu izborio je prvu Grand Prix pobjedu u karijeri, osvojivši prvo mjesto na Velikoj Nagradi Rusije na stazi u Sočiju, četvrtoj utrci svjetskog prvenstva u Formuli 1. Bottas je do svog prvijenca u 'oktanskom cirkusu' stigao ispred vodećeg u ukupnom poretku Nijemca Sebastiana Vettela (Ferrari), a treći je bio još jedan Ferrarijev pilot Finac Kimi Raikkonen. Bottas je treći pobjednik ove sezone nakon što je Vettel pobijedio na otvaranju u Australiji i Bahrainu, a Lewis Hamilton u Kini. "Sretan sam, odlično se osjećam," kazao je 27-godišnji Bottas koji je ostvario prvu pobjedu u svom 81. nastupu. Današnjom pobjedom Bottas se upisao u povijesti Formule 1 kao 107. vozač koji je ostvario pobjedu, "Isplatilo se čekati. Nije bilo lako, no otvorila se prilika i ja sam je iskoristio," dodao je finski vozač. Drugi Mercedesov vozač Lewis Hamiltom je završio na četvrtom mjestu, peti je Nizozemac Max Verstappen (Red Bull), šesto i sedmo mjesto osvojili su vozači Force Indije Meksikanac Sergio Perez i Francuz  Esteban Ocon. Bodove su osvojili i Nijemac Nico Huelkenberg (Renault), Brazilac Felipe Massa (Williams-Mercedes) i Španjolac Carlos Sainz Jr (Toro Rosso - Renault). U ukupnom poretku vodi Vettel, koji sada ima 86 bodova, drugi Hamilton sa 73 boda, a treći je Bottas sa 63 boda. Iduća utrka je za 14 dana u Barceloni. 