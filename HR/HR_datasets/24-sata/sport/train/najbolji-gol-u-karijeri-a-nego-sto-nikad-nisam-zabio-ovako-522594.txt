Ma naravno da nikad nisam zabio ovakav gol, ovo je bilo prekrasno, rekao je Emre Can nakon nevjerojatnog gola Watfordu u pobjedi Liverpoola 1-0. Njemački veznjak zabio je čudesne škarice i donio pobjedu 'redsima' 1-0, šokirao navijače Watforda, ali i iznenadio sam sebe. - Vidio sam da imam prostora, utrčao i kad sam shvatio da mi dolazi lopta prvo sam pomislio da ću je udariti glavom. No u zadnji trenutak sam se predomislio, instinktivno sam reagirao i zabio škaricama prekrasan gol - otkrio je Can. I upravo bi taj gol mogao puno značiti Liverpoolu u borbi za Ligu prvaka. Dan prije glavni konkurenti City, United osvojili su po bod, a Arsenal izgubio od Tottenhama. - Sad je sve u našim rukama, pobijedimo li u sve tri utakmice do kraja, izborit ćemo Ligu prvaka. Puni smo samopouzdanja, imamo sjajnu momčad i ako odigramo kako znamo, plasirat ćemo se u LP - uvjeren je njemački reprezentativac. I Jurgena Kloppa oduševio je potez Cana. - Bio je to spektakularan gol, prekrasne škarice, ali i asistencija je bila sjajna - kaže Klopp..  