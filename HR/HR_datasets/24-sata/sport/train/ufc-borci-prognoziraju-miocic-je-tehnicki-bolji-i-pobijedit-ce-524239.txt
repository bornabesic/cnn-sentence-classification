UFC 211 u Dallasu pružit će nam najveći fight card u dosadašnjem dijelu godine, a zvijezde večeri bit će 'veliki dečki' Stipe Miočić i Junior Dos Santos, koji će se u revanšu ovoga puta boriti za naslov teškaškog prvaka i titulu najopasnijeg čovjeka na svijetu. Posljednji put kada se dvojac borio Miočić je bio veliki autsajder i skoro je napravio, ono što bi Amerikanci nazvali "upset", odnosno skoro je iznenadio favorita i odnio pobjedu. Dos Santos je tada zasluženo slavio, a ovoga puta on u oktogon ulazi kao autsajder. Miočić je favorit prema kladionicama. Pa ipak, MMA svijet je podijeljen premda se većina slaže da će Miočić pobijediti. Evo nekih reakcija i odabira favorita popularnih UFC-evih boraca, koji su izrekli svoja mišljenja u razgovoru za mmafighting.com. Jessica Aguilar: Mislim da će to biti Junior. Junior će odnijeti pojas kući. Borba će vjerojatno izgledati kao i prva, ali Miočić napreduje iz borbe u borbu. No, u njihovoj diviziji sve ovisi o jednom udarcu tako da će biti zanimljivo. Junior se ubija od treniranja i uči nove stvari. Malo po malo postaje bolji borac i očekujem da će doći do tog nokauta. (Inače, Aguilar i Dos Santos treniraju zajedno u ATT-u op.a.) Sergio Pettis: Čovječe, veliki sam obožavatelj obojice tako da je ovo težak odabir. Mislim da je Stipe puno napredovao, napravio puno promjena i mislim da ću odabrati Stipu. Cortney Casey: Nadam se da će borba biti dobra kao i prva. Stvarno da. Mislim da su obojica puno napredovala od zadnje borbe i budući da su se već borili znaju što očekivati jedan od drugog i što će raditi. Ali još uvijek mislim da bi Miočić mogao pobijediti iako Dos Santos uvijek može dobiti pošto je udarač. Ali mislim da će Miočić pobijediti. Rose Namajunas: Rekla bih Stipe. Mislim da ima sjajnu tehniku za teškaša. Zaista je pametan u oktogonu. Mislim da će Stipe pobijediti. Frankie Edgar: Jako je teško odabrati kada su u pitanju teškaši. Ali mislim da je Stipe u dobroj seriji. Čini se da je puno napredovao od njihove zadnje borbe, koja je bila vrlo blizu. Reći ću Stipe. Demian Maia: Teško je odabrati jer je JDS pobijedio u prvoj borbi. No, prvi susret je bio vrlo blizu i Stipe je puno napredovao od tada. Njegova tehnika i snaga su narase u zadnjih nekoliko godina. Osobno gotivim Cigana, veliki sam obožavatelj. Trenirali smo zajedno u Brazilu nekoliko godina i nadam se da će uzeti tu titulu. Borba je jako izjednačena i teško je reći, ali idem sa Ciganom. Jorge Masvidal: JDS, uvijek. Henry Cejudo: Mislim da je Stipe dokazao da je puno napredovao. Ima dobru bazu u hrvanju. Odabrat ću njega. Dustin Poirier: Mislim da će borba završiti prvi pravim udarcem. Mislim da se dečki sjajni borci, obojica imaju sjajne osobnosti i zabavno je s njima. No, odabirem Juniora. Derrick Lewis: Mislim da će otići do odluke sudaca. Postoji razlog zašto mislim da će ići do odluke sudaca, ali ne želim otkriti zašto jer se želim boriti s jednim od njih dvojice u sljedećoj borbi. Odabrat ću Stipu iako ne znam tko će pobijediti. Jedini razlog zašto odabirem Stipu je zato što je JDS rekao da će me Mark Hunt pobijediti. Želim sljedeću borbu s JDS-om. 