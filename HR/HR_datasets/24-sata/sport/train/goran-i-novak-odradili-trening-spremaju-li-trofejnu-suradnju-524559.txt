Srpski tenisač Novak Đoković dogovorio je s trenerom Marjanom Vajdom, kondicijskim trenerom Gebhardom Gritschom i fizioterapeutom Miljanom Amanovićem da zaključno s Mastersom u Monte Carlu okonča višegodišnju suradnju, što je potvrđeno 5. svibnja. - Beskrajno hvala svoj trojici na desetljeću prijateljstva, požrtvovnosti, profesionalizma i posvećenosti mojim ciljevima u karijeri. Bez njihove podrške ne bih ostvario ovako velike rezultate. Svjestan sam da su živjeli za mene i da su sve podređivali mojim uspjesima i ostvarenju mojih snova. Bili su moja snaga i davali su mi uvijek vjetar u leđa. Nije ovo bila laka odluka, ali zajedno smo osjetili da nam je potrebna promjena. Jako sam zahvalan i ponosan na naš odnos i neraskidivu vezu koju smo izgradili tijekom godina, zasnovanu na ljubavi, poštovanju i razumijevanju. Oni su moja obitelj i to se nikad neće promijeniti - rekao je Đoković. I dok svjetski mediji nagađaju tko će preuzeti ulogu trenera srpskog tenisača, Novak je u Rimu poslao 'poruku' na tu temu. - Gle tko mi je upao na trening - napisao je Đoković na Twitteru uz video na kojem trenira s našim Goranom Ivaniševićem. Popularni Zec i ranije se spominjao kao mogući novi trener bivšeg svjetskog 'broja jedan'.  U prvom kolu Mastersa u Rimu Đoković je slobodan, a sutra ga čeka Britanac Aljaž Bedene. Spomenimo i to kako je Ivanišević trenutno trener češkog tenisača Tomasa Berdycha, a jasno je kako bi mu 'preuzimanje' Đokovića bio izazov kojeg je gotovo nemoguće odbiti. 