Lewis Hamilton pobjednik je Velike nagrade Kine. Britanac je od početka do kraja kontrolirao utrku i usprkos raznim pokušajima Ferrarijeve strateške ekipe, njegova 54. pobjeda u karijeri i peta u Kini nije bila upitna. - Danas nije bilo lako, morali smo biti pametni s taktikom. Bilo je potrebno čuvati gume, a kasnije s Vettelom iza leđa to nije bilo lako. Tko zna kako bi završilo da nije bilo sigurnosnog automobila. Ponosan sam na svoju momčad i dečke u tvornici - izjavio je Lewis Hamilton nakon utrke. Sebastian Vettel završio je na drugom mjestu, iako početak utrke nije izgledao obećavajuće za Nijemca. Fantastičan posao odradio je Max Verstappen, koji je utrku startao s 16. pozicije, a na kraju se popeo na podij. - Moj start je bio ok, ali morali smo promjeniti gume, intermediate su se brzo degradirale. Malo sam zaglavio nakon SC-a, na kraju sam probao uloviti Lewisa, ali nisam uspio. Utrka je bila odlična, malo sam se zabavio i s Ricciardom, bilo je odlično – kroz smijeh je rekao četverostruki prvak Formule 1. Na startu utrke staza je bila mokra i svi osim Carlosa Sainza startali su na intermediate gumama. Supersoft je bila loša odluka za Španjolca i nakon prvog je zavoja pao na kraj poretka. Među vodećom petorkom samo se jedna promjena dogodila, Daniel Ricciardo je prestigao Kimija Raikkonena nakon prvog zavoja. Nakon izlijetanja Lancea Strolla u Williamsu vozači su vozili pod ograničenjem zbog virtualnog sigurnosnog automobila, a Vettel je otišao u boks na promjenu guma. U četvrtom krugu je Antonio Giovinazzi na istom mjestu kao i jučer izgubio kontrolu nad bolidom i završio razbijen na sredini staze. Tada je izašao sigurnosni automobil, a Vettel je na kraju te priče bio šesti, dok se na drugo mjesto probio Verstappen. Kimi Raikkonen pod hitno mora zaboraviti ovu utrku, budući da je završio 'tek' na petom mjestu. Finac je na startu izgubio poziciju od Ricciarda, a kroz utrku se desetak krugova mučio da vrati tu poziciju.  Iako je bio brži od Australca, nije ga prestigao. Umjesto toga, Sebastian Vettel je prestigao prvo Raikkonena, a onda hrabrim potezom i Ricciarda. Katastrofe se nastavljaju u McLaren Hondi. Stoffel Vandoorne  je u 19. krugu odustao zbog problema s dovodom goriva, a zbog istog je kvara odustao i u Australiji. Fernando Alonso junački je vozio u top 10, ali u 35. krugu je odustao zbog problema s poluosovinom. Isti je krug malo razbistrio situaciju u poretku. Vettel je otišao u boks na zadnju promjenu guma, a krug poslije Hamilton je popratio Ferrarijevu taktiku i također otišao u boks. Lovio je Vettel Hamiltona, ali nije bio dovoljno blizu. Zadnje krugove obilježila je velika borba između Maxa Verstappena i Daniela Ricciarda, ali Australac ipak nije prošao 'Mad Maxa', koji se žalio da mu smeta Romain Grosjean koji je bio oko tri sekunde ispred, ali ne u istom krugu s vodećim vozačima. U svakom slučaju, Verstappen je odradio odličan posao. - U prvom sam krugu napravio super posao. Prošao sam devet bolida Presretan sam što sam nakon 16. pozicije na startu došao na podij. Na kraju sam imao puno problema s gumama, ali uspio sam zadržati poziciju ispred Ricciarda – izjavio je Nizozemac. Hamilton je pobijedio ispred Vettela, slijedi Verstappen pa Ricciardo. Raikkonen se pred kraj približio Red Bullovima, ali nedovoljno blizu za nešto bolje od petog mjesta, koje mu je pripalo na kraju. Valtteri Bottas bio je, moglo bi se reći, nevažan faktor u utrci. Pogotovo ako uzmemo u obzir činjenicu da vozi Mercedes i da se na stazi izvrtio za vrijeme sigurnosnog automobila, pa pao na 12. mjesto.  Nekako je dogurao do šeste pozicije, ali daleko je to od dobrog rezultata. Prije nekoliko dana izjavio je da nije Hamiltonov vodonoša, ali nakon ove utrke glavni je kandidat za tu poziciju bude li Lewisu potreban takav asistent. Hamiltonu pobjeda vraća dobro raspoloženje, dok su Ferrariji pokazali brzinu po krugu, ali imaju velikih problema na dugim pravcima, gdje ni Kimi ni Vettel nisu uspjevali biti znatno brži od Red Bullova. S druge strane, 'bikovi' su pokazali malo bolju formu u odnosu na ono što se vidjelo u Australiji. U petak počinje novi trkaći vikend, a karavana Formule 1 seli se u Bahrein. Kina nam nije donijela jasne odgovore na mnoga pitanja koja se postavljaju u zadnje vrijeme, a razlog je upravo zbrka koja se dogodila na početku utrke.  Hoćemo li dobiti jasniju sliku svega, vidjet ćemo za tjedan dana. Ono što nas veseli je izjava Hamiltona u kojoj je najavio da će sezona biti možda najnapetija od svih u njegovoj karijeri. 