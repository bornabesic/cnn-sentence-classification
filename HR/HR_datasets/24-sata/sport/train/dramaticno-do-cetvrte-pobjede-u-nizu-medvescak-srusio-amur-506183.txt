U susretu 46. kola KHL lige hokejaši Medveščaka su u dramatičnom ogledu u Ledenoj dvorani Doma sportova pobijedili Amur 3-1 (0-1, 0-0, 3-0) ostvarivši četvrtu uzastopnu pobjedu. Gosti su poveli u 13. minuti golom Jurija Nazarova i sve do 45. minute držali su prednost. Tada je izjednačio Tomislav Zanoški. Kada se već činilo kako će utakmica završiti bez pobjednika Alexandre Bolduc je golom 24 sekunde prije kraja doveo 'medvjede' u vodstvo. U posljednjim trenucima susreta Lukas Lessio je zabio u praznu mrežu za konačnih 3-1.  Momčad Amura, pod vodstvom trenera Andreja Martemjanova, četvrti put je gostovala u Zagrebu, a dosad su iz 'Ledene' uzeli pet bodova. Medveščak već sutra očekuje novi ispit kada u 'brlog' dolazi Admiral.  Hrvatski sastav trenutačno drži 11. poziciju na 'Zapadu' sa 59 bodova, deset manje od osme pozicije koja vodi u doigravanje, a do kraja regularnog dijela još je 14 utakmica. 