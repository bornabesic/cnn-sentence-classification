Ne idemo k Atléticu braniti 3-0, idemo po novu pobjedu, nema boljeg osjećaja od pobjede nad gradskim rivalom. Kažu da će nas izbaciti? Ma neka govore što žele, mi smo Real Madrid, rekao je uoči uzvrata polufinala Lige prvaka trener Reala Zinédine Zidane. A atmosfera je u Realu takva da nitko ne sumnja u prolazak. Respekt prema Atléticu postoji, no 3-0 nadoknaditi protiv Reala? Teško... - Ključ uspjeha je ujedinjenost u žrtvi za viši cilj. To nas gura - rekao je Sergio Ramos. Kapetan Reala večeras će 12. put zaredom igrati u polufinalu Lige prvaka. Kad zadnji put nije bilo Ramosa u polufinalu LP-a? Još tamo u travnju 2012. godine. - To je uspjeh cijele momčadi. Strašno mi smeta kad ljudi misle da smo mi u Realu rođeni na Beverley Hillsu. Sve što smo postigli, postigli smo svojim teškim radom, mi kao klapa živimo za nove uspjehe i trofeje - dodao je. U Atléticu se ne predaju. Ili ih je strah priznati to treneru Diegu Simeoneu, koji je odmah nakon debakla u prvoj utakmici zagrmio: - Nije gotovo. Borimo se do zadnje kape krvi, do zadnjeg sučeva zvižduka. Da su čuda nemoguća, onda nitko ne bi ni gledao nogomet - poručio je Simeone. Karijeru je izgradio na defenzivi, a sad nema druge - mora napasti Real. U igri u kojoj Real ne mora jurnuti po rezultat Luka je ključna figura. Sve što njegovi suigrači trebaju je dodati mu loptu. On će naći rješenje, pišu španjolski mediji. Isti ti mediji prije koji mjesec su Luku kritizirali, a sad, kad je Real na korak od dvostruke krune, svi se u Luku kunu. I naš drugi “galáctico”, Mateo Kovačić, uživa u klubu. - Ima ugovor od 2021. i sretan je tu - kaže njegov agent Nikky Vuksan. 