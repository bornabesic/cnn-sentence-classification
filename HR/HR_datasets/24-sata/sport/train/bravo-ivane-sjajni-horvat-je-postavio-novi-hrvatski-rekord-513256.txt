Ivan Horvat najavio je sjajnu formu uoči Balkanskog prvenstva u Beogradu, uvertire za Europsko dvoransko prvenstvo. Sjajnu formu je i potvrdio preskočivši 5,76 metara čime je osvojio natjecanje i postavio novi hrvatski rekord! Sjajni Osječanin tako je popravio svoj prošlotjedni rekord za četiri centimetra, a ovim rezultatom postavio je šesti najbolji skok na svijetu trenutno i četvrti u Europi. Pobijedio je i Stipe Žunić, koji je dan nakon dolaska iz SAD-a bacio kuglu 20,77 metara te također potvrdio odličnu formu. Stipe je bacio sedmi rezultat u svijetu i četvrti u Europi. Sjajno je teren u Beogradu iskoristila i Martina Fileš, nova –stara hrvatska rekorderka u skoku s motkom, koja je preskočila 4,05 metara, što je bilo dovoljno za peto mjesto.  Hrvatska je na prvenstvu u Beogradu osvojila još četiri medalje - srebro su osvojili Zvonimir Ivašković na 60 metara s rezultatom 6,79 s te Ivana Lončarek na 60 metara prepone s rezultatom 8,16 s. Broncu su osvojili Ana Šimić (186 cm) i Alan Melon (219 cm). 