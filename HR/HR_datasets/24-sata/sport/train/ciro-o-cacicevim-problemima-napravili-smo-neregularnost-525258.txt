Tri dana uoči planiranog puta u Los Angeles, gdje bi hrvatska nogometna reprezentacija trebala odigrati prvu utakmicu na sjevernoameričkom tlu protiv Meksika, 28. svibnja od 1:30 ujutro po našem vremenu, još se uvijek ne zna tko je pozvan za taj susret. Izbornik Ante Čačić na velikim je mukama jer utakmica nije u međunarodnom Fifinu terminu pa klubovi nisu dužni pustiti svoje igrače. A kako bi i mogli kad prvenstva u većini zemalja, pa tako i u Hrvatskoj, još neće biti gotova. Čeka se ishod nekih utakmica ovaj vikend... - Gotovo sigurno ni on sam ne zna na koga može računati i tko je na dispoziciji da bi u jednoj avanturističkoj utakmici išao protiv jednog Meksika, koji će doći gotovo sigurno u punom sastavu. Termin je uistinu najgori, nije mogao biti gori - rekao je Ćiro Blažević za Novu TV. Informacije o pozvanim igračima ipak cure iz pojedinih klubova pa se tako doznaje da je izbornik pozvao igrače Hajduka i Osijeka koji bi sljedeći vikend mogli odlučivati o trećem mjestu u ligi te četvoricu igrača Lokomotive. To samo po sebi ne bi bilo problem da Lokomotiva u zadnjem kolu ne gostuje kod Cibalije koja se grčevito bori za ostanak sa Splitom... - Napravili smo neregularnost, napravili smo našu ligu neregularnom. Ali od dva zla treba tražiti manje - komentirao je Ćiro, dok s Parka mladeži glasnogovornik Branimir Jonjić poručuje: - Radnički nogometni klub ne želi komentirati rad HNS-a. Ako Lokomotiva ima četvoricu igrača koja zaslužuju ući u reprezentaciju, možemo im samo čestitati na tome. Jasno je da je put u Los Angeles samo izlet za skupinu odabranih koja se vjerojatno više nikad, barem ne do iduće takve prilike, neće okupiti u nacionalnom dresu. A dok se Čačić muči sa sastavljanjem popisa, predsjednik saveza Davor Šuker nalazi se - na putu. U petak ga, naime, nije bilo u Varaždinu, na finalu U-17 Eura između Španjolske i Engleske (6-3). HNS se pravdao službenim obvezama šefa krovne kuće hrvatskog nogometa u Aziji. S druge strane, upravo je slične poslovne obveze otkazao Zvonimir Boban, pomoćnik glavnog tajnika Fife, i s Nikom Kranjčarom došao na stadion Varteksa kako bi prisustvovao finalu...