Osvojio je naslov protiv Fabricija Werduma na "gostujućem terenu" u Brazilu. Nokautirao je Hunta, Arlovskog, Werduma, Overeema i Dos Santosa od čega zadnju četvoricu u prvoj rundi. Upisao je dvije obrane naslova i izjednačio UFC-ev rekord, a prema svemu sudeći bit će prvi čovjek u povijesti teške kategorije koji je naslov obranio tri puta zaredom. Stipe Miočić (34) na vrhuncu moći i karijere dospio je i u Top 5 boraca UFC-eve čuvene pound-for-pound liste. Miočić se pobjedom protiv Juniora dos Santosa popeo za jedno mjesto i sada drži petu poziciju s koje je izgurao bantam prvaka Codyja Garbrandta. Na vrhu je i dalje prvak muha kategorije, kralj P4P liste Demetrious Johnson ispred prvaka lake kategorije Conora McGregora te prvaka poluteške Daniela Cormiera. Četvrto mjesto drži prvak pero kategorije Jose Aldo, Miočić je peti. Prvak bantam kategorije Cody Garbrandt je šesti, sedma je prvakinja slamka kategorije Joanna Jedrzejczyk, osmi bivši prvak bantam kategorije Dominick Cruz, deveti prvak velter kategorije Tyron Woodley dok Top 10 zatvara prvak srednje kategorije Michael Bisping. Pound-for-pound (P4P) je tremin koji se koristi u borilačkim sportovima kako bi se odredilo tko je najbolji borac svijeta u svim težinskim kategorijama. Bilo to u boksu pa onda i u mješovitim borilačkim vještinama. Kriteriji su različiti, odabiri variraju i nema posebnog pravilnika po kojem bi se određivao najbolji borac na svijetu. Neki od kriterija su broj pobjeda, broj obranjenih titula, popularnost, koliko je borac atraktivan ili tko bi od svih tih boraca pobijedio da su svi iste veličine. Tako je na prvom mjestu najmanji i najlakši od svih boraca na listi, prvak muha kategorije (do 56 kilograma) Demetrious Johnson jer je prvi i jedini UFC-ev prvak muha kategorije i nedavno je u upisao svoju desetu obranu naslova zaredom protiv Wilsona Reisa. Prije njega je na prvom mjestu bio Jon Jones, no on je maknut nakon što je suspendiran. ESPN ga još uvijek drži na listi i to na visokom trećem mjestu. Prije Jona Jonesa prvi na listi je dugo vremena bio Anderson Silva.