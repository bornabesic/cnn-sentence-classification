Cleveland Cavaliersi izborili su finale Istočne konferencije NBA lige s osam pobjeda u isto toliko utakmica. Washington i Houston pobjedama pred svojima navijačima izjednačili su rezultat na 2-2 u serijama protiv Bostona, odnosno San Antonija. Šampionske Cavse opet je predvodio LeBron James koji je u 109-102 pobjedi kod Toronta za 4-0 u seriji zabio 35 koševa uz devet skokova. Kyrie Irving zabio je 27 koševa uz devet asistencije. LeBron i Cavsi srušili su dva rekorda, postali su prva NBA momčad koja je pobijedila u osam susreta zaredom u doigravanju nakon što su osvojili naslov i jedina momčad koja je imala šest pobjeda od 4-0 u seriji u periodu od tri godine. Lakersi su imali šest od 1987. do 1989. godine, ali tri pobjede bile su u serijama od pet utakmica. Jamesu je ovo i sedmi uzastopni konferencijski finale NBA lige. Inače, kad god su Cavsi poveli 3-0 u seriji, završilo je ovako kako je završilo protiv Raptorsa, a to su dosad napravili devet puta. Toronto je prošle godine Cavsima bio puno teži protivnik, izbacili su ga u konferencijskom finalu u šest utakmica, a kako su Boston i Washington izjednačeni u seriji, LeBron i društvo mogu mirno čekati drugog finalista, a moglo bi se dogoditi da imaju i tjedan dana više odmora od svog protivnika.  - Polako, nisam još gotov, kad završim s poslom, onda ću o brojkama. No ovo je nagrada za moj i naš trud. Nitko nam ovo nije poklonio. Ovo je deveti put u zadnjih 14 godina da sam u konferencijskom finalu. To su brojke koje bih prihvatio svaki dan - rekao je LeBron James. Washington je slavio protiv Bostona u četvrtoj utakmici 121-102, a naš je reprezentativac Bojan Bogdanović za pobjednike ubacio 13 koševa (šut 5/7) uz tri skoka za 22 minute igre. Bradley Beal je postigao 29 koševa, a John Wall 27 poena uz 12 asistencija za Wizardse. Peta utakmica bit će odigrana u Bostonu u noći sa srijede na četvrtak (2 sata iza ponoći). U Houstonu su Rocketsi svladali San Antonio 125-104 uz 28 koševa i 12 asistencija Hardena. Peta utakmica bit će odigrana u noći s utorka na srijedu (2 sata iza ponoći) u San Antoniju. 