THW Kiel osvojio je kup Njemačke! Malo tko je vjerovao da će 'Zebre' pobijediti u finalu Flensburg, pogotovo nakon što su se dan prije mučili s Leipzigom, a Flensburg 'posramio' Löwen. Međutim, momčad koja u redovima ima imena poput Domagoja Duvnjaka, Marka Vujina i Runea Dahmkea nikad se ne smije otpisati.  Kiel je odigrao sjajno i pobijedio Vranješov Flensburg 29-23. Domagoj Duvnjak, načet ozljedom, odigrao je kao da ga to lijevo koljeno uopće ne muči. Bio je prvi strijelac susreta sa sedam golova i prvi asistent.  - Koljeno je malo bolje. Želio sam igrati i nisam riskirao jer su mi doktori prije rekli da ne može biti puno gore. Sutra će me bol opet 'uhvatiti'. Zato će me vjerojatno operirati ovaj tjedan - rekao je Duvnjak netom nakon osvajanja trofeja. Ono što će svaki navijač hrvatske rukometne reprezentacije prvo uočiti u njegovoj izjavi jest da će Domagoj ovaj tjedan biti podvrgnut operaciji! Izgleda da su i u Kielu shvatili da nije pametno odugovlačiti s tom ozljedom.  Operaciju će izvršiti klupski doktor Frank Pries u Kielu, pišu njemački mediji, a oporavak bi trebao trajati između šest i devet mjeseci. Nadajmo se da će sve ići svojim tokom te da će Domagoj već u prosincu ove godine moći igrati, što bi značilo da će 'Kauboje' pokušati odvesti k prvom europskom zlatu pred domaćom publikom.  - Sa svojim kumom uzeo još jednu titulu. Bravo, Domagoj, bio si mašina - napisao je uz fotografiju Lac.  Sa svojim kumom uzeo jos jednu titulu🏆 Bravo @domagojduvnjak88 bio si masinaaaaa💪✌🏻️ #handball #josjednakanta#bitcetogajos A post shared by Blazenko Lackovic (@blazenkolackovic) on Apr 10, 2017 at 1:04am PDT 