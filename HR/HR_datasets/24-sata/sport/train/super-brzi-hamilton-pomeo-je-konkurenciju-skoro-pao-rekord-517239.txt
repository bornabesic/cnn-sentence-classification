Britanac Lewis Hamilton (32) bio je najbrži na oba slobodna treninga u Australiji. Niti jedan vozač mu se nije uspio približiti na manje od pola sekunde razmaka, što govori da je Mercedes vrhunski pripremljen za novu sezonu. Lewis je bio devet stotinki sporiji od rekorda staze kojeg je 2004. godine postavio Michael Schumacher. Prvi slobodni trening Na prvom treningu, Lewis i njegov kolega Bottas, zauzeli su čelne pozicije poretka. Finac je bio pola sekunde iza svog momčadskog kolege. Iako se o njima nije puno pričalo, Red Bullovi vozači su zauzeli drugo i treće mjesto. Domaći vozač Dani Ricciardo kasnio je za vodećim nepunih sedam desetinki, ali je zato bio brži od kolege Maxa Verstappena za 36 stotinki. Iza Mercedesa i Red Bulla smjestili su se vozači Ferrarija. Pomalo razočaravajući trening za dečke iz Maranella, budući da su Raikkonen i Vettel proveli pola treninga u garaži zbog lakših problema s postavkama bolida. Kimi je imao zaostatak od +1.152 za vodećim Hamiltonom, dok je Vettel kasnio desetinku više. Iznenadio je Nico Hulkenberg, koji se u svom Renaultu dovezao na deveto mjesto, dok je njegov kolega Jolyon Palmer bio 19.   Prvi je ponovo bio Hamilton, ali umjesto Bottasa, Britancu se približio Sebastian Vettel, koji je tako popravio sliku Ferrarija. Bottas se plasirao na treće mjesto, a Kimi Raikkonen je kao četvrti ostao zadnji vozač koji je s Lewisom bio unutar jedne sekunde. Ricciardo je opet bio brži od momčadskog kolege Maxa Verstappena, a na sedmo mjesto se iznenađujuće plasirao Carlos Sainz u Toro Rossu. Grosjean je ponovio osmo mjesto iz prvog treninga, a krug desetorice najboljih zatvara Dani Kvyat u Toro Rossu. Lošu formu u oba treninga pokazala je Force India, Ocon i Perez nisu završavali tamo gdje je momčad VIjayja Mallyje znala biti. Sve u svemu, Lewis Hamilton pokazao je odličnu formu, ali Raikkonen je izjavio da slobodni treninzi ne znače ništa.  - Tek je petak. Nema šanse da na temelju ovih treninga možete procijeniti što će biti sutra u kvalifikacijama. Čak niti ova utrka možda neće dati pravu sliku poretka, budući da se na ovoj stazi znaju događati neobične stvari - izjavio je 'Ledeni'.    