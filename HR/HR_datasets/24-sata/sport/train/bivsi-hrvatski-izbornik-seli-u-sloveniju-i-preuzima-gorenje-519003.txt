Nakon šokantnog poraza od Slovenije u borbi za svjetsku broncu Željka Babića trenerski put ponovno nosi prema Slovencima. Od SP-a u Francuskoj prisilno je odmarao dva mjeseca, a sada bi prema pisanju Balkan Handballa trebao preuzeti klupu slovenskog viceprvaka Gorenja Velenja. Babić bi tako momčad Gorenja preuzeo nakon aktualne sezone, a kao dugoročni cilj pred njega je postavljeno skidanje višegodišnje dominacije Celja u slovenskom rukometu. Bio bi to povratak Babića klupskom rukometu nakon dvije godine i odlaska s klupe Meškova s kojim je radio odličan posao. Pred sobom je u bjeloruskom klubu imao sjajan ugovor, no sve je to odbacio kako bi preuzeo klupu Kauboja. S Hrvatskom je bio na tri velika natjecanja (EP, OI, SP) te osvojio europsku broncu. Igra reprezentacije ni na jednom od ta tri natjecanja nije bila u skladu s hrvatskom kvalitetom, ali ni očekivanjima javnosti i Babić je odmah nakon teškog poraza od Slovenije dobio otkaz. A sada, nakon što se odmorio i napunio baterije dolazi na vruću klupu slovenskog doprvaka. Klupski rukomet, kažu dobro upućeni, Babiću bolje leži i kroz svakodnevni rad s igračima trebao bi doseći puni trenerski potencijal. Uostalom, da mu dobro ide pokazao je i u mjesecima na klupi Meškova. 