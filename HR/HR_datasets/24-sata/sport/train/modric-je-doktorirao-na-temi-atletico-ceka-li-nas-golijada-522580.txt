Atraktivni Real ili ratnički Atletico? Po četvrti put u četiri sezone Lige prvaka sprema se bitka za Madrid. Iako su im stadioni udaljeni svega pet kilometara, gaje potpuno različite nogometne filozofije. Ovo je “rat svjetova” u malom... - Svaki susret s njima je doista svijet za sebe - kaže uoči utakmice naš kapetan Luka Modrić, koji je “doktorirao” na temu Atletico Madrida. Naš veznjak je najviše utakmica u karijeri odigrao upravo protiv Atletica, čak 17, i ako itko zna što čeka “galacticose” u polufinalu, zna Luka. - To su utakmice u kojima nema favorita. Naši raniji uspjesi protiv njih ništa ne znače u ovom dvoboju - rekao je Modrić, koji još nije zabio Atleticu, ali asistencijom je Realu osigurao trofej u finalu LP-a 2014. Taj poraz je vjerojatno i najbolniji u mandatu Diega Simeona u Atleticu. Za ovu utakmicu, netipično za njega, na teren bi mogao poslati napadačku momčad. Obrambenih igrača ionako nema na raspolaganju. Naš Šime Vrsaljko još je ozlijeđen i opasno bi bilo riskirati s njim, Juanfran i dalje nije skroz “fit”, a uoči polufinala ostao je i bez Josea Gimeneza. Real u obrani nema problema, barem s ozljedama, ali s uigranošću... Itekako da. Ove sezone “galacticosi” su mrežu sačuvali netaknutom samo deset puta u 53 dvoboja. Na mitskom Bernabeuu zabijale su i puno slabije momčadi od Atletico Madrida. Jedan Las Palmas, recimo, “utrpao” je Realu čak tri gola, pa Deportivo i Celta po dva... A Atletico, gdje god da dođe, nije rađo viđen gost. U nizu su od 15 utakmica bez poraza na gostujućem terenu i sigurni su u njegov nastavak. - Trebamo od naše publike pomoć. Želim pakao na tribinama, ne na deset minuta, ne na 20 minuta, nego svih 90 minuta - rekao je stoper Reala Nacho Fernandez. Od naših igrača, na terenu bi se od prve minute trebao naći Luka Modrić, koji je neupitan. Mateo Kovačić svoju priliku će čekati s klupe, a čudo bi bilo da i Šime Vrsaljko bude na klupi. 