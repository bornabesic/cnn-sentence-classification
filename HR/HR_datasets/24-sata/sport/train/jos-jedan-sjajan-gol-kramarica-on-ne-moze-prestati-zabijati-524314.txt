Igralo se predzadnje kolo Bundeslige, a Hoffenheim je gostovao u Bremenu. Utakmica je završila 5-3 za gosta dok se na poluvrijeme otišlo s 3-0 za Kramarićevu momčad. Hoffenheim je osigurao Ligu prvaka sljedeće sezone, ali nastavlja lov za trećeplasiranom Borussijom Dortmund i mjestom koje vodi izravno u elitno natjecanje. Upravo je gol hrvatskog reprezentativca Hoffenheimu donio sigurnu prednost od 2-0. Bivši igrač Dinama, Rijeke i Leicestera lijepo je primio dugu loptu na drugoj stativi, prebacio loptu na jaču, desnu nogu i odapeo ispod golmana Wiedwalda u prvi kut. Bio je to njegov 14. gol u sezoni, a upisao je i osam asistencija.   