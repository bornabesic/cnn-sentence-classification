Zlatan Ibrahimović tvrdi kako njegov ostanak u Manchester Unitedu ne ovisi o plasmanu kluba u Ligu prvaka iduće sezone.  Šveđanin igra fantastičnu debitantsku sezonu u Engleskoj - zabio je 26 golova u svim natjecanjima, a zabio je i odlučujući pogodak u finalu Liga kupa protiv Southamptona kojim je Unitedu donio prvi trofej sezone.  Ali, ugovor s Manchesterom je potpisao na samo godinu dana te nagađanja o njegovom transferu traju već neko vrijeme, a najčešće ga se povezivalo s Napolijem i LA Galaxyem. Nastup u Ligi prvaka iduće sezone bio bi dobar mamac da 35-godišnjak ostane u klubu, ali on tvrdi kako to neće utjecati na njegovu odluku. - Došao sam ovdje iako klub nije igrao Ligu prvaka. Nije to bila momčad od koje se uvijek očekivala pobjeda, ali svejedno sam došao. Došao sam pomoći, učiniti sve što znam i mogu da bih podigao klub na višu razinu - rekao je Ibrahimović i dodao: - Da imam nešto za reći o svojoj budućnosti, već bih to rekao. Postoje neki razgovori, ali ja sam otvoren za sve i ništa nije dogovoreno još. Vidjet ćemo što će se dogoditi. Imam 35 godina i vjerojatno ću igrati još godinu, dvije ili tri. Sve ovisi o klubu i njegovim ambicijama i viziji - izjavio je Ibra i dodao: - Od prvog dana govorim isto. Nisam došao ovdje gubiti vrijeme, došao sam pobjeđivati. Pobjeđivao sam i prije, ali ako želiš još veće pobjede, moraš i raditi još više. No u cijeloj priči mogao bi se dogoditi i neobičan preokret pa Ibrahimović odustane od nogometa i posveti se - glumi?! Nogometni svijet bi sigurno bio šokiran, no za osebujnog lika kakav Šveđanin je, to bi bila sasvim normalna stvar.  Nedavno se spominjao njegov prelazak u LA Galaxy, no Ibra bi mogao završiti u Hollywoodu. Na tu ideju je došao u razgovoru s novinarom BT Sporta kada je tema bio Eric Cantona: - Eric je Eric, Zlatan je Zlatan. Ljudi će ga pamtiti po onome što je učinio, a mene po onome što sam ja učinio. Jedino što nisam učinio je gluma, pomalo sam zainteresiran da budem glumac - rekao je napadač Manchestera i dodao za kraj: - Nešto poput Bourneovog identiteta ili tako nešto, nekakav tajni agent. Novi James Bond - zašto ne?! 