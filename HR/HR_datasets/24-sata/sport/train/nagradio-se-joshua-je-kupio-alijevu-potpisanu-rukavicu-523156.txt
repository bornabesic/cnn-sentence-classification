Anthony Joshua (27) nakon pobjede protiv Vladimira Klička (41) nagradio se posebnim darom. Iz Amerike je naručio paket sa suvenirima od Muhammada Alija. Svjetski teškaški prvak na Instagramu se ponosno pohvalio da mu je paket stigao te ga je fotografirao još zamotanog u najlon. Joshua si je darovao potpisanu Alijevu rukavicu, dok se u donjem dijelu nalazi TV na kojem se vrte najznačajniji mečevi najvećeg boksača u povijesti. Unutar okvira nalaze se i Alijeve fotografije iz legendarnih borbi. Joshuu nakon sjajnog meča i pobjede protiv Klička uspoređuju s najboljim boksačima u povijesti, no Anthony ne vjeruje da će ikad biti dostojan da ga se svrsta u isti rang s Alijem. - Jesam li ikad mogao zamisliti da će jednom pisati Ali, Foreman, Holmes, Joshua? Ne - rekao je Anthony, kojeg pomalo i smetaju usporedbe s boksačkim velikanima. - Sad svi imaju neko mišljenje, no istina je da Vladimiri Kličko, recimo, nikad nije dobio priznanje kakvu zaslužuje. Zato ne očekujem previše ni kad će netko ocjenjivati i mene - kaže britanski boksač. Pred Joshuom je još duga karijera, tek mu je 27 godina. Ako ujedini sve naslove te ih nekoliko puta i obrani, onda ga nitko neće moći zaobići kada će se pričati o najvećim boksačima svih vremena. - Najvažnije je da sam ja sretan. Nisam savršen, no ono što radim, radim dobro. Nastojat ću napredovati i biti sve bolji, a vidjet ćemo gdje će me to odvesti - kaže Joshua. 