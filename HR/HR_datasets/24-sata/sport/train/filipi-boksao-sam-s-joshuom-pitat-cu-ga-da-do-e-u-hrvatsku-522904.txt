Anthony Joshua odličan je tip, normalan. Dolazio je često na mečeve moga kluba u Svjetskoj ligi, čak nas je posjećivao i u svlačionici. Zezao se, bodrio nas, a koga god nije prije vidio, odmah se s njim prvo upoznao, rekao je Josip Bepo Filipi, hrvatski boksački prvak do 91 kilograma. Josip je član kluba British Lionheartsa, boksačke momčadi koja se natječe u Svjetskoj ligi, ali i priporema gdje i svjetski prvak. - Trenirao sam s Joshuom prije njegova meča s Kličkom. I moja momčad trenira u Sheffieldu, gdje je bazu imao i Anthony. Sretali smo se svaki dan, ponekad smo znali i popričati. Upoznao sam ga prošle godine, no odmah me se sjetio kad smo se ponovno sreli. Svaka mu čast, uvijek pozdravi i nimalo nije uobražen. Inače, teško je ponekad doći do njega, uvijek je okružen brojnim ljudima i često je nekakva gužva oko njega. Stižu i mnogi klinci, koji se onda fotografiraju s njim - istaknuo je hrvatski boksač, koji nije sumnjao u Joshuin uspjeh. - Rekao sam mu jednom prilikom da će pobijediti Klička. Pogledao me onako malo začuđeno i priupitao: ‘Zar zaista to misliš?. Ajde, baš mi je drago što vjeruješ u mene’ - prisjetio se Filipi. A i Joshua je nerijetko imao pitanje za našeg boksača. I on je nekad bio amater, olimpijski pobjednik iz Londona 2012. godine, pa je bio radoznao kako je Hrvatu u britanskoj momčadi. - Znao me pitati kakvi su uvjeti za boks u Hrvatskoj, kako se trenira. Jesu li uvjeti bolji kod nas ili u Sheffieldu. Ah, baš sam se dobro nasmijao - ispričao je Josip. A Institut za sport u Sheffieldu sportski je centar, koji osim boksačke dvorane ima i one za atletiku, košarku, a čak ima mjesta i za bazen. Nema što nema. A u tom centru se priprema i britanska olimpijska boksačka reprezentacija. - Ma centar je poput ‘space shuttlea’. Pazite, samo u toj boksačkoj dvorani nalazi se šest ringova. To nigdje u Hrvatskoj ne možete naći. Sve je na jednome mjestu - rekao je Filipi. S Joshuom je odradio neke zajedničke treninge, no sparirali nisu jer su ionako u različitoj kategoriji. - Da, neki treninzi su nam bili isti, preklapali se, no neke su stvari ipak bile drukčije jer se on pripremao za meč od 12 rundi, a mi u Svjetskoj ligi boksamo pet rundi. Dao mi je neke savjete, koje i danas koristim - kaže hrvatski boksač, koji bi Joshuu rado doveo u Hrvatsku, na svoj prelijepi Dugi otok. - Pitat ću ga da dođe. Mislim da bi mu se Hrvatska svidjela. Nisam siguran da bi se vratio u Englesku kad bi vidio naše ljepote - nasmijao se Filipi. Iz Sheffielda je naš boksač donio i suvenir. - Joshua mi je poklonio svoju majicu. Samo šteta, trebao sam mu reći da je potpiše. 