Sada i službeno možemo reći ono što se nagađa već neko vrijeme! Antonio Conte napravio je čudo na klupi Chelseaja i s momčadi koja je psihički bila na samom dnu uspio osvojiti englesku Premier ligu! Chelsea je pobijedio WBA u gostima 1-0 i dva kola prije kraja ima 87 bodova dok je Tottenham ostao na 77 s jednom utakmicom manje, odnosno s tri preostala susreta do kraja. 'Plavci' su tako i matematički osigurali novu titulu engleskog prvaka u svojoj povijesti, šestu u svojoj povijesti. Jedini gol na utakmici zabio je Batshuayi u 82. minuti. Talijan je otišao iz Juventusa jer je bio spreman za neke nove izazove. Tri puta zaredom je bio talijanski prvak i smatrao je da je vrijeme za promjene. Preuzeo je reprezentaciju Italije s kojom je dogurao do četvrtfinala Europskog prvenstva. I nakon toga preuzeo Chelsea. Došao je u klub koji je bio psihički na dnu nakon odlaska Josea Mourinha. Igrači su bili demotivirani, govorilo se o raznim odlascima i smjenama u klubu... Situaciju je donekle popravio Guus Hiddink koji je postavio dobre psihološke temelje za ovu sezonu. No, to je bilo to. U tekućoj sezoni došao je novi stručnjak s novim idejama i sve je krenulo ispočetka. Ponajviše promjena formacije. Chelsea je zaigrao s tri igrača u zadnjoj liniji i mnogi su bili skeptični po tom pitanju. No, Conte je još jednom pokazao da je majstor taktike. Da svoje ideje može prenijeti na bilo koji klub na svijetu i u bilo kojoj ligi. Toliki je majstor. Napravio je neke izmjene, oživio karijere Matića, Coste, Cahilla, Hazarda, Mosesa, Pedra... I postao prvak. Start u sezonu bio je relativno loš, ali jednom kad je Chelsea ulovio ritam i preuzeo prvo mjesto, izgledao je kao nezaustavljivi stroj. Doveo je Kantea i Marcosa Alonsa. Obojica su se pokazala kao dostojna pojačanja. Istina, od Kantea se i očekivalo da preuzme ulogu lidera vezne linije, ulogu ključnog box-to-box igrača, a on je u potpunosti opravdao očekivanja. Valja spomenuti da je Antonio Conte osvojio svoju četvrtu uzastopnu titulu kao trener nekog kluba, a postao je tek četvrti menadžer u povijesti Premier lige koji je osvojio naslov u svojoj prvoj sezoni. To je za rukom pošlo jedino Mourinhu (04/05), Ancelottiju (09/10) i Pellegriniju (13/14). Chelsea je tako postao drugi najsupješniji klub otkad je Premier lige, odnosno otkad ne postoji First Division. Ovo mu je šesti naslov, a jedino Manchester United ima više (13). Spomenimo da je Everton slavio protiv Watforda 1-0 golom Barkleyja u 56. minuti. 