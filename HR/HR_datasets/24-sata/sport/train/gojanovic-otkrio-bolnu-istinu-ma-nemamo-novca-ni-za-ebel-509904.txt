Dok odbrojava zadnje utakmice do kraja četvrte godine u KHL-u, a navijači ružama ispraćaju trenera Gordiea Dwyera, Medveščaku baš i ne cvjetaju ruže. Predsjednik Medvjeda Damir Gojanović otkrio je kakva je budućnost kluba dok sve češće kruže priče o lošim financijama i mogućem povratku u EBEL.  Gojanović je na Facebooku odgovarao na pitanja navijača. Bilo je tu svega, od pitanja od tome tko mu je frizer i zašto djevojke koje čiste led više ne nose minice do onoga što najviše zanima navijače, gdje će klub igrati sljedeće sezone. - Iskreno, nemam pojma! Liga nam još nije odgovorila kakve planove ima s nama i dok to ne napravi, ne možemo pričati sa sponzorima. Ovaj projekt u najvećoj mjeri financiraju sponzori. Ugovor s Gazpromom je završio. Predali smo zahtjev za EBEL, čeka nas monitoring. Više ćemo znati u svibnju - kaže Damir Gojanović. - U ovom trenutku nemamo novca ni za KHL ni za EBEL... Ja bih bio najsretniji da nastavimo igrati u KHL-u, a omladinska selekcija da igra EBEL. Ali ništa bez sponzora. To je ključ - rekao je predsjednik Gojanović. Jedan problem su i sankcije koje je Europa, pa tako i Hrvatska, uvela Rusiji. - Naša zemlja ima jasan stav prema Rusiji, što se logično Rusima ne sviđa i normalno da su im njihovim sponzorima prioritet ruski klubovi - kaže Damir. Medveščakovi navijači na posljednjoj utakmici oprostili su se od Gordiea Dwyera, koji je unatoč porazu od moskovskog Dinama led napustio s ružama i uz ovacije. Na pitanje o dugovima, Gojanović je odgovorio: - Pokušavamo zatvoriti većinu ugovora igrača i obaveza, ali nažalost, neke obaveze prenijet će se u sljedeću sezonu. To je neizbježno. Igrače prodajemo kako bismo sačuvali klub i kako ne bismo još više upali u dugove. Prije nismo na vrijeme prodavali igrače i to nas je pokopalo. Ovdje, nažalost, nitko ne zarađuje... Gojanovića su pitali bi li opet izabrao isti put.  - Ako je pitanje bih li odve klub u KHL, onda DA. Nešto bih ipak promijenio, a to su odluke oko momčadi, trenera i igrača koji se nisu zalagali, a mi smo im davali šansu do zadnjeg dana. Ne bih promijenio svoj trud oko kluba sve ove godine. Uživao sam u vrhunskom hokeju - kaže predsjednik Medvjeda. Pitali su ga i za moguću privatizaciju Medveščaka, ali Gojanović je rekao kako je to teško napravitri u Hrvatskoj jer to povlači dosta pitanja, od infrastrukture do organizacije mladih selekcija, gubitka besplatnih termina za djecu i slično... Sva pitanja i odgovore možete pronaći OVDJE. 