U noći na četvrtak Russell Westbrook je imao "običan dan u uredu", upisao je triple-double s rekordnim 51 košem, deset skokova i 13 asistencija. I kao da je bacio rukavicu u lice LeBronu Jamesu. Noć poslije, naime, Kralj je napravio nešto slično. Utrpao je 41 koš uz šest trica, šut iz igre preko 50 posto, pa još i 13 skokova, 12 asistencija, dvije blokade... No postoji tu jedna bitna razlika između ova dva superstara - LeBron je dobio utakmicu. Da, doslovno je on dobio utakmicu. Naime, Cleveland je na poluvremenu gubio od Indiana Pacersa 25 razlike, na početku treće četvrtine bilo je i plus 26 za domaći sastav, a takvo nešto nitko u NBA doigravanju nije preokrenuo već 70 godina! Ali zato je tu LeBron. Krenuo je u svoju seriju, povukao momčad i napravio čudo. Cavsi su na kraju slavili 119-114, a LeBronova desna i lijeva ruka, Kyrie Irving i Kevin Love, u posljednjoj četvrtini nisu igrali niti sekunde. Samo LeBron... - Nema se tu što puno pričati, on nas je vratio u život. Igrao je nevjerojatno cijelo drugo poluvrijeme i pokazao zbog čega je košarka u doigravanju nešto posebno - oduševljen je bio Tyron Lue, trener Cavsa. Nitko drugi od igrača Clevelanda nije prešao granicu od 13 koševa, a s druge strane blistao je Paul George. Nedostajala mu je jedna asistencija do triple-doublea (36 koševa, 15 skokova, devet asista), ali kad je s druge strane Kralj, to ne mora biti dovoljno. Indiana je na 0-3, polako se oprašta od doigravanja, jer s ovakvim Cavsima ne može se nositi. - Ovakvim pobjedama se osvajaju naslovi - poručio je Kyrie Irving. I vjerojatno je u pravu. Druga momčad koja spada među najozbiljnije kandidate za naslov, San Antonio Spursi, upisali su prvi poraz u doigravanju u prvoj gostujućoj utakmici. Memphis Grizzlies su slavili 105-94 u utakmici u kojoj je mlađi brat potpuno nadigrao starijeg. Pau Gasol je, naime, ostao na šest poena, uz šut 2-9, dok je Marc ubacio 21 i odnio prvu pobjedu. Usput rečeno, Tony Parker je u 18 minuta ostao bez koša, a Kawhi Leonard bio je prvi strijelac Spursa sa 18 koševa, a za to je potrošio 11 lopti, više nego itko među poraženima. Usporedbe radi, LeBron ih je ispalio 27... Memphis je predvodio Mike Conley s 24 koša, a po 21 su zabili Gasol i Zach Randolph. Bila je ovo po još jednom detalju posebna večer. Dobri stari Manu Ginobili (39) postao je prvi igrač u povijesti NBA koji je kao izbor druge runde drafta odigrao 200 utakmica u doigravanju. Neće ovaj jubilej pamtiti po dobrome, no Spursi i dalje vode, imaju 2-1. I još jednu gostujuću utakmicu ispred sebe... Najmanje uzbuđenja bilo je u Milwaukeeju, gdje su Bucksi "pomeli parket" s Toronto Raptorsima. Završilo je 104-77 u okršaju kojeg je čak šest igrača Mikwaukeeja završilo s dvoznamenkastim brojem koševa. Khris Middleton ubacio je 20, Giannis Antetokounmpo 19, a onaj famozni Malcolm Brogdon, kojeg guraju za "rookieja" godine ispred Darija Šarića, ubacio je četiri koša za 27 minuta. Imao je i sedam asistencija te devet skokova, a Milwaukee nakon svega ima vodstvo 2-1. I očajni Toronto s druge strane. Nitko u ovoj utakmici nije zabio više od 13 koševa, a prva zvijezda DeMar DeRozan nije zabio ni koša iz igre! Šutirao je 0-8, "pojela" ga je obrana Bucksa, pa je svih osam svojih poena ubacio iz slobodnih bacanja. 