Wozniacki, Radwanska, Vinci, sve su imale nešto reći o Šarapovoj i njezinu povratku tenisu nakon dopinškog skandala i 15-mjesečne suspenzije, ali najglasnija, vjerojatno i najžešća bila je mlada kanadska tenisačica Eugenie Bouchard. - Ma, ona je najobičnija varalica, a varalice nemaju što raditi u sportu. Trebali su je izbaciti doživotno, a sad joj daju pozivnice. Što s ostalim igračicama koje žestoko rade za te pozivnice? - ispalila je Eugenie uoči Suttgarta. Šarapova je tamo igrala prvi put nakon suspenzije i stigla je do polufinala. E, sad će Bouchard dobiti šansu pričati na terenu. Jer u drugom kolu Madrida igra protiv Marije Šarapove koja je izbacila našu Mirjanu Lučić-Baroni. Bouchard je bila bolja od Alize Cornet i svi čekaju veliki okršaj teniskih ljepotica. I dok je Bouchard sipala otrov prema Šarapovoj, Ruskinja je šutjela i igrala. Ignorirala je sve te izjave koje su stizale od kolegica i uporno ponavljala kako se super osjeća na terenu. Protiv Kanađanke imat će i dodatan motiv... Šarapova će tražiti pozivnicu za Roland Garros i Wimbledon. I dok je izgledno da će joj odobriti 'wild card' za Roland Garros, za Wimbledon nismo baš tako sigurni. - Ako se Šarapova prijavi za pozivnicu, razmotrit ćemo njezin slučaj, kao i slučajeve ostalih tenisačica. Imamo praksu prema kojoj dodjeljujemo pozivnice i tako će biti i ove godine - rekao je prvi čovjek All England Cluba Philip Brook. Eugenie Bouchard (23) jedna je od igračica koje dobro balansiraju između tenisa i svega što nema previše veze s tenisom, ali u čemu se mlada Kanađanka sjajno snalazi. Uostalom, kao i Marija Šarapova. Prema Forbesovoj listi od lipnja 2015. do lipnja 2016. godine Bouchard je zaradila 6,2 milijuna dolara, od toga je 700.000 dolara od nagrada na turnirima, sve ostalo su sponzorstva, reklame... Mlada Kanađanka u periodu u kojem je upala u TOP 10 najplaćenijih sportašica svijeta 2016. godine nije osvojila niti jedan turnir. Šarapova je na toj listi na drugom mjestu, iza Serene Williams. Ruskinja je u tom periodu zaradila 21.9 milijuna dolara, od čega je samo 1.9 milijuna nagradnog fonda s turnira. Kad se njih dvije usporede sa Serenom... Amerikanka je, primjerice, jednu trećinu zarade u tom periodu osvojila zahvaljujući rezultatima, a ne sponzorskim ugovorima.   