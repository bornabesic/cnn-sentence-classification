Iako je Brazilac normalno trenirao, a trener je rekao da konkurira za utakmicu, Sammir nije ni otputovao s momčadi u Split. Sammira su nakon Dinamova poraza u Koprivnici jako 'stisla' leđa. Toliko da je jedva hodao i ušao u autobus. I baš nekako u isto vrijeme Ivajlo Petev 'preživio' je već potpisanu smjenu, pa lupio šakom o stol: "Odsad će igrati samo igrači koji ginu za Dinamo!" U idućoj utakmici nije bilo Sammira i Ćorića. Pa ni onoj nakon nje Sammira, dok je Ćorić ušao u završnici. Ozljeda Brazilca poklopila se s Petevljevim nezadovoljstvom Brazilčevim pristupom i igrama 'kapitalca' koji je doveden da donese naslov prvaka. Drugim riječima: bi li Sammir igrao protiv Cibalije i Intera i da je bio zdrav? U četvrtak, dan uoči utakmice sa Splitom (petak, 20 sati), Petev je rekao da je Sammir spreman i u konkurenciji. No, nakon poslijepodnevnog treninga poručio je Brazilcu: Ne moraš u autobus, ne ideš u Split! Je li (opet) nešto zgriješio na treningu? Ili se samo nije dovoljno oporavio pa ga trener čuva za ispite koji bi trebali biti teži od Parka mladeži? Ili oboje pomalo... 