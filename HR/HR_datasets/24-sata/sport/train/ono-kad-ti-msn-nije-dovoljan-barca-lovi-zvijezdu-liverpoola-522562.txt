Luis Enrique odlazi iz Barcelone na kraju sezone, to se već neko vrijeme zna. O nasljedniku na klupu još nema konkretnih informacija, a onaj koji dođe, imat će gotovo nezahvalan posao, pogotovo ako se obistini informacija kako Barca ozbiljno 'grize' za Phillipea Coutinha. Brazilska zvijezda iz redova Premiershipa željna je igranja na najvišoj mogućoj razini, a 'blaugrana' koja se nalazi pred rekonstrukcijom nudi se kao odličan izbor. Coutinho je ozbiljna meta španjolskog kluba, no nije jedini igrač kojeg žele. Hector Bellerin iz Arsenala velika je želja kluba, kao i Talijan Marco Verratti iz redova PSG-a. S druge strane, Jeremy Mathieu i Arda Turan igrači su koji gotovo sigurno odlaze, a s Nou Campa će navodno i Javier Mascherano. Nakon sedam godina, Argentinac priznao je Lionelu Messiju: - Prijatelju, odlazim na kraju sezone! Odigrao je 320 utakmica i zabio jedan gol, kad mu je Rakitić prepustio izvođenje jedanaesterca. Napad je najbolja obrana, čini se, djeluje kao glavni moto katalonskog kluba. Ma, zamislite samo ubitačan MSN trio nadopunjen Coutinhom! No, netko se mora brinuti i za obrambene zadaće, a tu vijesti za ovaj klub trenutno ne djeluju ohrabrujuće.  