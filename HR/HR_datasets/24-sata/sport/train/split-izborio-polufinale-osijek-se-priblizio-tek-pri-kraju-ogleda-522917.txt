Košarkaši Splita plasirali su se u polufinale doigravanja prvenstva Hrvatske nakon što su u odlučujućoj trećoj utakmici četvrtfinala na svom terenu svladali Vrijednosnice Osijek 64-57 (25-16, 12-13, 18-13, 9-15). Splićani su vodili tijekom čitavog dvoboja, ali dvije i pol minute prije kraja bilo je samo četiri poena razlike. No, kod rezultata 61-57 oba sastava propustila su po nekoliko napada da bi domaći u samoj završnici s linije slobodnih bacanja potvrdili pobjedu. Mateo Kedžo je sa 16 koševa predvodio Split, dok je Aljoša Šarac ubacio 21 poen za VROS. Split će u polufinalu igrati protiv branitelja naslova Cedevite koja je sa 2-0 u četvrtfinalu izbacila Jolly JBS. Prolazak u polufinale izborio je i Šibenik koji je sa 2-0 izbacio Zagreb, dok će posljednji polufinalist i suparnik Šibenčana biti bolji iz ogleda Cibona - Zadar. Omjer u pobjedama u tom paru trenutačno je 1-1, a odlučujući treći susret igrat će se u četvrtak u 20 sati u KC "Dražen Petrović".   