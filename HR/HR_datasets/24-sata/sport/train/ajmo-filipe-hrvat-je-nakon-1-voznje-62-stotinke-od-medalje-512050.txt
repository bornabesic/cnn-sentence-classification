Ništa od do senzacije, čuda ili kako već hoćete. Filip Zubčić sjajno je odvozio prvu veleslalomsku vožnju i do svjetske medalje neodstajalo mu je svega 62 stotinke. - Riskirao sam u prvoj vožnji, riskirat ću i u drugoj. Samo se nadam da neću ponoviti sitne pogreškice iz prve vožnje - rekao je Filip uoči druge vožnje. Nažalost, želje se nisu ostvarile. Filip je u prvom dijelu staze u drugoj vožnji pogriješio i 14 stotinki prednosti, koliko je imao iz prve vožnje, pretvorilo se u zaostatak od 50 stotinki, pa 80, na kraju je za pobjednikom Marcelom Hirscherom zaostao 1.98 sekundi. Hrvatski skijaš dosad je nastupio na dva Svjetska prvenstva, u Schladmingu 2013. i Beaver Creeku 2015. godine. Na prvom je bio 28., na drugom 16.,dok mu je u Svjetskom kupu najbolji rezultat u veleslalomu 7. mjesto iz Alta Badije, 2014. godine. Bio je to jedini put u Svjetskom kupu da je bio plasiran među 10 najboljih. Nastupao je i na pet juniorskih Svjetskih prvenstava, no ni tamo nije napravio zapaženiji rezultat. Dvaput nije završio, jednom je bio 43., pa 31., te posljednji put 22. - Drugi lauf je bio bezveze, skijao sam kao kukavica, sve što je bilo dobro u prvom, uništio sam u drugom laufu. Ništa mi ne znači biti među prvih 20, mogao sam i izletjeti, isto bi bilo - rekao je Zubčić za HRT pa dodao: - Staza je u drugom laufu bila super, možda je vidljivost bila malo lošija, ali moglo se, no ja sam katastrofalno skijao.     