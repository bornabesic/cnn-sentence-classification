Talijanski grad Ferrara ima dvije zajedničke stvari s Rijekom. Prva je broj stanovnika, Ferraresea ima otprilike pet tisuća više od Riječana. Druga, ona nama zanimljivija stvar jest ta što su spomenuta dva grada ove sezone proizvela dva prvaka. I dok Rijeka ima protiv Cibalije potvrditi naslov prvaka u nedjelju, SPAL, drugoligaš iz pokrajine Emilia-Romagne osigurao je naslov prvaka u Serie B, odnosno ulazak u elitni rang talijanskog nogometa. Kao i Riječanima, i SPAL-u je ovo prva veća titula u klupskoj povijesti.  I to poslije 49 godine! Njih je u drugu ligu 12. svibnja 1968. izbacio Juventus golom Gianfranca Zigonija. Krug sudbine zatvoren je ove sezone gdje je gotovo pola stoljeća kasnije njegov sin Gianmarco svojim igrama podigao klub u toj mjeri da se vrate u Serie A. Uoči sezone očekivalo se kako će SPAL u borbu za naslov. Točno ime kluba zapravo je S.P.A.L. 2013 što predstavlja skraćenicu od Società Polisportiva Ars et Labor, ili u prijevodu - sportsko društvo umjetnosti i rada. Gotovo pola stoljeća lutali su niželigaškim bespućima, trebalo im je 23 godine da se iz treće lige vrate u drugu što se dogodilo 2016. Godinu kasnije, eto ih na megdan Juventusu i ostatku društva. Prije četiri godine, SPAL je plesao na rubu bankrota. Spasila ih je tek fuzija sa Giacomenseom, obližnjim niželigašem. To je bio spasonosni potez budući da su dugo vremena ovisili o Paolu Mazzi, predsjedniku koji je umro 1981. Po njemu klupski stadion danas nosi ime kapaciteta 8 i pol tisuća mjesta. Poslije spomenute fuzije, predsjednik je postao Walter Mattioli, čovjek koji je 25 godina vodio Giacomense. Ono što je napravilo razliku jest činjenica kako je on veliki navijač SPAL-a. Uspio je uz znatno manje novca od rivala u samo dvije godine stvoriti prvoligaša od trećeligaške momčadi. Klupski trener Leonardo Semplici SPAL je preuzeo u prosincu 2014. i jedini je trener u prva dva talijanska ranga koji u igračkom rosteru nije imao niti jednog stranca na raspolaganju! Talijani su i dalje u stanju šoka. Nije to bila nikakva politika kluba, oni nisu imali novca za kvalitetne strane igrače... Semplici, koji je bio trener u školi nogometa Fiorentine, SPAL je preuzeo u Serie C gdje im je išlo loše. Usadio im je svoje shvaćanje igre, a to je - svi u napad! Talijani pišu kako Semplicija inspirira Monacov trener Leonardo Jardim, no svoju momčad postavlja u klasičnoj 3-5-2 formaciji. Nema tu nekih previše poznatih, razvikanih imena, spomenimo tek golmana Udinesea na posudbi, Alexa Mereta (19) koji je postao treći golman Italije. Meret je time postao prvi SPAL-ov reprezentativac još od pedesetih godina prošlog stoljeća. Stari lisci su u napadu - Mirco Antenucci i Sergio Floccari čine golgeterski tandem, a baš je Mirco, pristigao ove sezone iz Leeds Uniteda, najbolji igrač momčadi.  Pronaći ulaznicu za domaću utakmicu SPAL-a bilo je nemoguće pronaći ove sezone. Svih 8500 mjesta bi planulo, no klupska uprava planira rekonstruirati stadion kako bi se na njemu mogle igrati utakmice Serie A. U Ferrari se ne govori: idemo na stadion. Tamo kažu, tvrde Talijani - idemo na SPAL!