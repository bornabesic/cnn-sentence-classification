Svakojakim prekidima svjedočili smo do sada na sportskim terenima. Mečeve i utakmice prekidale su krave, ptice, psi, mačke, vjeverice, iguane, no ono što su gledatelji vidjeli na Challengeru u Floridi svakako spada među najbizarnije scene ikad viđene u profesionalnom sportu. Tijekom drugog seta u meču između Mitchella Kruegera i Francesa Tiafoea tenisači su odjednom zastali i pogledali prema tribinama. Gledatelji, tenisači i televizijski komentatori ostali su šokirani zvukovima koji su u tom trenutku dopirali do njihovih ušiju. Na terenu se jasno čulo glasno uzdisanje, a u prvom trenutku svi su pomislili da netko na tribinama gleda 'pornić' na mobitelu. I dok je Tiafoe na lice razvukao širok osmijeh, Krueger se odlučio obračunati s ljubavnicima ispalivši lopticu u njihovom smjeru, a onda je i televizijski voditelj shvatio da se ne radi o porniću na mobitelu već o razuzdanom paru u obližnjem hotelu. 'Oh, Bože, pa to nije film na mobitelu, glasovi dolaze iz apartmana preko puta terena', zaključio je voditelj. Zvukovi nisu prestajali pa se i dotad nasmijani Tiafoe odlučio obračunati s nepozvanim gostima. - Ma, ne može biti tako dobro - viknuo je mladi tenisač. Publika se, naravno, dobro nasmijala, par je nakon nekog vremena smirio strasti, a Tiafoe je na kraju slavio 6-3, 6-2...  