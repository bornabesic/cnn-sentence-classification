Sportska atmosfera pretvorila se u neprijateljsku kad je kamera uhvatila Madriđanima omraženog Gerarda Piquea, nogometaša Barcelone, koji je došao na meč Španjolca Davida Ferrera i Kazahstanca Mihaila Kukuškina u prvom kolu Madrida. Pique je mirno gledao meč, a kad je Ferrer servirao za pobjedu u trećem setu, ustao je i podržao Španjolca. Kad su vidjeli njegovo lice na velikom ekranu, domaći navijači počeli su s neprimjerenim ponašanjem, a sudac je nakratko prekinuo meč. - Molim vas - upozorio je madridsku publiku. Piquea su vrijeđali i skandirali 'Hala Madrid'. Stoper Barcelone ignorirao je skandiranje i odgledao meč do kraja. Ferrer je pobijedio Kukuškina 2-6, 7-6, 6-4. Za Piquea ovo nije nešto novo. Španjolski navijači mu zbog stavova o nezavisnosti Katalonije zvižde na utakmicama reprezentacije, a realovci ga vrijeđaju jer svako malo bocne njihov klub na društvenim mrežama i otvoreni piše o sudačkim pogurancima koje Real ima ove sezone.   