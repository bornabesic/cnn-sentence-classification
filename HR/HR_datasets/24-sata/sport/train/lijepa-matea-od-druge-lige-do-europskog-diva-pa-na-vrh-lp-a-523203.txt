Prije dvije godine pohađala je srednju školu, trenirala, družila se s prijateljicama iz djetinjstva i igrala Drugu hrvatsku ligu u Sinju. Danas, Matea Pletikosić ima 19 godina i već je drugu sezonu u dresu jedne od najboljih ženskih rukometnih ekipa na svijetu, crnogorske Budućnosti. Te 2015. Matei se preko noći sve promijenilo. Odigrala je čudesno na EP-u do 17 godina i dočekala poziv kakvom se nitko nije nadao, iz redova tadašnjeg prvaka Europe. - Da, na Europskom prvenstvu u Makedoniji proglašena sam najboljom srednjom vanjskom u Europi, izabrana u najbolju ekipu prvenstva i tamo su me vidjeli ljudi iz Podgorice. Uskoro me osobno nazvao predsjednik Budućnosti Predrag Bošković i rekao mi da me želi dovesti u svoj klub, u najbolju momčad Europe - priča nam Matea te se prisjeća kako se tada osjećala: - Bio je to šok za mene. Pa zvao me prvak Europe, a ja sam do tada igrala drugu ligu u Hrvatskoj. Naravno da sam bila presretna, nisam to očekivala ni u snu. 😋 Objavu dijeli Matea Pletikosic 🇭🇷,🇲🇪 🔵⚪️ (@mateapletikosic) Ožu 18, 2017 u 9:48 PDT Nakon kratkog razmišljanja mlada hrvatska rukometašica prihvatila je izazov i krenula u veliku avanturu. - Bilo mi je sve to novo kad sam došla u Crnu Goru, nova razina treniranja, pravi profesionalizam. Bila sam presretna što mogu trenirati s najboljim rukometašicama na svijetu, to sam mogla samo sanjati. Ali, eto, snovi su se ostvarili. Čim sam došla tamo ostale igračice su me sjajno prihvatile, baš su me oduševile. I ne samo da je trenirala s najboljima na svijetu, Matea je odmah prve godine otišla na Final Four Lige prvaka. - Da, s 18 godina stigla sam na F4, a u ekipi sam imala i suigračice od 30 godina kojima je to bio prvi takav turnir. Mislim da je to velika čast i uspjeh za mene. Evo, sad sam i drugu godinu ovdje i stvarno sam presretna. Iza nje su dvije godine vrhunskog rukometa, a stručnjaci predviđaju da će u godinama koje dolaze napraviti velike stvari. - Potpisala sam 2016. četverogodišnji ugovor s Budućnosti. Jako sam zadovoljna ovdje, puno se radi, a od iduće sezone dobit ću i više minuta u igri jer puno iskusnijih igračica odlazi iz kluba. I drugu godinu za redom Matea će igrati Final Four, nešto o čemu i puno iskusnije igračice mogu samo sanjati. U današnjoj utakmici od 15.15 sati njenu Budućnost u polufinalu čeka domaći Györi. - One su favoritkinje prema svima, no ja mislim da nisu baš presretne što igraju protiv nas. I kada sve to čitate vjerojatno vam je pod normalno da je Matea barem pokoju minutu upisala u dresu seniorske reprezentacije Hrvatske. Ali, ne...  - Istina, nisam još debitirala - otkriva. ❤️!!! Objavu dijeli Matea Pletikosic 🇭🇷,🇲🇪 🔵⚪️ (@mateapletikosic) Kol 14, 2015 u 3:19 PDT Doista neobično s obzirom da nemamo baš previše igračica u klubovima poput Budućnosti. U Mađarskoj će ih ovog vikenda biti pet, Pletikosić i Marta Batinović u Budućnosti, Penezić i Ćović u Vardaru te Grubišić u rumunjskom CSM-u. - I ja mislim da nemamo puno igračica u tako velikim klubovima, ali očito još nisam dovoljno dobra za reprezentaciju. No ne opterećujem se time. Uostalom, moja generacija bila je dobra u mlađim kategorijama, doći će vrijeme za nas. Bila je najbolja srednja vanjska na EP-u do 17 godina, igra u vrhunskom klubu, tek joj je 19 godina i slobodno možemo zaključiti da je na dobrom putu da se barem približi legendi svjetskog rukometa, igraču kojem se mnogi mladi rukometaši dive, Ivanu Baliću. - Ivano je uživao u igri, to se vidjelo, a tako i ja pokušavam igrati. I meni je, kao i njemu, uvijek draže lijepo asistirati nego zabiti gol. Gledala ga je, pokušava ponešto i naučiti iz njegovih poteza, no upoznala ga, sramežljivo priznaje, nije. Objavu dijeli Matea Pletikosic 🇭🇷,🇲🇪 🔵⚪️ (@mateapletikosic) Lis 7, 2016 u 2:03 PDT No, Ivano nikad nije osvojio Ligu prvaka, a Matea je na dobrom putu da to uspije već ovaj vikend. - Uh, daj Bože da se to ostvari - zaključila je Matea Pletikosić, mlada rukometašica Budućnosti i, uvjereni smo, buduća zvijezda hrvatskog rukometa. 😁😃😉 Objavu dijeli Matea Pletikosic 🇭🇷,🇲🇪 🔵⚪️ (@mateapletikosic) Tra 18, 2017 u 7:07 PDT 