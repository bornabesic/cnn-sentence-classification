Chelseajev trener odradio je svoju prvu sezonu u karijeri izvan Italije. Nakon što je Antonio Conte u igračkim danima nosio dres Leccea i Juventusa, a kao trener vodio Arezzo, Bari, Atalantu, Sienu, Juventus i Italiju, prošle godine otisnuo se na Otok. Preuzeo je Chelsea i odmah napravio velike stvari s momčadi koja je prošlu sezonu završila na nevjerojatnom desetom mjestu. Osvojio je naslov s gotovo istim igračima i oduševio Engleze. A sve to bez najvažnijih dama u svom životu, supruge Elisabette i kćeri Vittorije koje su ostale u Italiji. - Ako ću i iduće sezone ostati u Chelseaju, u London se mora doseliti i moja obitelj. Ne dolazi u obzir da odradim još jednu godinu razdvojen od njih. Uz to, bilo bi sjajno da moja kćer živi u stranoj zemlji - rekao je Conte i najavio razgovor s gazdom Chelseaja: - Moj zadatak bio je postaviti temelje za Chelsea kako bi mogao pobjeđivati u kontinuitetu. I prije mog dolaska Chelsea je bio velik klub, no nisu bili konstantni. Osvojili su Ligu prvaka, a onda ispali u prvom krugu, osvojili su Premiership, a onda završili deseti... Chelsea jednostavno mora pronaći stabilnost na vrhu. Uskoro ću pričati s Romanom Abramovičem. Iako je pobjednički završio sezonu, nije sve bilo bajno za talijanskog stručnjaka u Londonu. - Istina, nije sve bilo 'med i mlijeko'. Po dolasku je bilo krasno, no put kroz sezonu nije bio tako sjajan. Ponavljam, jako mi je nedostajala obitelj. Odmah nakon što je zasjeo na klupu londonskog kluba Conte je uveo velike promjene. A kad inozemni trener krene raditi promjene u momčadi punoj zvijezda, uvijek postoji opasnost od pobune. - Igrači su sjajno prihvatili moje metode. Imamo jako intezivne treninge, novi način prehrane, novu formaciju (3-4-3), radimo video-analize, shvatili su koliko su važni detalji u pripremi utakmice. Osjećam se baš ispunjeno. Beskompromisan sam u svom radu, no sada sam nekako fleksibilniji. Shvatio sam da moram zažmiriti na neke stvari, poput navike igrača da prije utakmice jedu kajganu. Jednostavno morate prihvatiti tradiciju zemlje u kojoj radite. Kako mu je rad u Londonu bio prvi inozemni, Conte je morao usavršiti i jezik. - Morate naučiti jezik svojih domaćina iz poštovanja. Znao sam ga, učio u školi, no uzeo sam intezivni dvotjedni tečaj kako bih ga usavršio. Bilo je to kao penjanje na planinu, no uz jaku motivaciju ništa nije nepremostivo. Ipak, jezik je potpuno nebitan ako ne znate prenijeti emociju na igrače. Recimo, mnogi sveučilišni profesori nisu dobri učitelji - zaključio je Conte. On, recimo, u svijetu nogometa spada u sami vrh sveučilišnih profesora, po mnogima i je i najbolji, a sada je dokazao da je savršen učitelj. Roman Abramovič je pogodio, jako dobro zna zašto je svoju milijunsku igračku dao u ruke talijanskom stručnjaku koji velike momčadi čini još većima.