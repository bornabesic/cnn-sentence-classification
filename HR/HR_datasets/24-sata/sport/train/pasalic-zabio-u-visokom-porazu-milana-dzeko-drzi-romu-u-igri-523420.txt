Mario Pašalić zabio je jedini gol za Milan u visokom domaćem porazu od Rome 4-1 u posljednjoj utakmici 35. kola Serie A. Edin Džeko zabio je dva gola u uvodnih pola sata utakmice, nakon asistencija Mohameda Salaha i Leandra Paredesa, te tako izjednačio osobni rekord od 37 golova u jednoj sezoni, od kojih je 27 bilo u talijanskom prvenstvu. Milan je smanjio zaostatak 14 minuta prije kraja preko Pašalića koji je na drugoj stativi glavom pospremio u mrežu ubacivanje Lucasa Ocamposa iz kornera. Bio je to peti gol sezone za mladoga hrvatskog veznjaka. Nada "rossonera" umrla je samo dvije minute potom jer je Stephan El Shaarawy na asistenciju Džeke zabio treći, a u 87. minuti Daniele De Rossi je iz penala zapečatio pobjedu Rome nakon što je Gabriel Paletta dobio crveni zbog faula u šesnaestercu. "Vučica" je tako sačuvala teoretske izglede da se dokopa naslova prvaka jer tri kola prije kraja ima sedam bodova manje od vodećeg Juventusa, no "stara dama" vjerojatno će titulu potvrditi idući vikend. Milan je ostao na šestom mjestu koje mu jamči kvalifikacije za Europsku ligu, tri boda ispred Intera i Fiorentine. 