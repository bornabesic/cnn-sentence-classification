Civilna hrabrost je bitna, ali ne znam bih li uvijek ovako reagirao, ovisi o situaciji. Drago mi je da je ovako završilo, rekao je Robert Kovač (43), koji je u ponedjeljak navečer potrčao za 15 godina mlađim razbojnikom, srušio ga i predao policiji. - Vidi se da je gospodin utreniran - dobacio je njemački policajac novinarima dok je privodio lopova zahvaljujući bivšem hrvatskom reprezentativcu, danas pomoćniku bratu Niki na klupi Eintrachta koji su prošle godine spasili od ispadanja.  Robert je izašao na večeru u Frankfurt. Ispred restorana bio je bankomat na kojem je umirovljenik (72) podigao 40 eura. Lopov ga je pratio iz mraka i skočio na njega. Srušio ga je i počeo bježati s novcem. Kovač nije oklijevao ni sekunde. Izletio je iz restorana i potrčao za razbojnikom koji nije imao šanse. Nakon nekoliko metara, bivši Vatreni koji je godinama trčao za najbržim napadačima svijeta, stigao je mladića i sapleo ga. Drugi dio posla, znatno lakši, odradila je policija. Kovaču ni s 43 godine na leđima nije bio problem uhvatiti 15 godina mlađeg razbojnika, a ovo je bio jedan od rijetkih startova s leđa zbog kojih se nije morao bojati sankcija. Bio je to start za čistu desetku! Uz pet titula u Bayernu, dva prvenstva, dva kupa i Intertoto kup i dvije u Dinamu, prvenstvo i Kup, sad ima i jednog uhvaćenog lopova. Impresivna karijera koju je nastavio na klupi uz brata Niku. Priča se brzo proširila njemačkim medijima koji slave herojski čin našeg nogometaša. Eintracht je na službenom Twitteru napisao: 'Bravo, Roberte!' 👏👏👏 Großartig, Robert Kovac! #Zivilcourage #SGE https://t.co/obZkRakxNy 