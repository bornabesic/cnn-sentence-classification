Russell Westbrook jednostavno ne može sam. Košarka je ipak momčadski sport i jedan čovjek ne može vam donijeti naslov. Nije to svojevremeno mogao niti najvećih svih vremena -  Michael Jordan. Oklahoma je prošle godine bila na korak do velikog NBA finala, no nakon što je otišao Durant u Golden State, a Ibaka mijenjan, bilo je jasno da Thunder neće napraviti korak više, niti ponoviti prošlosezonski rezultat. Westbrook je 'pumpao' statistiku, godinu je završio s 'triple-double' prosjekom, prvi kojemu je to uspjelo još od Oscara Robertsona iz sezone 1961./1962., no za uspjeh momčadi to nije dovoljno. Peta utakmica prvog kruga doigravanja protiv Houstona to je najbolje ilustrirala. Westbrook je opet imao loptu u rukama, zabio je 47 koševa, dodao je i 11 skokova uz devet asistencija. međutim Thunder je ostao kratak za šest koševa. Houston je pobijedio 105-99 i prošao u polufinale Zapada. James Harden je za Rocketse ubacio 34 koša, no uz njega odlični su bili i Williams s 22 koša, Beverly s 15 i Nene s 14 koševa. Westbrook nije imao takvu pomoć. Grant i Abrines zabili su po 11, a Gibson i Oladipo po 10. A u posljednjoj četvrtini umorila se i zvijezda Oklahome, koja je u posljednjih 12 minuta imala šut 2-11. A ispucao je čak i 18 trica, najviše ikad, no pogodio je samo pet. Oklahoma mora biti svjesna da će i Westbrook otići ako mu generalni menadžer ne okupi momčad s kojom opet može napasti naslov. San Antonio Spursi na svom parketu slavili su protiv Memphisa 116-103 i u seriji poveli 3-2. Kawhi Leonard zabio je 28 koševa, Mills 20, a Parker 16. Leonardu je to 25 utakmica zaredom u doigravanju s dvoznamenkastim brojem koševa. Klupski rekorder je Duncan s 26 utakmica s više od 10 koševa od 2011. do 2013. Kod Grizzliesa najbolji su bili Mike Conley s 26 poena i Gasol sa 17. Priča utakmice ipak je bio trener Spursa Gregg Popovich. Ne, nije napravio nikakvu ludost na parketu, ali zato jest izvan terena. Dok je sa San Antoniom gostovao Memphisu prije nekoliko dana, Popovich je u restoranu potrošio 815 dolara, no ostavio je napojnicu od čak 5000 dolara. Očigledno je bio iznimno zadovoljan uslugom. Uostalom, nije mu prvi put da je u Memphisu posjetio 'McEwen's', koji je poznat po odličnoj vinskoj karti. I Utah Jazz povela je s 3-2 u prvom krugu doigravanja Zapada. Pobijedili su na gostovanju LA Clipperse 96-92.  Junak je bio Gordon Hayward s 27 koševa. Zbog trovanja hranom propustio je većinu prošle utakmice, no gubitak na masi i snazi nisu ga previše omeli. Kod Clippersa su Paul i Reddick zabili 28, odnosno, 26 koševa. 