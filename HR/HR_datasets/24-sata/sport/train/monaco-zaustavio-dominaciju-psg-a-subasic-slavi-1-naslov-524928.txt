Monaco je u zaostaloj utakmici Ligue 1 s 2-0 dobio St. Etienne i tako i službeno potvrdio osmi naslov prvaka Francuske. To znači samo jedno - Danijel Subašić došao je do svojeg prvog naslova prvaka i drugog trofeja u karijeri nakon osvojenog Hrvatskog nogometnog kupa. Momčad iz kneževine povela je u 19. minuti kada su gosti izgubili loptu na centru igrališta, Falcao je dao dubinsku loptu za Mbappea, koji je izbjegao zaleđe, zaobišao vratara i mirno zabio za 1-0. Inače, momčad iz kneževine imala je dominaciju i nakon toga, no rezultat se nije mijenjao do same završnice kada konačnih 2-0 postavlja Germain. 'Kneževi' su tako prekinuli četverogodišnju dominaciju PSG-a i s mladom, talentiranom momčadi osvojili prvi naslov prvaka nakon 17 godina posta, a sjajnom trenutku prisustovao je i princ Albert II. Danijel Subašić je za Monaco još jednom odradio 90 minuta i pokazao da je nezamjenjiv među stativama novopečenog francuskog prvaka. Ove sezone odigrao je 35 utakmica, a još preostaje ona posljednja protiv Rennesa u gostima. Primio je 28 golova u 37 kola, a čak 16 utakmica nije primio niti jedan gol. U zaostaloj utakmici Premier lige, Southampton i Manchester United su odigrali bez pobjednika 0-0. Već u petoj minuti je dosuđen jedanaesterac za domaćine. Bailly je igrao rukom, ali izvan kaznenog prostora iako je sudac utakmice, Mike Dean, procjenio da je bilo unutar. Bilo kako bilo, Gabbiadiniji je uzeo stvar u svoje noge, ali njegov je udarac s bijele točke odlično obranio Romero na vratima gostiju. Odmah je tri minute kasnije isti igrač mogao donijeti vodstvo gostima. Bailly je presjekao loptu Southamptonovom  Davisu i sjurio se prema vratima domaćina. Njegov je pokušaj Forster obranio. Do kraja poluvremena nije bilo niti približno uzbudljivo kao u prvih deset minuta i obje su momčadi s praznim mrežama  otišle na odmor. Nastavak susreta je bolje otvorila momčad Claudea Puela. Jones je u 51. minuti na samom rubu kaznenog prostora s lijeve strane srušio Cedrica. Davis nije odlučio izravno uputiti udarac nego je loptu proslijedio za Tadića čiji je snažan  udarac obranio Romero. Ponovno je argentinski vratar briljirao u 59. minuti. Vrhunski udarac Ward-Prowsa u sami gornji lijevi kut je Romero  obranio i poslao loptu u korner. Napokon su se probudili i 'crveni vragovi' u 67. minuti. Smalling je s desne strane uputio nabačaj prema Rooneyju koji loptu spušta za Matu, ali Španjolac šalje loptu visoko iznad gola iako je imao izglednu priliku. Pet minuta kasnije gosti pogađaju i stativu. Iako je bio tih tijekom cijelog susreta, Martial se oslobodio svoje  pratnje, ali nije uspio svladati Forstera.  Pogotka na utakmici na kraju nije bilo i sada obje momčadi imaju još samo jednu utakmicu za odigrati u Premier ligi. Southampton ponovno igra na domaćem terenu, protiv Stokea, dok crveni vragovi na Old Traffordu dočekuju Crystal Palace tri dana prije finala Europske lige protiv Ajaxa.  