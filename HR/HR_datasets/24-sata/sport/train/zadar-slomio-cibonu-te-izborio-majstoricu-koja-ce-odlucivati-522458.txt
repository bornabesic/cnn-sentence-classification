Košarkaši Zadra izborili su majstoricu u četvrtfinalu doigravanja prvenstva Hrvatske nakon što su u nedjelju u drugoj utakmici na svom parketu dobili Cibonu 68-56 (28-32) i poravnali na 1-1 u pobjedama. Momčad Zadra predvodio je Ivan Ramljak s 20 poena i 8 skokova. Boris Barać dodao je 13, a Kristijan Krajina 12 koševa.  Kod Cibone najbolji je bio Luka Žorić sa 22 koša i 6 skokova, dok je Marin Rozić ubacio 10 poena.  Odlučujuća treća utakmica na rasporedu je u četvrtak u Zagrebu, a pobjednik će u polufinalu doigravanja igrati protiv Šibenika, koji je eliminirao košarkaše Zagreba sa 2-0 u pobjedama. Naime, ranije u nedjelju košarkaši Šibenika slavili su u Trnskom protiv Zagreba sa 123-96. U drugom polufinalu Cedevita čeka boljega iz dvoboja Splita i Vrijednosnica Osijek (1-1), koji će majstoricu igrati u srijedu u Splitu. 