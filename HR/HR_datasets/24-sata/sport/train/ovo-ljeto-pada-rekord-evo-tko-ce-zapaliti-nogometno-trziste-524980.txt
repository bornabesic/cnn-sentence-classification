Čini se kao da je siječanjski prijelazni rok jučer završio. Novi je pred nama, a s njim i neki novi transferi zbog kojeg će se drmati cijeli nogometni svijet. Europa pogotovo. Više niti ne treba spominjati da je svaki sljedeći prijelazni rok potencijalno rekordan. Živimo u vremenima kada nogometom vladaju ekonomske velesile, superbogati vlasnici kojima nije teško potrošiti nekoliko desetaka milijuna eura da bi doveli igrača kojeg žarko priželjkuju. Tako bi i ovaj prijelazni rok mogao biti rekordan, pogotovo kada se zna da Monaco ima bisera za kojeg je jedan europski velikan spreman izdvojiti rekordnu sumu. Može se dogoditi da nitko od njih ne ode, ali može se dogoditi i da sruše sve rekorde. Kako god, ljetni prijelazni rok počinje u subotu 1. srpnja i traje dva mjeseca, do petka 1. rujna, no već sad počeli su pregovori, nagađanja i čeka nas jako vruće ljeto... Mladi Kylian Mpabbe (18) možda je i otkriće desetljeća. Malo je reći da nogometni svijet dugo nije vidio napadača s takvom tehnikom i instinktom Thierryja Henryja. Ono što je mladi Gianluigi Donnarumma kada su u pitanju golmani, to je Mbappe kada su u pitanju napadači. Krase ga sjajan dribling, iznimna pokretljivost, odličan pregled igre i nos za gol. U francuskom prvenstvu je zabio 15 golova i podijelio 11 asistencija ove sezone dok je u Ligi prvaka došao do brojke od 6 golova. Ništa od toga nije promaknulo čelnicima Real Madrida, koji su za mladog Francuza spremni izdvojiti vrtoglavih 120 milijuna eura. Mbappe bi ovim transferom srušio rekord Paula Pogbe od 105 milijuna eura kada je Juventusov dres zamijenio onim Manchester Uniteda. Sjajni Gabonac Pierre-Emerick Aubameyang (27) već neko vrijeme odlazi iz Borussije Dortmund. 'Žuto-crni' dobro znaju da ga neće moći još dugo zadržati. Potražnja za brzim napadačem je prevelika i spominju se ogromne sume oko njegova transfera. Aubameyang je tako primarna meta Manchester Uniteda, no u igru se upleo i kineski financijski div Tianjin Quanjian. Kinezi su za njega spremni platiti nevjerojatnih 90 milijuna eura, a nude mu godišnju plaću od 50 milijuna eura. Aubameyang bi ovim transferom nadmašio Ezequiela Lavezzija i postao najplaćeniji nogometaš svijeta. Naravno, pitanje je ide li se Aubi u Kinu i vidi li se na istoku u naponu karijere. Mnogi nogometaši iz siromašnijih dijelova svijeta ne mogu odoljeti superbogatim kineskim ponudama pa ostaje vidjeti hoće li i dečko sa zapadne obale Centralne Afrike. Osvajač zlatne kopačke Svjetskog prvenstva 2014. godine u Brazilu James Rodriguez (25) prešao je tog ljeta iz Monaca u Real Madrid za 75 milijuna eura. Mladi Kolumbijac bio je standardan kad je stigao, prošle sezone je igrao kada nije bio ozlijeđen, a ove je  - preselio na klupu. I svatko tko ima imalo razuma u tome vidi problem. Igrač koji je plaćen 75 milijuna, koji potencijal iskorištava jedino na treningu i kada dobije koju mrvicu u rotaciji momčadi ne zaslužuje takav tretman. Zato je odlučio otići. Kod Mourinha u Manchester United. Prema svim znakovima samo se čeka prijelazni rok pa da transfer postane služben. Spominje se iznos od 60-ak milijuna eura. Francuski reprezentativac Karim Benzema (29) je klasni napadač, ali nekako se čini da su mu dani u Realu odbrojani. Navijači su već dulje vrijeme nezadovoljni njegovim "toplo-hladno" igrama. Jedan dan izgleda kao najklasniji golgeter kojeg je Francuska imala, a već drugi kao da ne bi mogao igrati za Donju Bistru. Čini se da je epizodi u Madridu došao kraj i da bi Benzema mogao napustiti Real na kraju sezone. Pogotovo ako dođe Mbappe, koji sve mijenja iz temelja. Benzema bi u tom slučaju mogao birati gdje će otići. Jer trenutno nema kluba u kojem ne bi mogao igrati. Spominju se transferi na Otok u Arsenal ili Chelsea dok bi ga u domovini radio otkupio PSG. Cijena od 70-80 milijuna eura. Ili ja ili Arsene Wenger, rekla je nezadovoljna zvijezda Arsenala Alexis Sanchez (28) u jednom trenutku tekuće sezone. Čileanac je nezadovoljstvo iskazao javno nakon čega ga je Wenger poslao na klupu. Ništa neuobičajeno, ovakve stvari se u nogometu događaju na dnevnoj bazi. Dvojac je brzo riješio razmirice i Alexis je ponovo zaigrao. No, nekako je ostala sumnja da se sve izgladilo do kraja. Nezadovoljstvo je iskazao i Mesut Özil. Čileanac i Nijemac nezadovoljni su kvalitetom suigrača i time što je Arsenal ove sezone pokazao neke vrlo slabe točke svoje igre te ispustio neke bitne bodove. Najveći problem po Arsenal je što su za Alexisa zagrizli ligaški rivali Chelsea i Manchester City dok u redu čekaju i Bayern te PSG. Oni mogu zadovoljiti apetite Čileanca koji zarađuje 300 tisuća eura tjedno, a transfer bi mogao iznositi između 50 i 60 milijuna eura budući da mu cijena pada isforsiranim odlaskom.