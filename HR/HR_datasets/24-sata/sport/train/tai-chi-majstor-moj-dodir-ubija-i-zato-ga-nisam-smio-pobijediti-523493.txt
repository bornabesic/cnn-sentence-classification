Sjećate se majstora drevne kineske borilačke vještine Tai Chi koji je nedavno dobio batine od MMA borca i čiji su video borbe pogledali milijuni? Lei Wei izdržao je desetak sekundi nakon čega ga je mlađi i jači borac srušio i izudarao. Sad znamo zašto nije reagirao. Stariji gospodin nije uzvratio Xiaodongu Xuu jer, kako je objasnio, njegov dodir može biti koban za protivnika, pa nije htio riskirati. - Nisam htio pobijediti, morao sam se sudržavati. Pa mogao sam ga ubiti jednim dodirom. Onda bi nestalo harmonije u mom životu. Ako bolje pogledate, nije me ni dotaknuo. Udario me tek kad sam pao - objasnio je Tai Chi majstor. Ako ste propustili dio priče, Xiaodong Xu javno je kritizirao Tai Chi i sve koje se bave tom vještinom nakon čega ga je majstor Lei Wei izazvao. MMA borac je prihvatio, ali i poručio kako će Tai Chi majstor sam morati platiti troškove liječenja. Nakon neravnopravne borbe koja je završila u trenu, priča je dobila nastavak i počeo je lov na MMA borca kojeg, kako se čini, čekaju novi okršaji s Tai Chi majstorima. Ova drevna borilačka vještina u Kini dio je kulture, za neke i način života, pa je poraz Tai Chi majstora mnogima teško pao. Recimo, Jack Ma, osnivač online trgovine AliBaba, težak oko 30 milijardi dolara, stao je u obranu Tai Chija. - Ovo je bila ulična borba i to ništa ne dokazuje. Pa to je kao da uspoređujete kokoši i guske, nogomet i košarku... Ne možete reći da je nogomet slabiji od košarke jer se u njemu zabija manje golova. Usporedbe ove dvije borilačke vještine su van svake pameti jer u natjecanju mora biti pravila - izjavio je Jack Ma. Njegov sunarodnjak, brat po milijardama, poduzetnik Chen Sheng najavio je kako će odvojiti 1.5 milijuna dolara za Tai Chi borce koji su spremni izazvati MMA borca. - Ovaj mladić je izabrao ekstremne metode kako bi provocirao kinesku tradicionalnu kulturu. treba mu objasniti neke stvari. Platit će za ovo - rekao je Sheng.   