Ekstremno brzi razvoj tehnologije mijenja način na koji se krećemo, komuniciramo i obavljamo posao, a tu su i brojni izazovi koje je iznijela investitorica Mary Meeker u svom godišnjem izvještaju o internetskim trendovima.  Tako se navodi da je uočen trend usporavanja rasta novih korisnika interneta. U razvijenim zemljama dolazi do zasićenja, a preostale ljude postaje sve teže spojiti. Razlozi mogu biti teško dostupna područja, siromaštvo i nepismenost. Također se usporava i rast prodaje telefona, a pritom je svjetla točka Indija koja je preskočila SAD i postala drugo najveće tržište nakon Kine.  Automobili postaju sve pametniji i komuniciraju međusobno te bi mogli preuzeti ulogu vozača, što bi moglo donijeti promjenu s vlasništva na neke modele dijeljenja vozila. Tesla, Ford, GM, ali i Google i Uber samo su neke od kompanija koje rade na autonomnim vozilima, a Meeker predviđa da bi velik broj američkih tvrtki u ovom području mogao SAD-u vratiti titulu središta globalne automobilske industrije. No, da bi se to ostvarilo trebat će mijenjati zakone i regulative za prijevoz i dijeljenje automobila.  Kako se čini, govor bi mogao postati sljedeće veliko sučelje između ljudi i računala, a sve je krenulo s raznim glasovnim pomoćnicima. Tehnologija napokon postaje dovoljno brza i precizna da bi ova tehnologija bila održiva, ali morat će se poboljšati u bučnim područjima i prepoznavati različite dijalekte. Kako je prepoznavanje govora sada na 90 posto točnosti, kad stigne do 99 posto svi ćemo ga koristiti stalno.  Sljedeće veliko područje koje se mijenja je mobilna komunikacija u kojoj sve manje koristimo riječi, a prevlast preuzimaju slike, odnosno fotografije ili emojii. Messenger, Snapchat i slične aplikacije za chat mnogima postaju dodatna glavna stranica preko koje idu na ostatak interneta. U Aziji se već može primijetiti kako brojne tvrtke ulaze u to područje i koriste botove i aplikacije kako bi kroz poruke nudile razne usluge korisnicima. 