Frank Kanayet Yepes kolumbijski je naftni magnat hrvatskog podrijetla i strastveni ljubitelj brzih automobila. Yepes je prije tri godine uložio u tvrtku Rimac automobili hrvatskog poduzetnika Mate Rimca. Proteklog vikenda je na utrci u Monzi Yepes projurio sa skupocjenim Ferrarijem FXX-K, a na bolidu je bila hrvatska zastava. - Znam samo da voli brze automobile i ništa više - rekao nam je u četvrtak Mate Rimac. Ferrari FXX-K, koji je Yepes vozio, dio je posebne serije talijanskog proizvođača. Radi se o automobilima koji su, kako piše autostart.hr, toliko ‘nabrijani’ da ih se ne smije koristiti na cestama. Cijena iznosi 2,5 milijuna eura, a čak i kad si kupac priušti takav automobil, ne smije ga odvesti kući. FXX serija je namijenjena samo za vožnju na stazama i Ferrari ga čuva u svojim garažama. Ako kupac zatraži, dovest će mu ga na bilo koju stazu. 