Nakon prvih tisuću kilometara za volanom Kodiaqa sigurni smo kako Škoda ima novi prodajni hit. Dok smo vozili gradom Kodiaq je poput magneta privlačio poglede, a mnogi su se raspitivali o karakteristikama i cijeni.  Škodin SUV srednje klase izgleda dobro, vrlo impresivno, a u unutrašnjosti nudi više mjesta nego bilo koji drugi model usporedive cijene. A uz sve to stoji poput prosječnog kompaktnog SUV-a, primjerice Sportagea i osjetno je jeftiniji od usporedivog Tiguana. Stoga je jasno da će mnogi ljubitelji VW-a zbog ovog auta prijeći na Škodu. Unutrašnjost Kodiaqa iznimno je raskošna, u ponudi je i verzija s tri reda sjedala, a u prtljažnik stane čak 720 litara. Uz sve to, izgled unutrašnjosti je vrlo dobar, profinjen, a već osnovna oprema je iznenađujuće bogata. Serijski su dvozonski automatski klima-uređaj, 6,5” zaslon osjetljiv na dodir, tempomat, radarski sustav nadgledanja prostora ispred auta i alunaplatci 17”. Kodiaq je u vožnji vrlo komforan i iznenađujuće se dobro nosi s oštrim prolascima zavojima. U ponudi su benzinski motori snage 125 i 150 KS te dizeli od 150 i 180 KS. Osnovni benzinac stoji 176.477 kuna, a najjeftiniji dizel s DSG mjenjačem 236.184 kune. U ponudi su i modeli s 4x4 pogonom koji se mogu dobiti u kombinaciji sa svim motorima osim osnovnog benzinca. Iako mnogi misle da je Škoda redizajnom upropastila izgled Octavije, kupce veseli vijest da je automobil oko 1500 kuna jeftiniji od prethodnika. Dodamo li tome i bogatiju opremu, nova Octavia je povoljnija u prosjeku oko 9000 kuna, što je zaista pohvalno u vrijeme kad cijene uglavnom samo rastu. U ponudi su benzinci od 86, 115, 150 i 180 KS te dizeli od 90, 115, 150 i 184 KS. Osnovni model stoji 129.381 kunu, no najviše se očekuje od dizela sa 115 KS koji stoji od 147.792 kune.  