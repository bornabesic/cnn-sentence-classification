Ghost Recon Wildlands je igra s dosad najboljim lansiranjem ove godine, a na Ubisoftovom hitu u kojem se obračunavamo s narko kartelima u Boliviji radio je i najnoviji studio francuskog diva - onaj u Beogradu koji je službeno otvoren ovih dana.  Iako su sada službeno otvorili vrata, ured je u punom pogonu već više od godinu i pol. Nakon što je osnovni tim oformljen pod vodstvom Nenada Tešovića, oni su prošli obuku i prilagodbu u Bukureštu. Nakon šest mjeseci su se vratili u Beograd gdje su krenuli u širenje tima koji je radio na prilagodbi PC verzije igre, raznim grafičkim efektima te osiguranju podrške za sve kontrolere.  Beogradski studio je četvrti u istočnoj Europi koji je Ubisoft odlučio otvoriti i ovime pokazuju ozbiljne namjere širenja u regiji. Koliko ozbiljne? Sada zapošljavaju 20 ljudi, plan je do kraja godine imati 40 programera, a već sljedeće 100 ljudi.  Netko će možda reći da su u Ubisoftu mogli na jednom mjestu okupiti 1000 ili više ljudi koji će raditi na naslovima, ali Sebastien Delen, voditelj studija u Bukureštu, objašnjava razloge ovakvog širenja s manjim uredima po cijelom svijetu. - Ključni element sjajnog naslova je kvaliteta tih igara. Moramo moći kreirati najbolji profil ljudi za svaki naslov. Ako možemo privući ljude u cijelom svijetu, onda možemo privući one koji su korak dva ispred ostalih i ciljati izvrsnost - rekao je. Govoreći o razlozima pokretanja studija baš u Beogradu, Belen je rekao kako cijela industrija raste, ali da raste i Ubisoft, te su u istraživanju tržišta vidjeli da u Beogradu imaju kapacitete da otvore studio koji će imati potencijal da se proširi na veličinu na kojoj će imati stalan doprinos nekom od njihovih brendova.  - Posjetili smo više gradova u regiji i mislimo da potencijal nije samo u Beogradu, ali odluku smo morali donijeti i pala je na Beograd. Otvoreni smo naravno i dalje i vidjet ćemo hoće li u budućnosti biti drugih prilika - rekao je Belen o širenju na pitanje o nastavku širenja. Na pitanje može li to širenje uključiti i Zagreb, dodao je kako im nedostaju talenti i resursi da zadovolje sve brendove i platforme.  - Ako smo uvjereni da na nekoj lokaciji možemo pronaći dovoljno resursa da nam pomognu izbaciti dodatni naslov u 2020. godini, grupa bi svakako razmotrila i tu mogućnost - dodao je.  Tešović na istu temu dodaje kako studio u Beogradu mora postati uspješna priča, barem kao studio u Bukureštu, ali naglašava kako mu je najdraže u svemu što mladi inženjeri imaju priliku ovdje raditi na AAA igrama i na projektima kao što je Ghost Recon Wildlands. A imat će priliku raditi i na budućim naslovima.  Nakon što su obavili prvi dio posla s Wildlandsima, mali tim nastavlja raditi na igri i na ažuriranjima. No, oni će se također uključiti i u sljedeću veliku igru koju će raditi Ubisoft. Iz kompanije nisu htjeli otkriti radi li se o nekom nastavku ili nekoj potpuno novoj igri.  Uz Tešovića, prvi sljedeći član tima bio je i engine programer Radoš Popović koji je ispričao kako je ranije radio kao programer, ali ne na igrama. Njima se bavio od školskih dana u slobodno vrijeme kad je razvijao igre mahom za mobitele.  - Kao programeru puno mi znači ovakav dolazak Ubisofta. Općenito ljudi koji se bave igrama, oduševljeni su na sam spomen Ubisofta u regiji - rekao je. 