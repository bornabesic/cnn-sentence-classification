Solitaire je jedna od onih jednostavnih igara koje se nalaze u Windowsima, a koju mnogi od nas znaju zaigrati iz čiste dosade. Upravo je iz čiste dosade i nastala ova legendarna igra. Davne 1988. Wes Cherry je bio stažist u Microsoftu koji je u slobodno vrijeme došao na ideju za igru. Tada i nije bilo toliko igara kao danas, a mnogi su morali doslovno izraditi igru ako su se htjeli zabavljati.  Microsoft je kasnije igru uključio uz Windowse kako bi ljudi naučili koristiti miš, tako da je Solitaire imao i edukativnu vrijednost. Barem u početku.  No, kako je Cherry bio stažist, za igru nije dobio nikakvu kompenzaciju. U razgovoru za Great Big Story rekao je da bi bio bogat da mu je svatko dao barem peni za igru.  - Dosad je to napravilo samo 14 ljudi. Vas ostale čekam - rekao je Cherry u šali, prenosi The Next Web. 