Svi znamo da se polarne kape tope, no znanstvenici svakog dana uče o tome koliko se stvarno brzo te promjene odvijaju. Najnovija studija koja je proučavala vodu na Antarktici pokazala je kako je to otapanje puno brže nego se ranije znalo.  - Studija nam je otkrila da se otopilo puno više leda nego smo mislili - rekla je Robin Bell sa Sveučilišta Columbia. Koautorica studije dodala je da će se stvari samo pogoršati kako će porasti temperatura na planetu.  Znanstvenici su tijekom studije otkrili razne kanale u kojima teče otopljeni led na područjima na kojima ih nisu očekivali. Kako bi dočarali snagu promjena koje se upravo odvijaju, prikazali su i 120 metara široki vodopad niz koji se slijeva voda u ocean.  Ledenjak Nansen nalazi se na južnom dijelu kontinenta i radi se o površini dugoj 48 i širokoj 16 kilometara.  - Ovo nije budućnost - ovo se događa već desetljećima - rekao je glaciolog Jonathan Kingslake koji dodaje da su suprotno očekivanjima mnogih znanstvenika pronašli ovakvu tekuću vodu na brojnim mjestima.  