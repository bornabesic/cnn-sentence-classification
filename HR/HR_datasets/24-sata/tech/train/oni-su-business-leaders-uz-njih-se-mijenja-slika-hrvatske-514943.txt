Digital Takeover će osim stručnjaka koji će govoriti o digitalnoj transformaciji biti mjesto i na kojem ćemo odati priznanje predvodnicima digitalnog poslovanja u Hrvatskoj. Velika regionalna konferencija bit će i kulminacija svih druženja, koja su počela prije dvije godine. Kao lider na tržištu pokrenuli smo Digital Takeover kao inovativnu edukacijsku platformu kroz koju smo htjeli osvijestiti važnost digitalnog poslovanja i ulaganja u digitalno oglašavanje. Kroz niz susreta više od 1000 stručnjaka podijelilo je svoja znanja i brojna iskustva te smo uočili da je niz industrija na svoj način pokrenuo proces digitalne transformacije. Razvoj i ulaganja u infrastrukturu mijenjaju način na koji komuniciramo, ali i na koji posluju tvrtke - od malih startupa koji kreiraju inovativna rješenja i pokazuju da svjetski važne tvrtke mogu uspjeti u Hrvatskoj i biti svjetionik drugima, pa do tvrtki koje ulaganjima pomiču tržište prema naprijed i omogućuju drugim kompanijama da na nove načine dopiru do građana. Pod utjecajem snažnih ulaganja u telekomunikacijske mreže danas se omogućuje brzi rast digitalne ekonomije, koja raste sedam puta brže od ostalih grana gospodarstva. Sve te investicije dovele su do toga da danas više od 800.000 kućanstava ima pristup brzinama većim od 30 Mbps, dok gotovo 300.000 domova ima i pristup optici. Osim za gospodarstvo, veliki rast brzina u protekle tri godine važan je i za nas, obične građane. Jer danas preko interneta gledamo televiziju, kupujemo, igramo se i informiramo te zato treba odati priznanje onima koji su omogućili taj tehnološki iskorak. Digitalna transformacija je danas dohvatila i one sektore poslovanja od kojih to ne bismo na prvu očekivali, poput javnih kompanija ili tvrtki koje nude komunalne usluge. Te su tvrtke napravile velik zaokret u komunikaciji prema korisnicima te su shvatile da moraju doći tamo gdje je i korisnik, a to su društvene mreže ili servisi poput YouTubea te tamo komunicirati svoje proizvode i usluge na inovativniji način, i to na uređajima koje sad imamo stalno kraj sebe, a to su mobiteli. Zahvaljujući tim pomacima, prirodno nam je da danas više ne moramo zbog računa za električnu energiju stajati u redovima, ali i javljati svoje potrošnje i stanja brojila, nego za sve to imamo aplikacije i moderne internetske stranice koje nam olakšavaju život i omogućuju da niz radnji obavimo iz naslonjača ili platimo račune dok se vozimo u tramvaju. U bankarskom sektoru također smo vidjeli niz različitih pristupa klijentima posljednjih godina. I dok se neki i dalje fokusiraju uglavnom na televizijsko oglašavanje, drugi se ozbiljno okreću inovativnijim mjerama. Tako danas imamo i banke koje u svakoj kampanji donose nova rješenja koja nude nešto točno određenoj publici kojoj se obraćaju, odnosno znaju kako se direktno obratiti svojoj publici, tj. klijentima i kroz vlastiti portal, ali i društvene mreže. Tako imamo i odličnu stranicu koja se obraća mladima sa savjetima ili informacijama o koncertima, ali istu komunikaciju nastavljaju i kroz Facebook stranicu banke. Hrvatske igre za računala, ali i za pametne telefone sve su traženija roba u svjetskim okvirima, a zahvaljujući njihovoj kvaliteti mnoge tvrtke sad su narasle te potaknule niz drugih kreativaca da sami krenu u razvoj igara. Milijuni igara koji su se prodali na mobitelima i drugim uređajima omogućili su tim tvrtkama da zaposle mnogo ljudi i učine gaming sve značajnijim izvoznim proizvodom, zbog kojeg moraju zapošljavati ljude i izvan Hrvatske. Kao što smo vidjeli nedavno sa STEM revolucijom za hrvatske škole, brojni projekti imaju iznimno vrijednu društvenu komponentu. Neki su počeli kao inicijativa udruga, da bi izrasli u tvrtku koja bi mogla olakšati komunikaciju ljudima u teškim situacijama. Zbog toga smo odlučili i odati Digital Takeover Business Leaders priznanja tvrtkama čiji je doprinos promijenio sliku digitalne Hrvatske. Tema: Digital Takeover 