Rekorder po broju sati provedenih u svemiru, 58-godišnji ruski kozmonaut Genadij Padalka najavio je u subotu da okončava svoju karijeru, javlja agencija TASS. Padalka je već predao zahtjev za umirovljenje, rekao je direktor ruskog centra za obuku astronauta Jurij Lončakov. Posljednji radni dan svjetskome rekorderu po vremenu provedenom u svemiru bit će petak, 28. travnja. Daleko od Zemlje Padalka je boravio tijekom pet svojih misija, ukupno 878 dana, 11 sati, 29 minuta i 24 sekunda u svemiru. Inače, prvih 10 mjesta po danima u svemiru drže ruski kozmonauti, a samo su dva aktivna. Aleksandr Kaleri na 4. i Sergej Volkov na 10. mjestu jedini su aktivni među njima. Oni su dosad skupili 769 i 547 dana u orbiti. 