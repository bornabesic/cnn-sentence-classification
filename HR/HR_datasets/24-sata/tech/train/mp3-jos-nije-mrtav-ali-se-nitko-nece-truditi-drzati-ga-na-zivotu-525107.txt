Fraunhofer institut za digitalnu medijsku tehnologiju (IDMT) opovrgao je napise u medijima po kojima se ukida audio digitalni format MP3, koji je ovaj institut izumio prije 22 godine, piše tjednik Die Zeit. "Mislim da su ljudi nešto pogrešno shvatili. Krajem travnja ukinuli smo licence za MP3, no to se isključivo odnosi na one potrošače koji koriste naše programe i ni na koji se način neće odraziti na ostale", objasnio je direktor IDMT-a, Karheinz Brandenburg za Die Zeit. On je objasnio da istjecanje licenca i programa samo znači da njegov institut neće dalje raditi na razvoju ovih programa, no nipošto ne znači "smrt MP3 formata", kako su to posljednjih dana plasirali mediji. Ukazao je na to da će se posvetiti daljnjem razvoju formata AAC koji je po mnogim karakteristikama bolji od MP3 formata. AAC, koji je također razvijen u njemačkom Fraunhofer institutu, Apple koristi još od 2003. godine. Institut Fraunhofer MP3 format u promet je pustio 1995., a njegovoj popularnosti ubrzo je pridonijelo širenje interneta i platformi za razmjenu glazbe poput Napstera.