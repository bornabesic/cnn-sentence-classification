Vodeće teme 17. WinDays konferencije, koja je počela u utorak, su digitalna transformacija o kojoj će se govoriti u Business dijelu, te rješenja otvorenog koda i sigurnost informacija koje će biti u fokusu tijekom Technology dijela konferencije. Dok je lani naglasak bio na pokretanju ideja, ove godine fokusirat će se na njihovu implementaciju, odnosno na iskorištavanje potencijala što je i naglašeno sloganom "Iskoristimo potencijale", rekla je Lejla Zukić Krivdić iz Microsofta na početku konferencije. Objasnila je da su si, prilikom koncipiranja tema za konferenciju, postavili pitanje ide li Hrvatska pravim smjerom, stoga je krovna tema WinDays17 konferencije postala "Stvaranje pametnog gospodarstva i povećanje digitalne konkurentnosti Hrvatske", a fokus razgovora i prezentacija bit će digitalna transformacija koja je nezaobilazna za sve organizacije te nužna za rast gospodarstva. - Promjene zahvaćaju sve grane gospodarstva i događaju se svugdje u svijetu, lokalno i regionalno, a digitalne tehnologije u tome igraju značajnu ulogu pa je u zadnjih nekoliko godina pojam digitalne transformacije postao nezaobilazan. Digitalne tehnologije ubrzavaju transformaciju, podižu produktivnost, omogućavaju inovativnost, a samim time pozitivno utječu na digitalnu konkurentnost sve u cilju stvaranja pametnog gospodarstva. Upravo zato ove godine želimo pokazati kako ubrzane globalne promjene i digitalna transformacija utječu na sve organizacije i institucije u našoj regiji. Zato će o svojim iskustvima tog procesa govoriti čelnici brojnih tvrtki te ćemo razgovarati o tome kako stvarati drugačije obrazovanje i radnu snagu sa STEM vještinama potrebnima digitalno konkurentnim kompanijama - Zukić-Krivdić. - Digitalna transformacija se događa s nama ili bez nas - rekao je Ivan Vidaković iz Microsofta i dodao da će u tom procesu zaposlenici morati naučiti nove vještine, pa je poseban izazov promjena u kulturi rada, odnosno kako zaposlenike učiniti digitalno osviještenima. Dodaje da su generacije koje dolaze, kao npr. generacija Z, svjesne toga, a već danas istraživanja pokazuju da čak 62 % tzv. milenijalsa želi kroz posao ostaviti pozitivan učinak na svijet oko sebe.  Govoreći o digitalnoj transformaciji kao nužnom procesu koji obuhvaća ulaganje u tehnologiju, obrazovanje i razvoj STEM vještina, istaknuo je primjer Nenada Bakića koji je uspio uvesti Microbit u škole čime su danas zadovoljni učenici, učitelji, roditelji i svi sudionici u projektu.  - Oni koji su su upustili u digitalnu transformaciju osjećaju pogodnosti i kroz financije. Takve tvrtke bilježe 100 milijuna dolara operativne dobiti više od ostalih, a prema istraživanjima Svjetskog ekonomskog foruma, društveni potencijal digitalne transformacije je ogroman te iznosi 100 trilijuna dolara - rekao je Vidaković.    