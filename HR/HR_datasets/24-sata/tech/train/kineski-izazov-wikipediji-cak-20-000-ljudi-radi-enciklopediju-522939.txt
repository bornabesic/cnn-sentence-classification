Kina predviđa iduće godine pokrenuti online enciklopediju predstavljenu kao "kulturološki Kineski zid" spram općenito stranih utjecaja, a posebno spram Wikipedije. Kina mora objaviti vlastitu enciklopediju radi usmjeravanja javnog mnijenja, objasnio je glavni promotor projekta Yang Muzhi, u članku objavljenom prošlog mjeseca na internetskoj stranici Kineske akademije znanosti. Za razliku od Wikipedije ili njezine kineske inačice Baidu Baike, koji pribjegavaju dobrovoljcima i čiji se sadržaj stalno revidira, novi projekt u potpunosti će sastaviti profesionalci. Više od 20.000 sveučilišnih nastavnika već je angažirano za sudjelovanje u projektu koji će imati više od 300.000 unosa kad se pokrene iduće godine. U drugom članku objavljenom prošle godine Yang Muzhi predstavio je buduću enciklopediju kao suparnicu Wikipediji i Enciklopediji Britannici. Projekt pokrenut pod nadzorom Grupe kineskog izdavaštva, državne tvrtke, "imat će kineske karakteristike", objasnio je on. Bit će "simbol kulturnog i tehnološkog razvoja zemlje" koji će povećati njezin međunarodni utjecaj. Kina ima više od 700 milijuna internetskih korisnika, ali po američkoj organizaciji Freedom House, Peking je 2015. imao jednu od najrestriktivnijih politika glede sadržaja on line od 65 proučavanih zemalja, poslije Irana i Sirije. 