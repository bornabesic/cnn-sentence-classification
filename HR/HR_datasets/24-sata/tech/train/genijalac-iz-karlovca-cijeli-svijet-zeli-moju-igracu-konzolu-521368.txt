Tehnologija je novi rock’n roll. Nekad je to bilo sviranje gitare, a danas kada imate 18 godina pokrećete vlastiti startup i prodajete igraće konzole koje sami radite. Vremena se mijenjaju. Rekao nam je maturant karlovačke matematičke Gimnazije Albert Gajšak (18) koji je razvio proizvod koji će po svemu sudeći bit uspješan na svjetskom tržištu. Osmislio je igraću konzolu MAKERbuino koja služi u edukativne svrhe, jer ju je prije korištenja potrebno sastaviti i proći razne tehničke aktivnosti, od lemljenja do programiranja. Prije nekoliko dana zatvorio je kampanju na Kickstarteru u kojoj je za 25 dana prikupio čak 100.000 dolara. Plan je bio 10.000 dolara, ali je njegova konzola privukla ulagače iz cijelog svijeta. Konzola je nesastavljena i djeca se prilikom sastavljanja upoznaju s hardverom i softverom, leme, programiraju, da bi na kraju dobili potpuno funkcionalnu igraću konzolu. Cijela priča počela je kada mu je otac s 11 godina kupio prvi set za elektroničare. Nakon njega glad za znanjem i tehnologijom samo je rasla. Nastavio se igrati s mehanotehničkim setovima kombiniranim s elektronikom te krenuo na radionice robotike, elektronike i programiranja mikroračunala. - Iz čiste fore sam prije tri godine sastavio vlastitu igraču konzolu i tada je nastao prvi prototip MAKERbuino-a. Obilazeći sajmove inovacija shvatio sam kako se ljudima sviđa. Tri godine sam je usavršavao i razvijao i na koncu mi je sinula ideja da je na tržištu predstavim kao uradi-sam igraću konzolu. Djeci će biti super što su sami sklopili svoju konzolu i pri tome uče, a da toga nisu niti svjesna. Pri tome koriste i usvajaju nova znanja iz STEM premeta o kojima se danas jako puno govori. Danas su u prodaji uradi sam setovi - kako sastaviti vlastiti radio, no to je iz 20. stoljeća, dosadno. Kako vrijeme napreduje trebaju se smišljati novi alati da bi se djecu i mlade zainteresiralo za učenju ovako nečega, a to je koncept ove konzole koja je grafički jednostavna s retro zabavnim igricama – govori Albert. Dodaje da mu je u projektu, ali i inače, najveću podršku i pomoć dao otac Zoran i mlađi brat Emil, te Zajednica tehničke kulture koja mu je ustupila i prostoriju u kojoj radi i razvija svoj startup. U projekt je odlučio investirati i Tomislav Car, suvlasnik i direktor softverske tvrtke “Infinium” što mu je omogućilo izlaženje na Kickstarter. - Najviše donatora-kupaca je iz Amerike. Potom iz Hrvatske, Japana, Njemačke, a ima ih iz svih zemalja. Podržali su nas ljudi iz cijelog svijeta, ali i Hrvatske, te domaće tvrtke. Drago mi je što je kampanju podržao i Nenad Bakić. Sad krećemo u proizvodnju i šaljemo konzole kupcima-donatorima. No tu nije kraj. Kickstarter je osmišljen kao početak priče, jer nakon toga počinjemo s proizvodnjom i online prodajom konzole, a već pregovaram s trgovinama koje MAKERbuino žele staviti u prodaju – govori Albert koji je u postupku osnivanja tvrtke kako bi mogao započeti proizvodnju. Već sada ima nove ideje za nove proizvode koje će razvijati po istom principu- uradi sam - mobilni telefon i sat. Uz brojne obaveze, pripreme za maturu, osnivanje tvrtke i pokretanje proizvodnje gotovo da niti nema slobodnog vremena. No napominje da se inače kao i svi njegovi vršnjaci rado druži s prijateljima te u slobodno vrijeme s njima rado izlazi. Nakon mature studirat će na zagrebačkom Fakultetu elektronike i računarstva.      