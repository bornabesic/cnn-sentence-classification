Broj recepata koji 'provjereno' ublažavaju posljedice burne alkoholne noći vjerojatno je jednak samom broju pića koje smo i mogli popiti. No, sada postoji jedan i iza kojeg je stala znanost.  Australska znanstvena agencija CSIRO  na svom blogu objavila je kako je njihovo istraživanje pokazalo da u prevenciji mamurluka mogu pomoći kruške.  Uz to navode i snižavanje kolesterola, protuupalno djelovanje te da pomažu pri opstipaciji. No, to su sve manje važne informacije kad je mamurluk pred vama.  Mnogi narodni lijekovi i savjeti koji će spriječiti mamurluk traže i neke pripreme prije alkoholiziranja, a mnogima to tada nije visoko na listi prioriteta. Stoga se sok od krušaka čini kao prilično jednostavan zahvat, koji bi mogao pomoći.  Znanstvenici navode da kruške, osobito sok od korejske kruške, bitno smanjuje simptome mamurluka u odnosu na placebo. Najbolje se to moglo vidjeti na sposobnosti ispitanika da budu koncentrirani.  Glavna znanstvenica Manny Noakes navodi kako je to zbog toga jer kruške utječu na enzime u metabolizmu alkohola, odnosno pomažu tijelu da probavi i ukloni alkohol ili smanji njegovo apsorbiranje. No, znanstvenici dodaju da su ovo preliminarne studije te da se rezultati trebaju finalizirati, ali ne škodi isprobati, prenosi Quartz. 