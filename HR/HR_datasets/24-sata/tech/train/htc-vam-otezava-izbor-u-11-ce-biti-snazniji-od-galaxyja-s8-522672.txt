HTC će 16. svibnja predstaviti svoj novi top model telefona, a najnoviji detalji sugeriraju da bi trebao biti moćniji i od trenutno najveće zvijezde Samsungova Galaxyja S8.  Specifikacije koje su procurile pokazuju da HTC s najjačim adutima kreće u ljetnu bitku za kupce. Telefon će tako imati najnoviji Snapdragon 835 procesor, kao i kod Galaxyja S8 te 4 GB RAM-a i najnoviji Android sustav. No, spominje se i još snažnija Dual SIM verzija sa 6 GB RAM-a i 128 GB prostora za sve vaše fotografije i videa, prenosi GSM Arena. Novi U 11 bi trebao dobiti 5,5-inčni Quad HD ekran, proširivu memoriju do najviše 2TB, a sve bi trebalo biti zaštićeno kućištem otpornim na vodu i prašinu (IP57). Međutim glavni adut novog HTC-ovog telefona bit će senzori osjetljivi na dodir koji će se nalaziti na bočnim stranicama telefona. To praktično znači da će telefon reagirati na vaš pritisak i određene geste rukama će povlačiti određene radnje. Kvaliteta fotografija također bi trebala dobiti veliki korak naprijed. Stražnja UltraPixel kamera od 12 megapiksela imat će f/1.7 otvor blende što znači da bi trebala snimati odlične fotografije pri slabom svjetlu. Vaši selfiji također bi trebali biti puno kvalitetniji uz prednju kameru od 16 megapiksela s f/2.0 blendom.  Pitanje je samo hoće li HTC U 11 imati cijenu kojom će moći privući veliki broj novih kupaca. 