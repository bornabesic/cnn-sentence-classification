Alan Sumina i Zoran Vučinić tada su jedva skupili novac za prvi iPhone kako bi na njemu isprobali prvu aplikaciju na kojoj su radili pola godine. Tap & Track je pratio kalorije, a niz članaka i televizijskih priloga pomogao je popularnosti aplikacije koja se u prvoj godini skinula 300.000 puta što im je donijelo prvi milijun i priliku da otvore ured i zaposle prve radnike. Mladi tim je nastavio s razvojem sličnih aplikacija i zapošljavanjem nekoliko programera i dizajnera. No, tada je stigla i velika promjena. Pogledajte video - Odlučili smo da želimo imati tvrtku koja će imati veliki rast, što bi bilo teško s aplikacijama - ispričao je Alan Sumina u razgovoru za 24sata. Mlada tvrtka tada se okrenula igrama, a prva, Fashion City, bila je veliki hit i to među ženama. Uslijedile su igra za igrom, a nakon Applea, počeli su nuditi igre i na Androidu, zbog čega su morali otvoriti i novi ured u Budimpešti. Industrija igara u Hrvatskoj jedna je od najbrže rastućih, a upravo je ogroman uspjeh Nanobita jedan od najzaslužnijih za taj veliki rast te kasnije uključivanje brojnih mladih autora u gaming, ali i investicije velikih izdavača u naše male tvrtke.  - Naša gaming industrija se razvija rapidno zadnjih godina gdje mi kao Nanobit volimo podržati pojedince, evente, udruge ili studente kako bi još eksplozivnije pogurali cijelu industriju - ispričao nam je Nanobitov direktor marketinga Nikola Stolnik, koji dodaje da žele što više ljudi u ovoj grani IT-a jer će to otvoriti pristup novom znanju, tehnologijama i ljudima. Govoreći o kompaniji i svemu kroz što su prošli, kaže kako Nanobit može danas služiti kao svjetionik svim drugim tehnološkim kompanijama ili individualcima koji razmišljaju kojim putem krenuti.  Govoreći o samom uspjehu ove hrvatske tvrtke, Stolnik je naglasio kako je ovdje važan bio splet faktora, vizija i ljudi koje su uspjeli privući te prepoznavanje trendova prema smjerovima koji su se pokazali profitabilnima. Jedan od savjeta koje bi preporučili mladim tvrtkama i ostalima u digitalnoj industriji su stalna testiranja, ako imaju vremena i resursa. - Iznimne napore ulažemo u testiranje pristupa korisnicima - dodaje Stolnik i naglašava kako testiraju svaki detalj koji se može mjeriti kako bi izvukli maksimum dodane vrijednosti od svakog korisnika.    Hrvatska Nanobitu možda nije važna zbog zarade, ali im je najvažnija za budućnost tvrtke. - Hrvatsku gledamo kao zemlju koja će nam pružiti uvjete stabilnog poslovanja te budući kadar i ljudstvo koje će omogućiti daljnji rast kompanije - rekao je Stolnik koji je dodao da se, srećom, nisu susretali s klasičnim problemima birokracije u zemlji. Uz ured u Budimpešti bili su primorani otvoriti i ured u Bukureštu i to zbog potrage za novim kadrom. Kako nam je pojasnila Nanobitova šefica ljudskih potencijala, Ana Spasojević, najviše problema imaju s pronalaskom ljudi koji bi trebali biti iskusni u gaming industriji. Ne radi se samo o IT kadru, već imaju veliki nedostatak cijelog niza pozicija specifičnih za gaming industriju, poput ilustratora, game dizajnera... - Uključeni smo u studentske zajednice i trudimo se sponzorirati studentske projekte, raditi kao mentori kroz cijelu zajednicu i našom prisutnošću kroz obrazovne programe trudimo se da poraste broj stručnjaka - dodala je i naglasila kako su svake godine u prosjeku rasli za otprilike 80 posto po broju zaposlenika te da se nadaju da će taj rast ići i dalje. Upravo zbog tog rasta, kompanija se nedavno i preselila u potpuno nove prostore, kod kojih je i u najmanjem detalju uređenja inspiracija bila neka slavna igra. Uz preseljenje, novo zapošljavanje i nove urede, lani su im prihodi rasli otprilike 20 posto - iako nisu objavili nove igre, zbog čega od ove godine očekuju puno više. Nanobit ove godine planira objaviti tri potpuno nove igre. Kako smo doznali, jedna bi trebala biti svojevrsna simulacija vođenja restorana, druga će pratiti priču koja se grana u više dijelova, dok je treći projekt još u razvoju i o njemu ne mogu govoriti u kompaniji.    Tema: Digital Takeover 