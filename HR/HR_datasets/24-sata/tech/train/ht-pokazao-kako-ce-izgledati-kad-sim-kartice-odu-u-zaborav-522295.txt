Zamjena SIM kartica i razni adapteri te dodatne tarife samo zbog toga što želiš koristiti internet i na tabletu ili satu, uskoro će postati stvar prošlosti zahvaljujući dolasku eSIM-a.  Hrvatski Telekom najavio je još ranije dolazak ovog novog stndarda, a oni će biti prvi u Deutsche Telekomu te među prvima u Europi koji ovo rješenje nude na tržištu. Kod nas će početkom lipnja prvi eSIM uređaj u ponudi biti Huaweijev novi pametni sat. Za razliku od klasičnih čipova na SIM kartici, kod eSIM-a taj čip se nalazi unutar uređaja na koje se bežično preuzimaju korisnički profili. Na ovogodišnjoj WinDays konferenciji mogli smo se uvjeriti u to koliko će biti genijalno u bliskoj budućnosti kad će puno više uređaja imati podršku za te virtualne eSIM kartice, a mi nećemo morati razmišljati o fizičkim čipovima. HT je tako demonstrirao aktivaciju eSIM-a na tabletu i Huaweijevu satu uz pomoć QR koda koji će dobiti korisnici. Nakon njegova očitanja, na uređaju će se postaviti profil za eSIM i za par trenutaka spremni ste za rad.  Naime, eSIM će se pojaviti u novoj generaciji telefona, ali i raznih povezanih uređaja pa tako nećemo morati za svaki uzimati novi broj i pretplatu, već ćemo našu pretplatu koristiti na više povezanih eSIM uređaja. Trenutno će biti moguće vezati jednu eSIM karticu uz jedan uređaj, ali u planu je i povezivanje do šest uređaja unutar iste tarife.  Što se tiče dodatnih prednosti eSIM-a, ovakvi uređaji će biti praktičniji jer neće morati imati utore za SIM, a nema ni čupanja kartica i raznih manevara da bi izvukli SIM karticu iz telefona. Isto tako, ako ćemo prodavati svoj eSIM uređaj, kod resetiranja postavki moći ćemo jednostavno obrisati i eSIM karticu. 