Samo jedan nepromišljeni mail koji ste poslali sa službenog računa može imati ozbiljne posljedice - poput otkaza. No, email može biti i iznimno dobar alat za uštedu vremena, ako se koristi pravilno, rekao je za Business Insider poslovni govornik Michael Kerr. No, naglašava kako su brojna istraživanja pokazala da je upravo službeni mail otrov na radnom mjestu. Mnogi upravo njega često navode kao jedan od glavnih izvora stresa. Razlozi su količina poruka, ali i nepravilno korištenje.  Jedno od zlatnih pravila prije slanja poruka trebalo bi  biti: je li to poruka koju moram poslati i je li to poruka koju bi bilo bolje prenijeti osobno ili preko telefona. A ove loše navike svakako bi trebali izbjegavati: Slanje velikih fotografija i videa Možda ste snimili smiješan video ili imate fantastične fotografije s pića iza posla, ali vašim kolegama vjerojatno neće biti drago ako im zatrpate inbox mailom od 150 MB.  Lanci sreće Ovo je stvar koju treba izbjegavati u širokom krugu, pogotovo na službenom mailu. Nećete dobiti nasljedstvo od strica iz Nigerije ili izliječiti bolest ako pošaljete mail na 10 prijatelja. Izgledate neozbiljno i neprofesionalno slanjem ovakvih mailova.  Neprimjereni humor Svaku šalu netko može shvatiti na krivi način, a ako je u pitanju crni humor ili bilo kakav oblik šale koji bi mogao uvrijediti neku grupu ljudi treba biti još oprezniji jer vas mogu snaći ozbiljne sankcije.  Tajne ili povjerljive informacije Čini se logičnim, ali mnogi ovdje griješe. Čak i ako vjerujete osobi kojoj šaljete mail, budite oprezni jer nikad ne znate kome bi mogli proslijediti poruku. Jednako tako netko je može isprintati, a sve se lako može vratiti do vas.  GIF-ovi Animirani GIF-ovi sve su češći u našim razgovorima, ali pazite da radite na poslu gdje je to prihvatljivo.  Tračevi Dijeljenje tračeva je sasvim normalna ljudska pojava, čak i na poslu. No, najgore što možete napraviti je širiti neki trač u službenom mailu. Suzdržite se i tračajte dok ste na zraku ispred zgrade. Prijava za posao u drugoj kompaniji Svatko u nekom trenutku karijere odluči krenuti u potragu za boljim radnim mjestom i novim prilikama. Pritom svakako imajte na umu da ne šaljete molbu sa službenog maila. Izgleda neprofesionalno, a može ugroziti vaš sadašnji posao.  Pornografija i drugi neprimjereni sadržaji Zvuči logično, ali ljudi često dijele razne neprimjerene sadržaje koji mogu dovesti do ozbiljnih problema, ali i otkaza. Neka vam poslovni inbox ostane čist.  Loše vijesti i negativne informacije Najava otkaza radnicima svakako je vijest koju je bolje čuti osobno, a ne preko maila. Pravi razgovor zlata vrijedi u ovakvim i sličnim situacijama, poput otkazivanja nekog projekta. Kritika radnika ili loše povratne informacije uvijek bi trebali iznijeti osobno. Nije pošteno prema kolegama da ih tako obavijestite, a u isto vrijeme izgleda puno negativnije.  Velike i komplicirane odluke Osobni razgovor ili komunikacija cijelog tima uživo uvijek će biti učinkovitija opcija kad se raspravlja o velikom projektu ili kompliciranoj odluci u kojoj treba otpustiti nekog kolegu.  