Riječ je o specifičnom virusu. Bilo tko spojen na internet može biti zaražen. Korisnik čak ništa ne treba kliknuti da bi se zarazio, objašnjava docent Stjepan Groš sa zagrebačkog Fakulteta elektronike i računarstva.  Od petka internetom kruži virus Wannacry, koji napada računalne sustave diljem svijeta. Nakon što nam se obratila čitateljica koja navodno nije mogla registrirati automobil jer je informacijski sustav MUP-a bio blokiran, obratili smo se ministarstvu.  - Evidentirane su određene smetnje u internetskom sustavu te stručne službe otklanjaju navedeno. Informacijski sustav pritom nije bio ugrožen i normalno funkcionira - odgovorili su nam iz MUP-a. Je li riječ o napadu virusom Wannacry, nije poznato. Docent Groš smatra kako Hrvatska nema puno razloga za paniku.  - Što je neka država ovisnija o internetu, to je ugroženija u ovakvim situacijama.  Hrvatska je, što se tiče ovisnosti o internetu, još nerazvijena, ali nikad se ne zna. Potencijalni problem za Hrvatsku je zdravstveni sustav - kaže Groš. Virus Wannacry ne krade podatke nego ih samo zaključa te traži od korisnika da plate otkupninu.  - Podaci ne idu nikamo, sve vrijeme se nalaze na računalu, samo što se šifriraju. Kad korisnik plati, dobije ključ i podaci se odblokiraju - objašnjava naš sugovornik.  Do problema je, kaže, došlo jer postoje pogreške u operativnom sustavu Windows. Prije mjesec dana netko je otkrio sigurnosne propuste u sustavu i hakeri su to iskoristili kako bi zaradili na otkupninama. Microsoft je objavio zakrpe koje će ispraviti pogreške u sustavu i smanjiti rizik od napada. Potrebno ih je instalirati na sva računala, a posebno ona sa starijom verzijom Windowsa. Uz to, potrebno je instalirati i aktivirati antivirusni program.  - Potrebno je zaštititi se što prije jer, kad se računalo jednom zarazi, antivirus više ne pomaže - zaključuje Groš. Što je država razvijenija i koristi više računalnih sustava, to je veća opasnost da će virus utjecati na pad gospodarstva. 