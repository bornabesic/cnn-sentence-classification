Reklame koje iskaču po ekranu i ne daju se ugasiti, najnapetiji trenuci filma prekinuti 'kratkim predahom' postaju ne samo nepoželjna nego i zastarjela metoda oglašavanja. Što sve nosi digitalni svijet i kako se on prilagođava željama kupaca i potrošača otkrila su 24sata na Digitalnom Takeoveru. Gotovo 200 vodećih ljudi hrvatskih tvrtki, direktora marketinga, čelnici medijskih agencija te stručnjaka za digitalnu komunikaciju okupilo se u srijedu u zagrebačkom hotelu Hilton gdje su im eksperti 24sata predstavili goruće teme iz svijeta komunikacija. - Međunarodno tržište je na točki preokreta nakon koje ništa neće biti isto. Tradicionalni mediji izgubili su vrijednost koju su imali. Internet je postao broj jedan jer dnevno provodimo sedam sati uz digitalne medije. Portfelj 24sata dnevno posjećuje 1,5 milijuna ljudi i vodeći smo u Hrvatskoj. Pravi primjer brzog rasta posjećenosti su naše video vijesti i JoomBoos. Video je hit, doslovno leti s police – rekao je Boris Trupčević glavni direktor Styrije za Hrvatsku.   Nova i napredna tehnologija tjera i komunikacijski svijet u nove izazove. Vodeći ulogu u reklamama polako preuzima 'Native Advertising' na koji su svjetske tvrtke u godinu dana potrošile 7,8 milijardi dolara, a do 2018. čak 20 milijardi dolara.  Radi se o novom formatu oglašavanja koji koriste svjetski mediji, a odnosi se na kreiranju sadržaja prema potrebama klijenta. Dakle, radi se članak koji je nalik na novinarski pa je čitateljima zanimljiviji i sami za njim posežu dok klasične reklame izbjegavaju  - pojasnila je Silvana Mrvelj iz Odjela prodaje i medijskih rješenja 24sata. Jedan od najvećih hitova digitalnog preuzimanja u 24sata je YouTube kanal JoomBoos. On okuplja najpoznatije Youtubere u Hrvatskoj i regiji, a posebno je zanimljiv klijentima za oglašavanje jer radi originalne reklame na koje ljudi sami 'klikaju'. - Digitalni video nije smetnja nego je želja. Što i kako radimo najbolje možemo objasniti na primjeru. Za najveću hrvatsku drogeriju radili smo reklamu koju smo povezali s Majčinim danom. Pozvali smo majke da ih njihove djevojčice šminkaju i to snimaju. Reklama se vrti manje od tjedan dana, a ima preko 25.000 pregleda. Ljudi sami moraju poželjeti pogledati reklamu, a ne da im se ona nameće – rekao je Matej Lončarić, osnivač JoomBoosa.  Direktor digitalnih medija 24sata Zoran Turković uzvanicima je pojasnio zbog čega su 24sata najbolja platforma za promociju njihovih proizvoda: "24sata su prva medijska kuća koja je na razini vodećih američkih kuća. U šumi informacija na internetu zahvaljujući našim stručnjacima mi znamo kako doći to ciljane publike za svakog klijenta. Klijenti ujedno nikada neće dobiti oglas koji ih ne zanima zahvaljujući našim metodama targetiranja".  Svoja iskustva s digitanim medijima podijelili su i stručnjaci iz tog područja na panelu zvanom "Što je budućnost komunikacija?". 24sata su tako ugostila novinra i bivšeg glavnog urednika najvećeg turskog news portala  Hurriyet.com, člana uprave Hurriyet grupe Bulenta Mumaya. Tu su bili i domaći eksperti poput Davora Brukete, kreativnog direktora i vlasnika agencije Bruketa&Žinić OM.  Agencija je osvojila više od 300 međunarodnih stručnih nagrada, a njihovi se agencijski radovi kontinuirano objavljuju u nekim od najuglednijih stručnih publikacija u svijetu. Maja Čuling, voditeljica odjela marketinških komunikacija Tele2 prenijela je dio svog 13-godišnjeg iskustva kao i Mato Rajić, viši marketinski specijalist Hrvatske lutrije koji se nakon novinarskog i uredničkog posla usmjerio na približavanje lutrijskih igara mlađim generacijama. Ovo je druga godina kako se održava Digitalni Takeover, a organizatori vjeruju da će postati središnje mjesto okupljnja digitalne zajednice gdje će se izmjenjivati iskustvo i znanje iz digitalne industrije.  