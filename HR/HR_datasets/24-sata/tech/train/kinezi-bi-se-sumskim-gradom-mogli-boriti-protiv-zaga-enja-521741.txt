Kineski grad Nanjing se kao i brojni drugi dijelovi zemlje bore sa zagađenim zrakom. Indeks kvalitete zraka u utorak je bio 154 (na ljestvici do 500), a ta se razina smatra nezdravom, osobito za one s bolestima dišnog sustava. Viziju rješenja koje bi moglo pomoći u smanjenju onečišćenja ponudila je talijanska tvrtka Stefano Boeri Architteti koja je najavila da će izgraditi dva nebodera prekrivena drvećem i drugim biljem. Ukupno 1100 stabala i 2500 različitih grmova na balkonima i krovovima ovih nebodera tvorilo bi svojevrsnu vertikalnu šumu. Kako navode na svojim stranicama, ova dva nebodera sa 6000 kvadratnim metara biljne površine mogla bi apsorbirati 25 tona CO2 godišnje, a svakog bi dana proizveli oko 60 kilograma kisika.  Nakon što su slične zgrade dobili Milano i Lausanne, ovo bi bio treći ovakav kompleks, a kompleks bi trebao biti gotov sljedeće godine. Viši toranj bio bi visok 200 metara, a u njemu će uz poslovne prostore biti muzej, škola i pirvatni klub. U nižoj zgradi, visokoj 108 metara, smjestit će se hotel. Iako su trenutno u razvoju dva nebodera, Boeri želi izgraditi cijeli šumski grad u Nanjingu, prenosi Business Insider. 