Nakon skoro dvije godine u orbiti, tajna američka letjelica X-37B vratila se na Zemlju s još tajnovitije misije u orbiti. Američka vojska objavila je snimke slijetanja u nedjelju, ali i nakon četvrte misije u svemir ne znamo što je točno radila gore.  Ovo je bila najduža misija za letjelicu koju je izradio Boeing, a u Zemljinoj orbiti provela je 719 dana, čime se ukupno vrijeme u svemiru popelo na 2085 dana. Ono što znamo je da vojska testira i mogućnost obavljanja raznih operacija u orbiti uz povratak letjelice poput aviona, slično kao i shuttle.  Iz vojske su šturo poručili kako su nevjerojatno sretni podacima koje su prikupili  koji će pomoći znanstvenoj zajednici. O namjeni projekta priča se već više od deset godina, a ranije se špekuliralo da bi ovaj mini shuttle trebao biti neki svemirski bombarder, letjelica koja će uništavati špijunske satelite neprijatelja... Međutim, ipak se čini da se radi o eksperimentalnoj letjelici kojom se testiraju nove vojne tehnologije za svemir. Tako se zna da su sada testirali novi sustav potisnika za nove satelite, nosili su i 10 malih CubeSat satelita te razne uzorke kako bi testirali njihovo ponašanje u svemiru.  