Razrez na ledenjaku koji pušta crvenu tekućinu koja podsjeća na krv sto je godina mučio znanstvenike. Australski istraživač Griffith Taylor otkrio je ovaj zakutak Antarktika 1911. godine i odmah ustanovio da crvenu boju uzrokuju mikroskopske crvene alge. Objašnjenje koje nikada nije potkrijepljeno dokazima tek je 2003. demantirano - novom teorijom. Znanstvenici su tada zaključili kako crvenu boju vodi daje oksidirano željezo. Vjerovali su da je ono posljedica ostataka prastarog slanog jezera formiranog prije 5 milijuna godina.  Studija koju su nedavno proveli američki znanstvenici potvrđuje da crvenilo dolazi od oksidiranog željeza, ali i da je jezero iz kojeg ono dolazi zarobljeno ispod ledenjaka već milijun godina. Koristeći naprednu ekolokacijsku tehnologiju mogli su vidjeti što se nalazi ispod Taylorova ledenjaka, a istraživanjem su ustanovili i da ledenjak ima vlastiti vodeni sustav. - Šokirali smo se kada smo otkrili da jezero ispod ledenjaka nije smrznuto, iako je toliko dugo bilo okruženo ledom, kazali su iz istraživačkog tima koji je okupilo Aljaško sveučilište u Fairbanksu.  Znanstvenici su uz pomoć sonara otkrili da voda teče ispod ledenjaka, te da kao takva oslobađa toplinu dovoljnu da otopi dio leda i pretvori ga u tekuće stanje. Budući da ima vlastiti sustav, voda teče Krvavim vodopadom već milijun godina. Također, zaključili su i da će u budućnosti ovaj jedinstveni vodopad postajati sve veći, prenosi The Sun. Antarktika, koja je trenutno naseljena samo istraživačima i pingvinima, mjesto je još nekoliko misterija. Najpoznatiji je da se ispod leda nalazi tajni grad koji bi mogao biti Atlantida. 