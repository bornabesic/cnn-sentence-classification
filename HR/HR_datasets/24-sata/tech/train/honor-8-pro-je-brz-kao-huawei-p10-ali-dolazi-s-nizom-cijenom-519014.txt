Honor 8 Pro već smo ranije upoznali kao Honor V9 koji je predstavljen isključivo za kinesko tržište, a danas je službeno otkriven i u globalnom izdanju. Radi se o telefonu koji po svemu može konkurirati i Huaweijevoj zvijezdi P10 - pa i cijeni! Novi model tako dolazi s 5,7-inčnim QuadHD ekranom (2560x1440), a tu je i Kirin 960 procesor koji se nalazi i u P10 te 6 GB radne memorije i velika baterija od 4000 mAh. Što se tiče interne memorije, tu je 64 GB, koje možete proširiti memorijskim karticama. U odnosu na P10 kojem se senzor otiska prsta nalazi na prednjoj strani, 8 Pro ga i dalje ima na stražnjoj strani uređaja. Zadržao je dizajnerski izgled obične osmice sa zaobljenim rubovima, a kao i kod manjeg brata identične su mu kamere (2x12 i prednja od 8 mpx), tako da ovdje nemamo prednost Leice kao kod Huaweija.  Honor 8 Pro dolazi s Androidom 7 i Huaweijevim EMUI 5.1 sučeljem te njihovim algoritmom koji bi trebao optimizirati uređaj i korištenje memorije. Sam telefon dolazit će u kutiji koja se može pretvoriti u Google Cardboard VR uređaj. Cijena bi mu trebala biti 549 eura i u prodaju kreće od 20. travnja, no još nije poznato kad i po kojoj cijeni stiže na naše tržište. Usporedbe radi, P10 je u Hrvatsku krenuo po cijeni od 4999 kn u promotivnom paketu.  