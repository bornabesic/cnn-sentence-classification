Kad smo prije 20 godina gledali leteće automobile u filmskom hitu "Peti element" vjerojatno smo pomislili da ćemo na takvu budućnost morati čekati i cijelo stoljeće. No, zahvaljujući japanskoj Toyoti, čini se da je čekanju kraj.  Poznata kompanija odlučila je uložili oko tri milijuna kuna u projekt letećih automobila koji bi na cestama, pardon, u zraku mogli biti već iduće godine.  Moći će letjeti do 10 metara iznad zemlje, a pokretat će ih tehnologija koja se već koristi u dronovima, piše Independent. Procjenjuje se da bi prosječna brzina Toyotinih letećih automobila mogla biti oko 100 kilometara na sat. Ovaj ambiciozni projekt nosi naziv Skydrive, a osmislila ga je skupina Cartivator za koju su Toyotini inženjeri radili volonterski. Prvi probni let automobili bi mogli imati već iduće godine, a komercijalno bi trebali postati dostupni od 2020, za vrijeme ljetnih Olimpijskih igara u Tokiju.  Prije nego polete, regulatorne agencije morat će utvrditi jesu li sigurni za promet i, ako jesu, izdati potrebne dozvole za njihovo korištenje.  