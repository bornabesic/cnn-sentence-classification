Američki startup Wonder razvija hibrid pametnog mobitela i konzole, a kalifornijska kompanija je nedavno privukla pozornost i megapopularnog Kevina Spaceyja koji je investirao u ovaj ambiciozni projekt. Iako će moći funkcionirati kao pametni telefon, Wonderov uređaj će primarno biti konzola, tvrdi osnivač i izvršni direktor startupa Andy Kleinman. Iako o ovom misterioznom uređaju još  nema previše informacija, ono što je Wonder do sada otkrio sugerira kako će se raditi o napravi koja je konceptualno slična Nintendovoj novoj Switch konzoli. Wonderov uređaj bi navodno trebao biti hardverski jači od Switcha, a vizualno se neće pretjerano razlikovati od modernih pametnih telefona, otkrio je Kleinman za Vocativ. Osim Kevina Spaceyja, u Wonder je investirao i osnivač Atarija Nolan Bushnell, kao i nekoliko velikih američkih investicijskih fondova. Uređaj će navodno biti sposoban pogoniti VR headsete, no i dalje nije jasno kakav će operativni sustav pokretati. Wonder je već otkrio i kada će otprilike ovaj ambiciozni mobitel stići na tržište, a više informacija o tome donosi IGN Adria. 