Oduvijek sam opsjednut idejom elektroničkih modifikacija. Vjerujem da će one jednog dana ljudima postati šesto čulo, kazao je IT stručnjak Daniil Lyktin (26) nakon što je u prsa ugradio uređaj koji mu vibracijom signalizira u kojem se smjeru kreće, točnije, vibracijom pokazuje na kojoj je strani sjever, piše Daily Mail. Samoprozvani štreber za tehnologiju kaže da je čitava procedura bila jednostavna. Dvije male metalne šipke umetnute su ispod kože, a na njihovim krajevima s vanjske strane prsa nalaze se četiri piercinga. Na njih je pričvršćen uređaj koji se jednom dnevno skida radi punjenja. - Mislim da će jednog dana prerasti u osjećaj. Vjerujem da ću jednom prestati osjećati vibracije, a umjesto njih početi osjećati smjer, kazao je Rus. Lytkin kaže i da je pristupio ovom eksperimentu jer ga je zanimalo hoće li i kako reagirati tijelo i mozak na ovakvo strano tijelo. Nastoji, kaže, i svoju ženu nagovoriti da ugradi jedan u svoja prsa. On međutim nije prvi koji se odlučio za ugradnju uređaja. Postoji iza svega čitav projekt pod nazivom North Sense tvrtke Cyborg Nest koja se bavi proučavanjem ljudskih osjetila s tehnološkog aspekta. Nakon što su uređaj početkom godine isprobali predstavnici kompanije, posljednjih mjeseci ugradnji su počeli pristupati ljudi diljem svijeta. North Sense uređaj omogućuje čovjeku da osjeća oko sebe elektromagnetsko polje, da osjeća okolinu koju inače nije u mogućnosti osjetiti, kažu iz tvrtke, a to je i temeljni cilj projekta i rada njihovih stručnjaka općenito.