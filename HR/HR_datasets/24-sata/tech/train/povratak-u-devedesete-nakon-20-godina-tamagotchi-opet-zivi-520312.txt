Predmeti za koje smo mislili da smo ih zauvijek pokopali u devedesetim godinama prošlog stoljeća nakon određenog perioda, čini se postupno 'isplivaju' iz zaborava. Ovaj je put riječ o Tamagotchiju. Vaš je vjerojatno umro još prije 15 godina, zarobljen između starog tipa Nokije 3310 i Nintendove konzole Game Boy Color u ladici nekadašnje tinejdžerske sobe.  Dobra je novost što ćete se moći iskupiti za nemar prema igrački ovalnog kućišta s malim ekranom na kojemu je prikazan 'kućni' ljubimac kojega treba hraniti, tuširati i neprestano brinuti o njemu kako bi što dulje živio. Igračka koju je proizvela japanska tvrtka prestaje raditi ako se ljubimac zanemari i više se ne može aktivirati.  Dvadeset godina nakon pojave prvih primjeraka, japanska tvrtka Bandai odlučila je ponovno izbaciti ovu mini-konzolu koja je, po podacima kompanije prodana u više od 76 milijuna primjeraka.  Iako su Tamagotchi ljubimci čitavo vrijeme prisutni u trgovinama dječjih igračaka, a 2014. Bandai je izbacio i poboljšanu verziju pod nazivom Tamagotchi Friends, ovo će izdanje izgledom i funkcijama biti vjerno originalnom modelu.  Jedina će razlika biti u tomu što će novi kućni ljubimac imati četiri centimetra, umjesto pet koliko je mjerio original.  Ljubitelji ove igračke moći će birati među šest različito dizajniranih virtualnih životinjica. U Japanu će se moći kupiti za 12 eura, a putem Amazona moći će se naručiti za 17.  Za Tamagotchije iz 1996. kolekcionari bi ponudili oko 122 eura.  