Mars je sljedeći veliki korak za čovječanstvo, ali na tom putu čeka nas još niz stepenica na kojima se moramo pripremiti za tako veliku misiju. Jedna od njih bit će cjelogodišnja misija na Mjesec.  Greg Williams iz NASA-e na skupu u Washingtonu je govorio o planu čiji je cilj Mars. Nizom letova prema Mjesecu prvo će se izgraditi baza koja će biti temelj kasnije misije na Mars. Tamo planiraju i dopremiti letjelicu kojom će 2030-ih posada krenuti na Crveni planet. Međutim, prije stvarnog puta 2027. će ih čekati godišnja misija u istoj letjelici u orbiti oko Mjeseca kako bi znali što će ih kasnije čekati tijekom stvarnog putovanja koji će trajati 1000 dana.  Put prema Marsu bit će ogroman projekt na kojem NASA očekuje suradnju raznih država, a na početku će se morati graditi i nova generacija svemirskih stanica. Prva baza u orbiti između Zemlje i Mjeseca mogla bi biti lansirana već za tri godine. Deep Space Gateway bazu gradit će Boeing, a ona će biti ključna za nova istraživanja dubokog svemira. Pogonit će ju novi solarno-električni pogon (SEP) kojeg razvija NASA, a radi se o sustavu koji Sunčevu energiju pretvara u električnu i potom je koristi da ionizira gorivo (poput ksenona). Novim pogonom trebali bi 10 puta manje goriva od klasičnih kemijskih pogonskih sustava, prenosi Space.com 