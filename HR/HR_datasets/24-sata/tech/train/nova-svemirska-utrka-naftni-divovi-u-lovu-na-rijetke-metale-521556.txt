Najbogatije naftne kompanije uskoro će pokrenuti novu svemirsku utrku u izgradnji raketa koje će moći dohvatiti rezerve voda i rudariti za vrijednim metalima. Analitičar Tom James kaže kako će bliskoistočni divovi svoje bogatstvo prema svemiru usmjeriti kroz pet godina te pokušati monopolizirati rezerve vode na drugim svjetovima.  James tvrdi da Saudijska Arabija i Ujedinjeni Arapski Emirati već razvijaju svemirske programe s interesom za svemirsku robu. Upravo je i Abu Dhabi jedan od velikih investitora u Virgin Galactic Richarda Bransona. Ove zemlje imaju i geografsku prednost za lansiranje raketa, a to je blizina ekvatora, što znači da moraju potrošiti manje goriva da bi lansirali raketu u svemir.  Voda je nova nafta i to u svemiru, rekao je James za Bloomberg. Dodaje kako se kompanije s Bliskog istoka fokusiraju prema znanju i novim tehnologijama te vjeruje kako će izvanzemaljski izvori vode biti vrijedna roba u eri svemirskih putovanja. Ona se može koristiti kao izvor energije, a može se podijeliti i na vodik i kisik. Osim vode, velik potencijal krije se u vrijednim metalima na asteroidima za koje je zainteresiran i Goldman Sachs.  Asteroidi u našem svemirskom susjedstvu bogati su mineralima i rijetkim metalima koji bi na Zemlji koštali trilijune dolara, a upravo Goldman Sachs kaže kako je rudarenje asteroida 'realističan cilj' u bliskoj budućnosti. Istraživačke sonde mogle bi se izgraditi za nekoliko desetaka milijuna dolara, a procjene su da bi letjelica koja će rudariti asteroide koštala oko 2,6 milijardi. No, postoji i strah od ogromnog utjecaja ovako vrijednih asteroida na svjetsku ekonomiju, prenosi Daily Mail. 