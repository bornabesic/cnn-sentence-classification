Nakon što su uspješno predstavili robotskog pauka na CES sajmu u Las Vegasu početkom godine, hrvatski startup STEMI dobio je novi poziv iz SAD-a. Veliki Intel sada ih zove da predstave robota Hexapoda na Intelovu štandu u sklopu Maker Faire sajma u San Franciscu. Osim predstavljanja robota u planu je i dogovaranje poslovne suradnje s Intelom.  Maker Faire je inače najveći sajam inovacija, kreativnosti i invetivnosti posvećen izumiteljima koji istražuju i stvaraju nove proizvode i tehnologije, a ove godine očekuje se 200.000 posjetitelja.  - Činjenica da ulazimo u dogovore oko poslovne suradnje s Intelom i sam poziv da izlažemo na njihovom štandu potvrda su nam da imamo dobar i kvalitetan proizvod. Iznimno smo ponosni da nas je tako velika i renomirana tvrtka prepoznala i vjerujemo da će nam to značajno pomoći u daljnjem razvoju poslovanja – izjavio je Marin Trošelj, CEO i suosnivač STEMI-ja.  Nakon crowdfunding kampanje i rada na razvoju proizvoda krenula je i prodaja Hexapod robota koji se može naručiti preko stranice www.stemi.education (2460 kuna). Inače robot dolazi u dijelovima, a morate ga sami sastaviti prateći jednostavne upute. Kao obrazovni alat pomaže u učenju  elektronike, robotike i programiranja, a iako je namijenjen mladima i odrasli će se njime moći zabaviti. Robotom upravljate preko mobitela, a ima i nekoliko načina hodanja.  