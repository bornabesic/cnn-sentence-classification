Astronauti su na Međunarodnoj svemirskoj postaji već jeli salatu koju su uzgojili u svemiru, a NASA je sada otkrila kako će izgledati svemirski plastenik koji će hraniti cijelu posadu na misijama u dubokom svemiru.  Prototip ovakvog svemirskog vrta trebao bi u budućnosti funkcionirati na Mjesecu ili u misijama na Marsu. Radi se o plasteniku na napuhavanje unutar kojeg bi se reciklirali hranjivi sastojci kako bi se simulirali slični procesi na Zemlji. Kako bi ih zaštitili od svemirskog zračenja, ovakvi plastenici bi vjerojatno bili zakopani ispod površine zemlje na Marsu ili regolita na Mjesecu te bi trebali posebno osvjetljenje. Inženjeri i znanstvenici iz NASA-e i Sveučilišta u Arizoni rade na razvoju ovog zatvorenog sustava unutar kojeg bi koristili biljke koje će neutralizirati CO2 te pružati hranu i kisik. Prototip bi tako trebao podržavati uzgajanje biljaka za hranu, revitalizaciju zraka, recikliranje vode i otpada.  Ugljikov dioksid koji izdišu astronauti biljke bi pretvarale u kisik, a hidrološki ciklus unutar plastenika pokrenuli bi vodom koju bi donijeli sa sobom ili pronašli na Mjesecu ili Marsu. Ovakvi sustavi trebali bi podržavati dugotrajne misije, a znanstvenici sada rade na utvrđivanju biljaka i drugih sastojaka koji imaju najbolji učinak.  - Oponašamo ono što bi biljke imale da se nalaze na Zemlji i koristimo te procese za održavanje života. Cijeli sustav tako u maloj mjeri oponaša biološke sustave na Zemlji - rekao je za NASA-u Gene Giacomelli sa Sveučilišta u Arizoni. 