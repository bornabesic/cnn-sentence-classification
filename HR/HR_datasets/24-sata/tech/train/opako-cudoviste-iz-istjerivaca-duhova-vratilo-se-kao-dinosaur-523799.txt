Opakog pogleda i pun šiljatih rogova, novi dinosaur kojeg su otkrili znanstvenici nevjerojatno je sličan čudovištu iz klasika Istjerivači duhova. Upravo zato su mu i dali ime Zuul.  Kao i filmsko čudovište koje je napalo Sigourney Weaver, dinosaur Zuul imao je velike rogove na glavi te manje šiljke preko lica. Međutim, on je živio prije 75 milijuna godina u razdoblju Krede i imao je nešto slabiji apetit. Zuul je jeo bilje, i to puno bilja, kako bi održao figuru tešku dvije i pol tone.  - Kad nam je ime palo na pamet, jednostavno nismo mogli odoljeti - kaže Victoria Arbour i kanadskog Kraljevskog muzeja Ontarija. U odnosu na filmsko izdanje, dinosaur Zuul je bio dug oko šest metara i imao je prilično opako oružje. Njegov tri metra dug rep bio je također prekriven šiljcima, a na njegovu kraju bila je velika kost, pa je rep bio pravi budzovan kojim se mogao obraniti od neprijatelja poput T.rexa, prenosi The Guardian. Kako bi njegovu anatomiju još više izrazili, puno ime dinosaura je Zuul crurivastator - Zuul, uništavač cjevanica Zuul je jedan od najpotpunijih primjeraka oklopljenih ankilosaurida, a našli su ga s cijelom lubanjom, repom te očuvanim dijelovima tkiva. Živio je na području današnje Montane u SAD-u gdje su ga otkrili prije tri godine. Primjerke ankilosaurida obično nalaze u sićušnim dijelovima koji su često nedovoljno veliki da bi se odredila vrsta. Zuul pak ima i torzo te noge koji su još zarobljeni u kamenu i znanstvenicima će trebati neko vrijeme da ga oslobode.  