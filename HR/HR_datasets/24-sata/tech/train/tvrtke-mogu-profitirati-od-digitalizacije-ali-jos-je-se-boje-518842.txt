U sklopu nedavno održanog Digital Takeovera, edukacijski partner konferencije, Visoko učilište Algebra, organiziralo je i case study natjecanje za mlade menadžere. Najuspješnija je bila Tanja Džido, odnedavno i sama poduzetnica u području digitalnih tehnologija, marketinga i medija, što je bio povod i našem razgovoru s pobjednicom koja je osvojila vrijednu školarinu za MBA program. Zašto ste se odlučili prijaviti na natječaj IgBS MBA programa Visokog učilišta Algebra, održan povodom Digital Takeovera? Što vas je motiviralo i što ste očekivali od natječaja i je li problemski zadatak koji se našao pred kandidatima bio težak? Otkako sam prošle godine doznala za Algebrin IgBS MBA program bila sam jako zainteresirana jer mi se činio dosta praktičan i usmjeren na budućnost poslovanja, ali nažalost, iznos školarine tada je stavio moj san o upisu na čekanje. Umjesto njega prošle jeseni upisala sam doktorski studij od kojeg sada namjeravam odustati upravo iz razloga što ne nudi korisna i praktična znanja te nije ni u najmanjoj mjeri prilagođen tržištu. S ovom stipendijom se sve tako lijepo poklopilo da sam još uvijek u nevjerici i mislim da sanjam! U rješavanju problemskog zadatka sam uživala jer je stavljen veliki naglasak na kreativni aspekt i inovaciju koja je ključna u svim današnjim uspješnim procesima.  Čime se trenutačno bavite, kako izgledaju vaše poslovne obaveze i što mislite, na koji način bi vještine i znanja koja ćete steći na MBA studiju mogle pomoći vašoj karijeri? Trenutačno sam u procesu pokretanja vlastite agencije i digitalne platforme za motivaciju, inspiraciju i podršku poduzetništva mladih pod nazivom Shhhefica. Budući da već dugi niz godina radim u području komunikacija, uživam u kreativnim stranama ovog projekta, a dio koji mi predstavlja najveći izazov je upravo onaj poslovno-upravljački jer kad ste poduzetnik morate biti sebi i pravnik i računovođa i sve ono što vaš posao treba.  Mislim da će mi upravo ovaj studij pružiti znanja i iskustva koja mi nedostaju kako bi projekti na kojima radim bili ne samo biti komunikacijski zanimljivi već i financijski održivi te prilagođeni potrebama budućnosti. Veselim se i networkingu, upoznavanju predavača i novih kolega te ponajviše, zajedničkom radu na projektima koji će nam pomoći da sutra budemo uspješni poduzetnici i inovatori na tržištu. Osvojili ste školarinu za Algebrin MBA program. Što očekujete od ovog programa u praksi, s obzirom na mogući networking s polaznicima, te predavačima?  Moja očekivanja su dosta visoka, ali mislim da ih ovaj program doista može zadovoljiti. U praksi očekujem da mi stečena znanja i vještine odmah budu primjenjive u poslu, da je program tržišno orijentiran i da prati suvremene trendove. Budući da nam je znanje svugdje dostupno, ono što nam programi poput ovoga trebaju ponuditi je aspekt mentorstva, prilagodbe tržištu i networkinga. Učenje iz knjiga i recikliranje tuđeg znanja koje uglavnom nude ostali fakulteti danas nemaju nikakvu vrijednost. Samo oni koji te pripremaju za ono što slijedi, uče te da razmišljaš poduzetnički i da usvojiš vještine koje zahtijeva digitalno doba imaju potencijal za budućnost, a upravo ovaj program je takav i doista se veselim njegovom početku.  Koliko se u praksi danas susrećete s problematikom digitalne transformacije, s tvrtkama ili procesima u vašoj tvrtki koji bi mogli izuzetno profitirati od uvođenja digitalnih tehnologija? Budući da posljednje tri godine radim u digitalnom marketingu, susrećem se svakodnevno s tvrtkama koje već ostvaruju odlične rezultate zahvaljujući digitalnim kanalima u području marketinga koji uz relativno niske troškove i odlične mogućnosti targetiranja donose mjerljive rezultate. Drago mi je da se svijest osoba na rukovodećim pozicijama u tvrtkama mijenja i da sve više vide potencijal u digitalnim tehnologijama.  Osim u marketingu, integracijom digitalnih tehnologija u ostale procese poput proizvodnje, distribucije i prodaje, tvrtke štede puno na vremenu, organizaciji i isporuci proizvoda i usluga, ali mislim da se u Hrvatskoj još uvijek pribojavaju digitalizacije jer nisu u potpunosti upoznati s načinima funkcioniranja te je možda ne smatraju jednako pouzdanom kao svoje dugogodišnje korištene metode i kanale poslovanja.  Koje trendove u poslovanju i u digitalnim tehnologijama vidite kao ključne, kao one koji će najviše utjecati na način obavljanja biznisa u narednim godinama? Trendovi pokazuju sve veću važnost personalizacije u pristupu prema korisniku. Masovno tržište jednakih proizvoda i usluga kao i masovna komunikacija izumire, a upravo one tvrtke koje svojim kupcima pristupaju jedan na jedan i nude diferencirane proizvode, su one koje opstaju na tržištu. Sve je veća integracija digitalnih tehnologija u poslovanje i to ne samo kao alat za olakšavanje procesa, već kao polazišna i ključna točka poslovanja i diferencijacije na tržištu. Sve veći je također i rast tvrtki koje se ne oslanjaju na svoje fizičko sjedište i proizvodnju već koriste digitalnu infrastrukturu za svoje poslovanje. Više nije stvar integracije digitalnih tehnologija kao potpore na kraju procesa, već da razmišljamo digitalno od samog početka i da to bude uporište našeg poslovanja.  Kakva je vaša ocjena trenutačnog stanja u hrvatskom digitalnom sektoru, kada pričamo o digitalnom marketingu i tome koliko su tvrtke danas svjesne važnosti ovih kanala? Radili ste u digitalnim agencijama pa imate dobar uvid u trendove u ovom sektoru.Mislim da agencije na hrvatskom tržištu dosta zaostaju po brzini usvajanja  inovativnih načina promocije putem digitalnih kanala, a kad pitate njih, za to najviše krive svoje klijente koji teško mijenjaju svijest o važnosti digitalnog marketinga. Njima je i dalje TV oglašavanje kralj promocije, a digitalna komunikacija samo popratna aktivnost te na digitalnim kanalima samo dijele već kreirane ATL i BTL materijale, što je smrtni grijeh digitalnog marketinga. Mislim da bi agencije trebale biti dosta hrabrije i upornije u mijenjaju njihove percepcije te inovativnije u svojim rješenjima. Nedavno ste pokrenuli vlastitu tvrtku i projekt Shhhefica. Je li se bilo teško odlučiti na taj korak? U kojem smjeru planirate razvijati projekt? Nakon što sam razočarana napustila već drugi stalan posao u agencijama koje mi nisu pružale priliku za daljnji razvoj, poduzetništvo mi se činilo kao jedini logični korak. Biti poduzetnik je teško, ali mislim da pruža daleko veće mogućnosti za učenje i osobni razvoj nego što vam bilo koji poslodavac na tržištu može ponuditi. S projektom Shhhefica upravo želim pomoći svim mladim, ambicioznim ljudima čiji talenti nisu prepoznati na trenutnom tržištu rada da iskoriste prednosti digitalnih tehnologija za brendiranje i pozicioniranje na tržištu te pokretanje vlastitog poslovanja u kojem će njihovi višestruki talenti biti upotrijebljeni i cijenjeni. Tema: Digital Takeover 