Umjetna maternica koja bi očuvala prerano rođene bebe uspješno je testirana na mladim janjcima. Uređaj koji izgleda poput znanstvene fantastike mogao bi biti dostupan u roku od tri do pet godina. Znanstvenici inzistiraju na tome da uređaj ne namjerava prekinuti trudnoću, nego osigurati sigurno okruženje za nedonošče. Sustav je u obliku velike biološke vreće, a za razliku od konvencionalnog inkubatora, pokušava replicirati uvjete u maternici. Beba je okružena tekućinom sličnoj amnionskoj tekućini koja bi joj omogućila nesmetano disanje kroz pupčanu vrpcu, baš kao unutar njene majke. U inkubatoru dijete diše kroz sitna i nerazvijena pluća, a upravo su plućne infekcije jedan od najčešćih uzroka smrti kod nedonoščeta. Tekuće okruženje je lakše držati sterilno od inkubatora, a bebe rođene prerano imaju otprilike trećinu šanse za preživljavanje. One koje prežive, u budućnosti će u 90% slučajeva patiti od neke plućne bolesti ili drugih posljedica rođenja s nerazvijenim organima. - Ovaj sustav je potencijalno daleko bolji od onoga što bolnice trenutno mogu učiniti za prerano rođenu djecu, tvrdi Alan Flake, doktor u dječjoj bolnici u Philadelphiji. Novi sustav nastoji dodatno povećati vjerojatnost da će nedonoščad biti sposobna normalno se razviti, a Flake je dodao da bi taj sustav mogao spriječiti teške bolesti djece koja imaju hitnu potrebu za poveznicom između majčine utrobe i vanjskog svijeta. Testiranje je obavljeno na mladim jaganjcima, a prilikom testova životinje su disale, normalno gutale, otvarale oči i razvile pravilno funkcioniranje živaca i organa. 