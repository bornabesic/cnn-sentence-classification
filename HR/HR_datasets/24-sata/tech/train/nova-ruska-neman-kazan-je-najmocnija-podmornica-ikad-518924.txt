Ruska pomorska flota dobila je ovih dana najnovije moćno oružje koje će vrebati iz dubina. Kazan je njihova najmoćnija nuklearna podmornica ikad, a sam pogled na njezinu snagu podsjetit će na sovjetsko doba napetosti. Ova podmornica najnovije klase Jasen moći će nuklearnim raketama gađati mete udaljene i 2400 kilometara, što znači da bi teoretski ova podmornica usred Atlantika mogla napadati ciljeve na istočnoj obali SAD-a.  Njezina gradnja pokrenuta je još 2009. godine, a svečano su je porinuli u petak nakon što je zapovjednik Aleksandr Beketov razbio bocu šampanjca o trup.  Porinuće novog ruskog oružja gledao je i zamjenik ruskog premijera Dmitrij Rogozin te zapovjednik mornarice Vladimir Koroljov koji je rekao kako je porinuće višenamjenske podmornice velika stvar za cijelu zemlju, vojsku i mornaricu.  - Mi smo u procesu stvaranja grupe podmornica koja se može nositi s misijama u cijelom svijetu kako bi osigurali rusku sigurnost - rekao je Koroljov. Podmornica bi u službu trebala krenuti sljedeće godine, a za šest godina u aktivnoj službi trebali bi ih imati sedam.  Podmornica je duga 139 metara i široka oko 13. Može zaroniti na najviše 600 metara dubine i voziti brzinom od 16 čvorova dok je na površini. Nakon zarona, maksimalna brzina raste na 31 čvor. Na njoj će moći biti do 90 članova posade, a oni će pod vodom moći izdržati do 100 dana. Njezin nuklearni pogon ima 43.000 KS, a bit će opremljena reaktorom snage 200 mW, piše Daily Mail.  Što se naoružanja tiče, opremljena je sa osam vertikalnih silosa za rakete Oniks i Kalibr te 10 cijevi za 533mm torpeda. Njih može nositi 30. Ova četvrta generacija podmornica bit će barem 50 posto snažnija od sadašnje crnomorske flote. Svaka podmornica u ovoj klasi navodno stoji milijardu i pol dolara, ali njezin razvoj bio je dug i težak. Planovi za ovu klasu podmornica su napravljeni krajem Hladnog rata, a prva podmornica počela se graditi 1993. i završili su je tek 2010. godine. Rezanje troškova krajem '90-ih je zaustavilo projekt, koji je nastavljen tek sredinom sljedećeg desetljeća uz velike dizajnerske promjene i modernizaciju, prenosi DefenseNews. Атомная подводная лодка "Казань" спущена на воду! pic.twitter.com/RVJXr2fEQU 