U bizarnom eksperimentu znanstvenici su 'ugradili' glavu manjeg štakora na leđa većeg stvorivši tako dvoglavo stvorenje koje je živjelo 36 sati. Tim koji predvodi talijanski neurokirurg Sergio Canavero priprema ovakav eksperiment i na ljudima u naumu da izvrše transplantaciju glave bez oštećenja moždanih funkcija donora.  U studiji znanstvenika s Medicinskog sveučilišta u kineskom Harbinu, koju je objavio CNS Neuroscience & Therapeutics, navedeno je kako se u eksperimentu nastoji izbjeći šteta na mozgu donora, te da duži život 'vrste' nije prioritet. Prethodno su slične eksperimente vršili i na psima te majmunima. U istraživanju su sudjelovala tri štakora. Prvi, najmanji, bio je u ulozi donora te se njegova glava transplantirala na leđa jednog od većih štakora. Treći je pak u istraživanju bio izvor krvi. Kako bi izbjegli izlijevanje krvi tijekom transplantacije u mozak donora spojili su njegove krvne žile sa žilama trećeg štakora, a kada su glavu transplantirali aortu donora spojili su sa krvožilnim sustavom štakora recipijenta. Kako piše u studiji, operacija je prošla bez oštećenja, a glava donora je poslije transplantacije još uvijek mogla reagirati. Dvoglavo stvorenje preživjelo je 36 sati, a iz tima su poručili kako je ovo istraživanje pokazalo da će duže preživljavanje biti moguće. Sergio Canavero u javnosti je postao poznat zbog kontroverzne transplantacije glave koju je najprije bio najavio za prosinac 2016. Nakon burne reakcije znanstvenika diljem svijeta, Canavero se povukao, no samo nakratko, jer je sada ponovo najavio istu transplantaciju za kraj ove godine.   