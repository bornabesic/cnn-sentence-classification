Ovo je telefon koji su fanovi HTC-a čekali mjesecima, top model za ovu godinu koji dolazi s najboljim što HTC trenutno nudi, a upravo je predstavljen u HTC-ovu sjedištu u Taipeiju i to na 20. rođendan kompanije. Jedan od glavnih aduta novog U11 je Edge Sense tehnologija koja reagira na vaš stisak ruke i na taj način omogućuje da se osjetljiva područja ovog uređaja prošire izvan okvira ekrana. Stvar radi baš kao što mislite. Način na koji stisnete telefon na njegovim rubovima pokrenut će određenu akciju, a iz HTC-a kažu kako teoretski korisnici mogu postaviti neograničen broj akcija. U prvom druženju s telefonom tako smo mogli isprobati unaprijed programirane geste. Jednim stiskom ruke pokrenuli bi kameru, a drugačiji bi aktivirao selfie, dok treći pokreće bljeskalicu. Ovo bi moglo biti iznimno zanimljivo rješenje za način na koji koristimo telefone, iako treba računati na neko vrijeme privikavanja na stiskanje telefona. U svakom slučaju, korištenje telefona jednom rukom bi moglo biti lakše. HTC to olakšava kroz vodič u kojem možete postaviti razine osjetljivosti, ali kao i kod svake novosti, netko će to usvojiti brže, a netko sporije. Cijela tehnologija bazirana je na ultrazvuku, odnosno telefon osluškuje kako ste ga pritisnuli pa će čitava stvar raditi i kad nosite rukavice ili se nalazite u vodi.  Za razliku od Samsunga koji je izdužio ekran, HTC je ostao vjeran standardnom formatu ekrana (16:9), pa tako U11 dolazi s 5,5-inčnim ekranom rezolucije 2560x1440 piksela. Iza ekrana nalazi se najnoviji Snapdragon 835 procesor, kojem će u radu pomagati 4 GB RAM-a. Tu je i 64 GB interne memorije koju možete proširiti microSD karticama (do 2 TB). HTC navodi da će u skoro cijelom svijetu ponuditi samo jednu varijantu telefona, osim na iznimnim područjima gdje bi se mogle naći varijante sa 6 GB RAM-a ili 128 GB memorije.  Kao što je to slučaj bio i na Ultri, U11 ima četiri mikrofona koji stalno osluškuju svijet oko sebe, a sada donose i još kvalitetnije upravljanje glasom. Uz HTC Sense Companion, U 11 će dobiti i podršku za Google Assistant, ali i za Amazonovu Alexu, a Google bi uskoro mogao aktivirati podršku za našu regiju pa bi s njihovim asistentom i svim ostalim uslugama koje Google pruža mogli lakše razgovarati na hrvatskom.  Baterija koja će osiguravati da ovo sve radi nudit će kapacitet od 3000 mAh, a ona će podržavati brzo punjenje uz Qualcommov Quick Charge 3.0.  Što se tiče izgleda U11 dolazi s četiri boje u startu - plavom, bijelom, crnom te novom bojom koju su nazvali 'Amazing Silver'. U kratkom druženju s telefonom, ovo je bila najatraktivnija varijanta jer se radi o boji koja izgleda poput ogledala, a pod različitim svjetlom prelazi gotovo u plavu boju te se mogu vidjeti i druge nijanse. HTC-ovi dizajneri u tajvanskom sjedištu rekli su nam kako ih je ovdje inspiriralo more sa svim nijansama koje ima. Kasnije će se u ponudi naći i atraktivna crvena varijanta U11 telefona, koja će nositi naziv Solar Red i isto tako će pod različitim osvjetljenjem mijenjati te nijanse crvene. No, kako telefon dolazi u staklenom kućištu, sve ove boje iznimnog sjaja koje izgledaju blještavo su i ekstremno podložne packanju tako da ćete ga vrlo često brisati ili jednostavno smjestiti u prozirnu plastičnu masku koja dolazi uz telefon. Taj Liquid Surface dizajn, kako ga nazivaju u HTC-u, dobili su ubacivanjem raznih minerala u slojeve stakla od kojih se sastoji stražnji poklopac telefona.  Prošlogodišnja 'desetka' imala je odličnih 88 bodova na DXO ljestvici, a trenutno je bolji od njega jedino Google Pixel s 89 bodova. Inače se radi o telefonu koji je HTC razvijao za Google te su sada odlučili podići ljestvicu u čemu su i uspjeli jer je U11 na DXO ljestvici dobio visokih 90 bodova i može se hvaliti titulom najbolje kamere na tržištu.  HTC je odlučio na novoj kameri unaprijediti brzinu, ali i dodati opcije poput uvijek aktivnog HDR-a. Jedna od najboljih opcija na novoj kameri bit će Acoustic Focus, odnosno mogućnost telefona da koristi četiri mikrofona kako bi fokusirao audio prema mjestu na koje zumirate video, što olakšava činjenica da kamera snima 4K video. Zamislite da snimate nastup nekog pjevača u klubu i u tom slučaju kamera će fokusirati zvuk koji dolazi od njega, a ne i ostalu buku. Što se samih specifikacija tiče, stražnja kamera snima fotografije od 12 megapiksela, uz f/1.7 otvor blende i 1,4 um velike piksele, što na papiru donosi malo bolje performanse u odnosu na HTC 10, ali dovoljno za puno bolju ocjenu. S prednje strane situacija se također popravila i kamera snima fotografije od 16 megapiksela uz širokokutni selfie od 150 stupnjeva. Prednja kamera nema optičku stabilizaciju slike, već je za to zadužena elektronika.  U11 je donio i novi dizajn zvučnika s otvorom za bas na dnu telefona te zvučnikom na gornjem dijelu uređaja, ali i cijeli telefon sada se ponaša kao rezonantna kutija pa imate dojam da zvuk dolazi iz ekrana. Usonic USB-C slušalice nude aktivno poništavanje buke (korisno na putovanjima) i Hi-Res audio, a HTC je sada mislio i na one koji koriste neke vlastite 3,5 mm slušalice, pa će uz telefon dobiti 3,5 mm adapter koji pretvara digitalni u analogni zvuk. Taj adapter ima i vlastiti firmware te može raditi sa svim telefonima, kažu u HTC-u. Njegovih četiri mikrofona omogućuju mu da snima zvuk iz svih smjerova. Iz HTC-a kažu kako ga kod nas možemo očekivati već u prvom tjednu lipnja, ali službenu cijenu za naše tržište još čekamo.  