Učiteljica Mirela Šunda uspjela je potaknuti đake đakovačke Gimnazije A.G. Matoša da sami u slobodno vrijeme vježbaju tjelesni i to nekoliko sati tjedno tako što je spojila nastavu s pametnim telefonima koje gotovo svaki školarac ima.  - Prva ideja bila mi je dati mogućnost djeci da budu tjelesno aktivni i izvan nastave jer mislim da je dva sata tjelesnog tjedno premalo za današnju djecu koja puno sjede i slabo se kreću - ispričala je Mirela za 24sata i dodala kako ih je htjela potaknuti na aktivnost bez da im oduzme mobitele te se tako i rodila ideja oko aplikacije. Preko nekoliko ljudi i uz pomoć Microsofta došla je do Andreja Radingera i Mogyja, fitness aplikacije s osobnim trenerima. Njima je prezentirala projekt koji im se svidio te su trebali aplikaciju samo prilagoditi tome da je ona koristi u nastavi.  Njezinu ideju podržao je i ravnatelj škole koja pokušava  biti digitalno zrela škola kroz razne projekte, a i više od 90 posto roditelja potpisalo je suglasnost za start projekta. No, iako su krenuli s jednim razredom, stvar je ubrzo eksplodirala tako da sada u projektu sudjeluje više od stotinu učenika u školi. No, od jeseni planiraju pokrenuti ovaj projekt za sve učenike Gimnazije te u još četiri partnerske škole u Hrvatskoj, a radi se i na suradnji s nekoliko inozemnih škola.  Kako učenici vježbaju?  Kako je pojasnila profesorica, s učenicima kroz izbornu nastavu prolazi vježbe kako bi svaki pokret naučili pravilno, a onda ih oni izvode u slobodno vrijeme, kada i koliko žele. Kako se radi o projektu koji je stvar izbora, profesorica kaže da ni đacima nije u interesu varanje jer ako i varaju (što je moguće), varaju samo sebe. Osim trofeja unutar aplikacije Mogy, učenike može nagraditi i kroz odgojne mjere.  - Ako treniraju i rade, ocjena će im sigurno biti bolja jer će im i sposobnosti biti bolje - rekla je profesorica Šunda i dodala kako nakon proteklih mjeseci ona vidi napredak, ali i sami đaci.  - Zamolila sam ih da krenu sa satom tjedno i da se netko ne zaleti i uzme više nego može odraditi, ali sada vidim da traže dva ili tri sata ili više. Kad dolaze praznici i imaju manje za učiti tu su još aktivniji što je dobro - rekla nam je profesorica.  Iako joj sve ovo uzima puno vlastitog vremena, ova profesorica kaže da je to njena odluka i da je poanta priče da djeci ponudi nešto novo, jer je prioritet njihovo zdravlje.  