I dok mnogi znanstvenici rade na tome kako bi otkrili radijske signale s nekog drugog planeta, slavni fizičar Stephen Hawking upozorava kako bi trebali biti iznimno oprezni oko toga hoćemo li im odgovoriti i tako se javiti nekoj vrsti koja bi mogla biti tehnološki puno naprednija.  U novoj emisiji 'Najdraža mjesta Stephena Hawkinga', fizičar je u virtualnom svemirskom brodu putova do planeta Gliese 832c koji se nalazi 16 svjetlosnih godina od Zemlje i upravo je takav planet jedan od onih na kojima bi mogli naći izvanzemaljske signale. Tijekom emisije rekao je kako je s godinama sve više uvjeren da nismo sami u svemiru. - Jednog dana mogli bi primiti signal s planeta poput tog, ali trebali bi paziti hoćemo li odgovoriti. Susret s naprednom civilizacijom mogao bi biti kao kad su američki domoroci susreli Kolumba. To nije tako dobro završilo - upozorava Hawking. Istu tu metaforu, u kojoj smo mi Indijanci, Hawking je već ranije koristio.  No, i dok je zabrinut oko susreta s naprednijom civilizacijom, Hawkinga ta ideja i uzbuđuje te podržava nekoliko inicijativa u tom smjeru. Uz Breakthrough: Listen koja bi trebala tražiti signale, on je podržao i projekt Breakthrough: Starshot koji planira lansirati malene letjelice prema nama najbližoj zvijezdi Proxima Centauri.  Naravno, nisu svi ovako zabrinuti i ne misle da bi nas izvanzemaljci mogli kolonizirati. Doug Vakoch vodi projekt Meti International, koji je posvećen istraživanju i slanju poruka sa Zemlje prema potencijalnim izvanzemaljcima, a on je rekao kako smo se već potencijalno otkrili tim izvanzemaljcima kroz gomilu signala koje smo poslali u svemir, prenosi Cnet. 