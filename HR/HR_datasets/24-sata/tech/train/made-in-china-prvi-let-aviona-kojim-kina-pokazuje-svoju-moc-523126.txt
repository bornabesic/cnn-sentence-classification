Uskotrupni putnički zrakoplov C919 srednjeg dometa, koji je Kina proizvela kao konkurenciju Airbusu i Boeingu, poletio je u petak na svoj prvi let koji bi trebao ilustrirati veliki tehnološki napredak kineske aeronautičke industrije. Letjelica koju je razvila i proizvela javna tvrtka Commercial Aircarft Corporation of China (COMAC) poletjela je iz međunarodne zračne luke Šangaja na probni let koji je trajao oko 80 minuta. Bijela, plava i zelena letjelica s natpisom "C919" poletjela je u 14 sati po lokalnom vremenu uz povike i pljesak tisuća osoba okupljenih duž piste. Za tu je priliku ograničen zračni promet. S letjelicom koja može prevesti 168 putnika s doletom od 5550 kilometara, COMAC se nada postati rival na regionalnim letovima uz dvije međunarodne zvijezde srednjih letova B737 američkog Boeinga i A320 europskog Airbusa. Prvi primjerak aviona pokazan je javnosti u studenom 2015. Za proizvodnju su obilno korištena javna sredstva. Ne imati avion "made in China" znači biti na "milost drugih", kazao je predsjednik Xi Jinping 2014. Ni kanadskom Bombardieru ni brazilskom Embraeru nije uspjelo poljuljati vodeći dvojac Airbus/Boeing, što je cilj kineskog C919. Analitičari kažu da će avion tehnološki kaskati za novim verzijama Airbusa A320 i Boeinga 737 koji bi trebali stići kroz dvije godine.  Ovaj prototip na prvom letu nije imao putničkih sjedala, već su ugradili gomilu senzora kako bi prikupili podatke s više od 44.000 točaka.  