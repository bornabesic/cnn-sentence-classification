I Samsung uskoro kreće koracima Nokije - nakon što je poznati finski proizvođač objavio novu verziju svoje legendarne 3310, u Samsungu su došli na ideju oživljavanja preklopnih mobitela kakvi su bili hit prije nešto više od 10 godina.  "Novi-stari" uređaj zasad nazivaju W2017, a riječ je zapravo o spoju modernog smartphonea s retro dizajnom. Telefon izvana funkcionira i izgleda kao klasičan smartphone, a kad se otvori pretvara se u preklopni mobitel s pravom tipkovnicom i ekranom.  Pogoni ga procesor Snapdragon 820 i ima 4 GB RAM-a što je jednako kao na Samsungovom premium modelu Galaxy S7.  Otporan je na vodu i prašinu, ima skener otiska prsta, 64 GB unutarnje memorije, stražnju kameru od 12 megapiksela i prednju od pet. Novi retro telefon bit će dostupan u ograničenom broju zemalja, a očekuje se da će mu glavno tržište biti Kina. 