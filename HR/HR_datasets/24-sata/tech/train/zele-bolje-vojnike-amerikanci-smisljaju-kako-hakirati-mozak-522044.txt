Američka vojska istražuje i smišlja nove načine kako hakirati ljudski mozak, a sve u svrhu poboljšanja kognitivne sposobnosti vojnika. Agencija Ministarstva obrane SAD-a (DARPA) otkrila je da financira osam istraživanja kako bi se utvrdilo može li se električna stimulacija sigurno koristiti za poboljšano učenje i vještine. U konačnici, to može omogućiti osobi da brzo upravlja kompleksnim vještinama za koje su inače potrebni sati prakse. Program je nazvan Targeted Neuroplasticity Training (TNT), u prijevodu program ciljane neuroplastičnosti. Njegov cilj je korištenje ljudskog perifernog živčanog sustava kako bi se ubrzalo učenje. Bitna stavka je proces poznat kao sinaptička plastičnost, koji je uključen u učenje s električnom stimulacijom. Program je prvi put objavljen prošle godine, a radi se o tome da kad se mozak uključi u učenje ili novo iskustvo, uspostavlja neuronske puteve. Neuronski putevi su veze uspostavljene za komunikaciju između neurona i formiraju se u mozgu kroz učenje. Svaki put kad se stekne novo znanje, sinaptička veza ojača. - DARPA (Agencija Ministarstva obrane SAD-a) se približava proučavanju sinaptičke plastičnosti iz više kutova kako bi se utvrdilo postoje li sigurni i odgovorni načini za poboljšanje učenja i vještina, izjavio je Doug Weber, programski menadžer u TNT programu. Znanstvenici rade na identificiranju mehanizama koji bi mogli potaknuti mozak na bolju prilagodbu tijekom procesa učenja. Istraživanje stoji 5,8 milijuna dolara i predviđa se da će trajati četiri godine. 