Čekanje za uputnicu, pa čekanje za pretrage, pa još čekanje nalaza! Vrijeme koje nemate, a morate ga izmisliti jer zdravlje dolazi prije svega. Kako bi bilo dobro da imamo trikoder koji će nam u hipu očitati vitalne funkcije. Rješenje iz Star Treka je bliže nego što mislite.  Zamornim čekanjima u laboratorijima za analizu tjelesnih tekućina bliži se kraj. S pametnim telefonima i njihovim svemoćnim aplikacijama uskoro ćemo moći osnovne pretrage provoditi u miru vlastite kupaonice. Scanadu jedan od mnogih zdravstveno orijentiranih startupova koji se nada revolucionarizirati pristup laboratorijskoj dijagnostici. Uz pomoć široko dostupnih trakica za analizu urina i posebno razvijenog uređaja za njihovu obradu Scanadu Scanaflo obećava precizno mjerenje prema 12 reagensa čiji se rezultati potom interpretiraju unutar aplikacije na iPhoneu.  Uređaj je za sada u testnoj fazi, a donosit će precizne rezultate za glukozu, bilirubin, proteine, leukocite, nitrite, krv u urinu, mikroalbumin, urobilinogen, keratin, ketone i PH vrijednosti. 