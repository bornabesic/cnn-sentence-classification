Pravilo da ne kupujete gumu za čije ime nikad niste čuli te da poznato ime garantira i kvalitetu, ove se godine na velikom testu europskih autoklubova pokazalo potpuno netočnim. Rezultati su iznenađujući. Njemački ADAC je u suradnji s drugim europskim autoklubovima, između ostalih i našim HAK-om, testirao 16 modela guma u vrlo čestoj dimenziji 195/65 R15V koju koriste novi gradski auti, kompaktni auti, ali i neki stariji modeli srednje klase. Osim toga, testirano je i 15 modela guma u dimenziji 215/65 R 16, koja je vrlo česta kod manjih i kompaktnih SUV modela. Upravo u ovoj kategoriji dogodila su se velika, neugodna iznenađenja za renomirane proizvođače. No iznenađenja je bilo i kod guma za klasične automobile. U prvoj kategoriji najbolji model ima Pirelli, drugi je Bridgestone, a Continental, koji je u posljednje tri godine u testovima ljetnih guma osvojio tri prva, jedno drugo i jedno treće mjesto, niti ovoga puta nije razočarao s trećim mjestom. Najbolje držanje na suhom ima Dunlop, a na mokrom Continental. Najbolji odnos uloženo-dobiveno zbog niske cijene i trajnosti gume nudi Vredestein. Odličan rezultat je ostvarila “no name” guma, ESA Tecar, no to kupcima kod nas malo znači jer ove jeftine gume još nema u prodaji. Najgora je guma još jedne anonimne marke, GT Radial, no ni nje nema kod nas. Najjeftinija Sava dobila je prolazne ocjene, neznatno lošije od Michelina, čiji model je najskuplji na testu. No pravi šok Michelin je priredio u drugoj kategoriji, guma za SUV vozila. Njihov model osvojio je “dvojku”, odnosno ocjenu dovoljan i samo je jedan model lošiji. I sve to uz najvišu cijenu na testu, čak 200 kuna višu od drugoplasirane gume. Michelin ipak još ima veliku prednost u odnosu na konkurenciju kad je u pitanju trajnost gume, pa je zato dobar za one koji rade mnogo kilometara. Najgori model u ovoj kategoriji je još jedan svjetski velikan, Yokohama, čija guma je dobila čistu jedinicu, i to prvenstveno zbog vrlo loših karakteristika na mokroj cesti. Najbolja SUV guma dolazi iz Goodyeara, no veliko iznenađenje je drugo mjesto nepoznate marke Cooper. Osim nje, u vrhu su redom poznate marke: Firestone, Nokian, Pirelli, Semperit i Uniroyal, a razočarali su modeli renomiranog BF Goodricha i Bridgestone, koji su pri dnu. Najjeftinije gume marki Barum i Apollo zaslužile su osrednje ocjene, a najbolji odnos uloženo dobiveno nudi Firestone. Ovi iznenađujući rezultati pokazuju kako treba biti jako oprezan pri odabiru i pratiti testove. Ime više nije jamstvo. Opsežno testiranje Osim puta kočenja i držanja u zavojima, gume su testirane i na buku, komfor, potrošnju goriva te trošenje same gume     