Okrugli stol pod nazivom “Zašto i kako smo stvarali digitalno konkurentne projekte” tijekom kojeg su vodeći ljudi hrvatskih tvrtki i državnih institucija govorili o vlastitim iskustvima provedbe digitalne transformacije bio je u središtu prvog dana Business dijela WindDays konferencije.  Matija Žulj iz Agrivija prezentirao je istoimenu aplikaciju čiji je cilj digitalno transformirati poljoprivredni sektor. Agrivi je centralno mjesto koje poljoprivrednicima pomaže upravljati svojim podacima i svakodnevnim operacijama, a danas tu aplikaciju koristi 35.000 poljoprivrednika iz 150 zemalja i dostupna je na 17 jezika. - Najveći izazovi digitalne transformacije poljoprivrede leže u znanju, tj. needuciranosti običnih farmera i upravo zato smo kreirali ovu aplikaciju. Globalni izazov je što je u svijetu danas 800 milijuna gladnih ljudi, a s obzirom na to da će do 2050. godine na svijetu živjeti približno deset milijardi ljudi, svijet će trebati 60 % više hrane. Jedino korištenjem tehnologije poljoprivrednici mogu maksimizirati svoje prinose i voditi poslovanje - rekao je Žulj.  O poljoprivredi, točnije o digitalnoj tržnici pod nazivom GoGreen, govorio je Alan Slapar. Radi se o online tržnici gdje poljoprivrednici nude svoje proizvode i imaju potpunu kontrolu nad prodajom i cijenom.  Mario Kraljić iz Podravke svoju je prezentaciju započeo na simboličan način tako što je na pozornicu donio prazan lonac i poručio da je glavni Podravkin cilj napuniti taj lonac. Kraljić je pojasnio kako je od 2015. godine u tom procesu veliku ulogu odigrala Podravkina suradnja s Microsoftom. - Pomoću Power BI-a, Microsoftove platforme za big data obradu podataka u kratkom roku došli smo do raznih korisnih informacija. Tri su glavna cilja koje nam aplikacija pomaže ispuniti – Cjenovna elastičnost, predviđanje prodaje i povećanje povrati ulaganja u marketing“ - rekao je Kraljić. Jedan od primjera kako aplikacija funkcionira je analiza vremenske prognoze pomoću koje je Podravka došla do saznanja koliko i kako vremenski utjecaji utječu na prodaju.  O tome kako se banke i financijske institucije moraju transformirati govorili su Velimir Stanojević i Relja Marković iz Addiko banke prezentirajući Addiko chat banking on Viber gdje u suradnji s Viberom omogućuju korisnicima novi način Internet i mobilnog bankarstva te dvostranu komunikaciju s korisnicima. Razlog zašto se Addiko banka odlučila na ovaj projekt je činjenica da se financijske institucije moraju mijenjati u skladu s potrebama novih generacija korisnika koje traže usluge temeljene na tehnologiji i digitalnim kanalima komunikacije. Marko Krištof, ravnatelj Državnog zavoda za statistiku, pokazao je kako digitalna transformacija može biti uspješna i u državnoj upravi te objasnio kako su uvođenjem platforme Microsoftov Azure i Exchange Office 365 promijenili i poboljšali procese prikupljanja i obrade podataka te ostvarili veću učinkovitost zaposlenika.  - Implementirana tehnologija omogućila nam je da standardiziramo poslovne procese i olakšamo obradu podataka. Također, nova rješenja smanjila su opterećenje IT-evaca, a statističarima omogućila da se posvete više analizi, a manje prikupljanju samih podataka - rekao je Krištof.  Nakon predstavljenih primjera digitalne transformacije u spomenutim kompanijama održan je okrugli stol na temu „Kako i zašto smo stvarali digitalno konkurentne kompanije“ gdje je kao jedan od glavnih izazova za promjene istaknuta niska razina digitalnih znanja i vještina u regiji u usporedbi s drugim razvijenim zemljama. Da je sustavno uvođenje ljudi u digitalnu revoluciju potrebno za napredak tvrtki, ali i cjelokupnog gospodarstva složili su se sudionici okruglog stola Marin Pucar, predsjednik Uprave Podravke, Marko Krištof, ravnatelj Državnog zavoda za statistiku, Matija Žulj, vlasnik tvrtke Agrivi, Alan Slapar, vlasnik projekta GoGreen i Marija Božičev, direktorica u odjelu IT savjetovanja u EY-u Hrvatska. 