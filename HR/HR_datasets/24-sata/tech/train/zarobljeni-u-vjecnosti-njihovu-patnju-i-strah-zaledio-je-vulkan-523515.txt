Pompeji su ušli u legendu ne samo zbog toga što ih je uništila erupcija Vezuva 24. kolovoza 79. godine već i zbog toga što je kombinacija vrućine i pepela sačuvala tijela brojnih stanovnika grada kroz punih 16 stoljeća. Njihova tijela kasnije su dodatno zaštićena gipsom , a znanstvenici su cijelo ovo ljeto proveli skenirajući ih najnovijim CT skenerima. Najnovije tehnologije znanstvenicima su omogućile da tijela ispod gipsanih kalupa vide u sve tri dimenzije i da žrtve stravične erupcije napokon 'dobiju' svoja lica. Skenirano je ukupno 86 očuvanih tijela, a jedno od najočuvanijih je i tijelo četverogodišnjeg dječaka koji je, sudeći prema položaju tijela, bio pri svijesti kada je vulkan eruptirao. Njegovo je tijelo pronađeno uz roditelje i tijelo još jednog mlađeg djeteta koje je pronađeno u položaju sna u naručju svoje majke, piše Daily Mail . Nove snimke toliko su detaljne da možemo vidjeti i odjeću koju je dječak imao na sebi, ali i njegov kostur. S druge strane, ni na jednoj žrtvi očuvani nisu ostali nos i oči koje je razgradila kombinacija pepela i vrućeg zraka. Veliko skeniranje obavljeno je za potrebe nadolazeće velike izložbe pod imenom 'Pompeji i Europa'. - Rad na ovim ostacima može biti vrlo dirljiv. Iako je prošlo gotovo dvije tisuće godina, to su nekada bila djeca, majke i cijele obitelji. To je ljudska arheologija, ne samo arheologija, izjavila je konzervatorica Stefania Giudice za Daily Mail . U kolovozu 79. godine aktivirao se vulkan Vezuv i u zrak izbacio ogromne količine pepela. Nakon 18 sati u zraku, pepeo se počeo spuštati i šest je sati prekrivao grad i njegovu okolicu u radijusu od 70 kilometara. No, konačna presuda gradu i njegovim stanovnicima stigla je u obliku - vrućeg zraka . Naime, područje u radijusu od deset kilometara oko vulkana 'spržile' su temperature više od 200 °C . Iako su bili sklonjeni u svojim kućama i zgradama, građani Pompeja doživjeli su trenutačnu smrt. Nešto kasnije, grad je zatrpao mulj pri brzini od 160 kilometara na sat. Nakon toga vidljive su ostale samo najviše zgrade u Pompejima. Područje oko vulkana preostali ljudi u potpunosti su napustili u desetljećima nakon stravične erupcije. Ime i lokacija Pompeja zaboravljeni su. Njih je konačno i sasvim slučajno 1748. godine otkrio španjolski vojni inženjer Rocque Joaquin de Alcubierre , a iskapanja i istraživanja nastavila su se i kroz naredna stoljeća, sve do danas.   