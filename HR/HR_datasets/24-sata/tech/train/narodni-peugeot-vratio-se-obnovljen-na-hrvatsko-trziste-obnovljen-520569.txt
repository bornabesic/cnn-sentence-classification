Peugeot je redizajnirao svoj adut za siromašnija tržišta i tržišta u razvoju. Kako se radi o modelu koji je tehnički identičan i dizajnom sličan Citroënu C-Elysée, PSA je u Hrvatskoj dugo nudio samo Citroën, no nakon redizajna vratio se i Peugeot. Procijenili su da bi se nekim kupcima ipak više svidio dizajn Peugeota i imidž ove francuske marke, bez obzira na to što se radi o gotovo identičnom automobilu. Redizajnom je 301 dobio najnovija stilska obilježja Peugeota te sad sprijeda mnogo više nalikuje na aktualne 208, 308 i 508. Novi su maska, svjetla, prednji odbojnik, stražnja svjetla i stražnji odbojnik. Novosti u unutrašnjosti su zaslon osjetljiv na dodir od 7”, s navigacijom i naprednim mogućnostima spajanja pametnih telefona. Novost je i 1,2-litreni benzinski motor s tri cilindra koji razvija 82 KS. To je ujedno jedini benzinac u ponudi, no i s dizelske strane nudi se samo jedan motor, vrhunski 1,6-litreni BlueHDi s 99 KS iznimno uglađenog rada i vrlo niske potrošnje. U ponudi su dvije razine opreme, Active i Allure, a osnovni benzinski model uz posebnu ponudu Peugeot financiranja stoji 82.300 kuna. 