Uskoro će hrvatskim cestama, umjesto u Škodama Octavijama, policija patrolirati u novim Citroënima C-Elysée. Nakon 15 godina sve je spremno za promjenu modela policijskog automobila, 181 primjerak povoljnog francuskog kompakta će uskoro biti u policijskim bojama. Imali smo priliku biti prvi koji će isprobati redizajnirani C-Elysée i u 600 odvoženih kilometara otkrili što sve nudi nova verzija. I dalje je to prostrana obiteljska limuzina dugačka 443 cm s mnogo mjesta straga i velikim prtljažnikom od 506 litara. Nakon četiri godine na tržištu prednji dio je dobio novu masku, odbojnik i svjetla te izgleda suvremenije i elegantnije. Najveća novost na stražnjem dijelu su svjetla s 3D efektom zbog kojih automobil noću izgleda mnogo profinjenije. Osim toga, najvažnije novosti su kamera za vožnju unatrag te multimedijski sustav s navigacijom i zaslonom osjetljivim na dodir dijagonale 7”. U ponudi su samo dva motora. Benzinsku stranu predstavlja trocilindrični 1,2-litreni benzinac s kojim C-Elysée do 100 km/h ubrza za 12,9 sekundi i postiže 169 km/h. Mnogo brži je uz vrhunski 99 KS snažni dizel (10,8 s i 183 km/h) koji u osnovnoj izvedbi stoji 104.275 kuna. Mi smo vozili BlueHDi sa Shine paketom opreme, a od dodatne opreme je imao i kameru za vožnju unatrag, pomoć pri parkiranju straga, radio RCC sa 7'' tabletom osjetljivim na dodir, Car Play odnosno Android Auto sustave konekcije... Cijena testiranog modela je 127.307 kuna i na toj razini opreme vožnja C-Elyséeom doista je ugodna i sigurna. Nije ni čudo što je, otkako je predstavljen, Citroën C-Elysée prodan u čak 400 tisuća primjeraka. Impresivan je to rezultat obzirom da je ovaj model namijenjen samo tržištima s manjom platežnom moći. U vožnji po gradskim cestama, autocesti do Zadra i staroj cesti od mora do Zagreba, C-Elysée se držao vrlo solidno, uz sasvim pristojan komfor i sve odlike pouzdane limuzine. Uz vrlo privlačnu cijenu.  