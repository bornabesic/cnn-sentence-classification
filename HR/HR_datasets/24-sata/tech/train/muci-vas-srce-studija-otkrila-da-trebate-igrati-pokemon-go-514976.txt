Ljudi koji igraju popularnu igru "Pokemon Go" svakoga dana naprave nekoliko tisuća koraka više i na taj način smanjuju rizik za razvoj srčanih oboljenja, objavili su znanstvenici. Američki znanstvenici pratili su 167 igrača te igre, koja zahtijeva kretanje kako bi se mobitelima pronašla i 'uhvatila' animirana stvorenja.   U prosjeku je svaki igrač napravio 2000 koraka više nego prije, što rizik od srčanoga ili moždanog udara smanjuje za osam posto.  Prije nego što su zaigrali "Pokemon Go" sudionici istraživanja u prosjeku su hodali 5.678 koraka dnevno, a poslije je ta brojka narasla na 7.654.  Gotovo svaki treći dan napravili su više od deset tisuća koraka.  Najveći 'skok' u broju koraka imali su oni igrači koji su i ranije fizički bili relativno slabo aktivni. "S obzirom na nisku razinu fizičke aktivnosti u SAD-u, bilo kakva aktivnost bolja je od sjedenja na kauču", plastično je objasnio istraživač Hanzhang Hu sa sveučilišta u Durhamu, Sjeverna Karolina.  "I dok postojeće smjernice fizičke aktivnosti preporučuju trčanje ili plivanje, važno je napomenuti da je najbolja aktivnost ona kojom se ljudi stvarno i bave", dodao je.  