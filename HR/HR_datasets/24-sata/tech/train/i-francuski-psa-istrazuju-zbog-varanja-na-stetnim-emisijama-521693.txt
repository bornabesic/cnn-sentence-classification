Francuski proizvođač automobila PSA Peugeot-Citroen se našao pod istragom francuskog tužiteljstva zbog varanja na testovima emisija plinova dizelskih vozila, pišu inozemni mediji. Novinske agencije Reuters i AFP su objavile da su iz pravosudnih izvora dobile informacije kako se kompanija istražuje zbog kršenja zakona o zaštiti potrošača. Emisije ispušnih plinova iz dizelskih motora su pod povećalom nakon afere s Volkswagenom.  No, iz PSA su poručili da njihova vozila s dizelskim motorima nikad nisu bila opremljena softverom koji bi im omogućio varanje prilikom ispitivanja emisija štetnih plinova.  Glasnogovornik kompanije je kazao da "poštuju propise u svim zemljama u kojima posluju", zanijekavši da su učinili išta protuzakonito.  Grupacija je prijavljena francuskom tužiteljstvu od strane lokalnog regulatora za zaštitu prava potrošača, nakon što su službe te institucije prije godinu dana zaplijenile dokumentaciju iz ureda PSA u Francuskoj. Automobilsku kompaniju optužuju da emisije plinova iz dizelskih motora potencijalno "čine njihov proizvod opasnim po ljudsko i životinjsko zdravlje".  Istražitelji su već optužili automobilsku kompaniju Renault, koja je dijelom u državnom vlasništvu, da je prethodnih 25 godina varala na ispitivanjima onečišćenja koje proizvode dizelski i benzinski motori, i to sve uz znanje čelnih ljudi tvrtke. Njemački Volkswagen je u rujnu 2015. godine priznao kako je u 11 milijuna dizelskih vozila, od čega njih 8,5 milijuna u Europi, instalirao softver koji je prikazivao lažne vrijednosti ispušnih plinova Prošlog mjeseca, PSA je za 2,2 milijarde eura od američkog General Motorsa (GM) pristao kupiti automobilsku kompaniju Opel i njegov brend na britanskom tržištu Vauxhall, čime nastoji konkurirati Volkswagenu. 