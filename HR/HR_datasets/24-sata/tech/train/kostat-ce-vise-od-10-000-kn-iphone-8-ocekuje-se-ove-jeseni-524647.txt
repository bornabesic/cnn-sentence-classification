Punih 10 godina prošlo je od izlaska prvog iPhonea na tržište, a čini se da za tu veliku obljetnicu Apple svojim kupcima poklanja ne baš tako ugodno iznenađenje. Ove jeseni očekuje se dolazak iPhonea 8 koji će biti moćan, ali i najskuplji dosad.  Analitičarka Goldman Sachsa Simona Jankowski procjenjuje da bi najjači model iPhonea 8 s 256 GB prostora mogao stajati 7400 kuna. Za usporedbu, trenutačna cijena iPhonea 7 Plus s 256 GB pohrane u SAD-u je 6500 kuna.  Cijene Appleovih proizvoda u Hrvatskoj uvijek su više nego u SAD-u pa je tako puna cijena spomenute "sedmice" oko 9000 kuna. Novi bi iPhone stoga mogao stajati i više od 10.000 kuna.  Nagađa se da bi iPhone 8 mogao imati AMOLED edge-to-edge ekran, kameru s podrškom za proširenu stvarnost i brži procesor u odnosu na prethodnika. Neke glasine govore i da bi mogao imati bežično punjenje, prepoznavanje lica i veću razinu sigurnosti, donosi Express UK.   