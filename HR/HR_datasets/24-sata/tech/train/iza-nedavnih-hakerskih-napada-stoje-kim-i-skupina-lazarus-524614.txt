Neel Mehta, Googleov sigurnosni menadžer, ističe kako kod korišten u nedavnom napadu posjeduje sličnosti s kodom korištenim 2014. u hakiranju Sonya, te nedavnom krađom 81 milijuna dolara iz Centralne Banke Bangladeša, za koju se sumnja da ju je izvela grupa Lazarus. Iz Kaspersky Laba, vodeće internetske tvrtke za sigurnost, naznačeno je kako je pronađena veza između IP adrese u Sjevernoj Koreji i Lazarus grupe, te da je to najkonkretniji trag u istrazi WannaCrya virusa. - Čvrsto vjerujemo da postoji veza između Lazarus grupe i WannaCry hakerskog napada - poručili su iz Kaspersky Laba. WannaCry kod omogućio je hakerima da preuzmu podatke na uređajima, kako bi dobili otkupninu za njih, točnije oko 300 dolara u Bitcoinovima, internetskoj valuti. Hakerski napad zarazio je više od 300.000 uređaja u 150 zemalja od prošlog petka. Hakeri su se obogatili za "samo" 70.000 dolara, a  A. Bailey iz Lab Mouse Securityja zaključio je kako je vjerojatnije da je napad bio politički, a ne ekonomski motiviran. 