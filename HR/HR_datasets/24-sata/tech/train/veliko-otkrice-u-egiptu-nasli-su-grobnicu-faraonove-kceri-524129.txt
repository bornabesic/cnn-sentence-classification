Grobnica faraonove kćeri stara 3700 godina pronađena je blizu nedavno otkrivene piramide u Egiptu, objavio je u četvrtak BBC. Ministarstvo za starine izvijestilo je da je u grobnoj komori kod kraljevske nekropole Dahsur, južno od Kaira, bila drvena kutija ukrašena hijeroglifima. U njoj su otkrivene četiri kanopske vaze s balzamiranim organima pokojnice, najvjerojatnije kćeri kralja Emnikamava iz 13. dinastije. Njegova piramida nalazi se oko 600 metara od grobnice. Arheolozi su prošlog mjeseca ondje pronašli reljef s deset redaka hijeroglifa s imenom faraona Emnikamava. Dahsur je mjesto na kojem je kralj Sneferu iz 4. dinastije prije oko 4600 godina izgradio prvu egipatsku piramidu zaobljenih rubova, 104 metra visoku Crvenu piramidu. Sneferua je naslijedio sin Khufu, poznat po gradnji Velike piramide u Gizi koja je visinom od 138 metara bila čudo drevnog svijeta. 