Znanstvenici s MIT-a napravili su robotski sustav koji može isprintati osnovnu strukturu kuće za samo 14 sati. I to okrugle kuće koja je imala promjer od čak 15 metara i visinu od 3,6 metara.  Sustavi za 3D printanje kuća u kojima se može živjeti sve su rašireniji u proteklih nekoliko godina. Tako smo vidjeli niz kineskih tvrtki koje printaju i cijele zgrade, a početkom godine tvrtka Apis Cor izgradila je dom za manje od 24 sata i za samo 10.000 dolara. No, kod ovih tipičnih sustava za 3D printanje objekata često se radi o zatvorenim i fiksnim strukturama koje mogu nositi svu opremu i mogu se raditi samo unutar određenih gabarita.  Njihov prototip je u osnovi mobilni printer za kuće, odnosno vozilo s dvije robotske ruke (za doseg i mobilnost) koje može graditi bilo gdje i to objekte različitih veličina. Manja robotska ruka može primiti različite alate, poput opreme za varenje ili za popunjavanje građevinske pjene. Znanstvenici kažu da njihov stroj praktično već sutra može biti integriran na razna gradilišta.  Ovom tehnologijom mogla bi se omogućiti brža i jeftinija gradnja u odnosu na klasične metode. Robot bi mogao raditi čak i potpuno samostalno, ali sada ga kontroliraju ljudi iz sigurnosnih razloga. U testu su programirali robota da od klasične građevinske pjene izgradi kalup koji se može ispuniti betonom.  Cijeli sustav mogao bi se napajati na struju, pa i solarnim panelima. Zamisao znanstvenika je da se ovakav sustav koristi u zemljama u razvoju ili nakon nekih katastrofa, kad treba brzo izgraditi skloništa za veći broj ljudi - no do toga bi moglo proći pet do 10 godina, piše CNN. U nekoj konačnoj viziji, ovakav sustav bi mogao na Marsu ili Antarktici potpuno samostalno graditi nove nastambe, koristeći materijal koji nađe u okolici. 