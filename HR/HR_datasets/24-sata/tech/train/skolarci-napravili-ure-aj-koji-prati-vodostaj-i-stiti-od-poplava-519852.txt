Učenici iz škole u Dvoru koji su često suočeni s poplavama u svome kraju napravili su potpuno funkcionalan uređaj za praćenje vodostaja i zaštitu od poplava koji u slučaju porasta vodostaja može sam dojaviti promjene. Njihovi kolege iz zagrebačke škole Savski Gaj napravili su automatizirani spremnik za recikliranje baterija koji broji baterije u spremniku i potičen na recikliranje.  To su samo neki od projekata na kojima je sudjelovalo 450 učenika iz 55 škola i udruga iz Hrvatske. Internet of things (IoT) u hrvatskim osnovnim školama 2016. predstavili su HT i Institut za razvoj i inovativnost mladih, a realiziran je u sklopu donacijskog natječaja 'Zajedno smo jači' Hrvatskog Telekoma. kroz ovaj projekt učenicima je omogućen pristup naprednim digitalnim tehnologijama kao što su IoT i Logo. Uz učenike, edukaciju o tehnologijama koje postaju nezaobilazne u razvoju novih proizvoda i usluga prošlo je i više od 60 učitelja u osnovnim školama diljem Hrvatske.   Učenici od prvog do osmog razreda pod vodstvom mentora tehnologije su iskoristili kako bi na inovativan način pristupili rješavanju stvarnih problema koje su sami identificirali u svojoj okolini. U sklopu projekta razvijeno je više od 70 projekata, ali i više od 70 edukacijskih materijala koje će mentori koristiti u u nastavku rada s učenicima. Projekt se nastavlja pa će radionice koje će se u narednim mjesecima održavati u školama koje nisu do sada sudjelovale u projektu obuhvatiti dodatnih 400-tinjak osnovnoškolaca.   - U Hrvatskom Telekomu smatramo društvenom odgovornošću podržati digitalnu transformaciju na način da ona osnaži potencijal gospodarskog i društvenog napretka Hrvatske. Generatori tog napretka su bez sumnje moderne tehnologije i znanja iz STEM područja, a zahvaljujući ovom projektu oboje smo na vrlo praktičan način uveli u naše osnovne škole. Kreativnost i inovativnost učenika u osmišljavanju i razvoju projekata pokazuje potencijal kojim naše društvo raspolaže - rekao je Boris Drilo, član Uprave HT-a za tehniku i informacijske tehnologije.   Na predstavljanju projekta izabrane radove predstavili su učenici i njihovi mentori. Uz već spomenute đake, u osnovnoj školi Stubičke Toplice napravili su projekt zvona za osobe s oštećenjem sluha, a predstavljeni su i radovi temeljeni na Logo tehnologiji kojima su učenici koristeći računalne algoritme iscrtavali primjerice tvrđavu Brod, čarobne mnogokute te cvjetnu livadu i Probot.   Posebno je istaknut kolaboracijski projekt u kojem je istovremeno sudjelovalo više od 35 osnovnih škola, a kroz koji su se učenici diljem Hrvatske povezali i pronašli način da zajedno, spajajući znanje i tehnologiju, pozitivno utječu na okolinu. U sklopu projekta učenici su u svojim sredinama postavili uređaje za mjerenje temperature i pomoću IoT tehnologije povezali sve uređaje kroz centralnu aplikaciju koja u realnom vremenu prikuplja i ažurira podatke. U slučaju promjena temperatura okoliša u svojim sredinama, aplikacija omogućuje paljenje ili gašenje svjetala u njihovim školama. Rad aplikacije je prezentiran uživo pa su Boris Drilo i Nenad Bakić kroz aplikaciju jednim klikom upalili svjetla u više 35 osnovnih škola.   - Internet stvari jedna je od trenutno najznačajnijih tehnologija koja se intenzivno razvija. Prednost tehnologije je da omogućuje djeci izradu koncepata koji su stvarno upotrebljivi i korisni, poput raznih rješenja za pametne kuće i pametne gradove. Ovim projektom smo demonstrirali da učenici korištenjem tehnologije i naprednih znanja zaista mogu napraviti nešto konkretno korisno za svoje sredine i čitavo društvo. Primjerice, kolaboracijski projekt omogućio je ekološka mjerenja u realnom vremenu na čitavom teritoriju Hrvatske te mogućnost reakcije u slučaju varijacija u temperaturi. Uvjeren sam da ovakvim projektima mlade možemo motivirati za odabir STEM zanimanja - izjavio je Nenad Bakić, suosnivač IRIM-a.   Hrvatski Telekom nastavlja s donacijskim natječajem ”Zajedno smo jači” koji će i ove godine donacijski fond od ukupno 700.000 kuna okrenuti poticanju edukativnih i razvojnih projekata iz STEM područja. 