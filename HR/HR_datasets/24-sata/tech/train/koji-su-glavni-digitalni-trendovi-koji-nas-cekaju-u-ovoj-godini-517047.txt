Ida Pandur, CEO digitalne agencije ENTG U ovoj 2017. godini vidim nekoliko stvari na kojima će biti, i već je, dosta veliki naglasak. High quality customer journey mapping - različiti kanali, promjene u korištenjima medija, kvalitetno postavljanje scenarija oko korisnika je prvi korak za bilo koju vrstu digitalne aktivacije ili projekta. Bolje korištenje tehnologije u dobivanju korisničkih insighta - bilo kroz sliku, zvuk, emociju... Tehnologija će nam u 2017. omogućiti da puno bolje kroz nju upoznamo i shvatimo naše korisnike. Mi to već radimo s našim sustavom Emily.Zone i preliminarni rezultati daju već sada vrijedne insightse klijentima. Korištenje tehnologije u izvedbi i prilagodbi bolje kreative i više personalizirane poruke - kroz bolje razumijevanje korisnika, bit ćemo u mogućnosti i bolje prilagođavati kreative i same poruke. Čak i izvan digitalnih ekrana. Od proširene stvarnosti do responzivnih city lightova. Mikroinflunceri - cijela teza se temelji na onim početnim premisama i samog Facebooka: korisnici najviše vjeruju svojim prijateljima. Iako će influenceri nastaviti donositi svoj dio kolača oglašivačima, u 2017. očekujemo upravo rast rada i seedanja brandova kroz veći dio mikroinfluencera - osoba koje imaju follow do 5000 ljudi, ali koje su usko povezane sa samim followersima.  Video - utjecaj videa nastavlja rasti i nosit će još više značaja u digitalnom marketingu u 2017. To guraju sve velike platforme i novim opcijama kao što su Instagram Stories, zatim Facebook, YouTube i Instagram live, Snapchat, a prihvaćaju rado i potrošači jer je puno bolje i lakše prenijeti energiju i emociju kroz video nego bilo koji drugi sadržaj. Igor Škunca, direktor digitala agencije Publicis Worldwide Konzumacija medija postala je heterogena, normalno nam je gledati TV, paralelno držati mobitel u ruci s kojim upravo provjeravamo na IMDB-u glavne glumce, a kroz aplikaciju kao npr. Shazam otkrivamo tko je izvođač pjesme iz serije dok s prijateljima na messengeru komentiramo radnju iste. Jedan od izazova ali i najvećih prilika je upravo iskorištavanje Omni-Channel okruženja korisnika, kako uspostaviti dijalog i biti prisutan na primjeren način na mnogobrojnim platformama koje svi mi koristimo simultano tijekom cijelog dana. Glavna tri trenda za sljedeći period vidim u: Mobile first – kroz AMP okruženje (Accelerated Mobile Pages) jer brzina učitavanja mobilnih stranica postaje od krucijalne važnosti za uspjeh i konzumaciju mobile web stranica sa strane korisnika/potrošača. Zapitajte se nije li upravo ovo jedna od prvih stvari koju učinite: primite mobitel u ruku i tako započinjete dan. Native – koji postaje ne samo interesantno okruženje gdje korisnici na dublji involvirani način spoznaju informacije i uspostavljaju odnos s brandom u ne toliko napadnom okruženju (ali i dobar način kako „zaobići“ eventualne Ad-Blockere od strane korisnika), uz postojanje mogućnosti i interakcije sa samim korisnicima. Sam sadržaj  konzuman je kroz sve platforme te ostaje prisutan i nakon eventualne kampanje – zauvijek (što omogućava i “nagrađivanje” kroz tražilice ali i druge benefite koji će trajati još dugo nakon kampanje). Video – na svim platformama od YouTubea, Facebooka do vrlo efektivnog Out-Stream formata na portalima koji se nalazi u okruženju sadržaja funkcionira, s jedne strane kao nadopuna klasičnim TVC kampanjama (gdje indicira incremental reach) dosežući ciljne skupine koje jednostavno više ne sjede pred TV ekranima, s druge strane kao alternativna platforma klasičnom već malo i dosadnjikavom TV-u kao mediju kojem se i sama definicija tektonski mijenja. Pravi je trenutak zapitati se je li vaš željeni potrošač onaj koji gleda reprizu serija starih desetak godina upitne kvalitete. Ima li vaš brand budućnost ako se bazirate na komunikaciji s publikom koja neupitno odumire i nestaje. Željko Glavor, Managing Director 1&0     Chatbot aplikacije (ili konverzacijski agenti, ili dijaloški sustavi) pojavile su se prošle godine, ali nisu još stigle pokazati svoje pravo lice. U 2017. će gotovo sigurno imati novu priliku i bit će jedan od top trendova. Ili barem vruća tema. Chatbot aplikacije unatoč hypeu nisu (još) zaživjele. Problem za nas, Jedinicu i nulu, kao proizvođače chatbot aplikacija (s naglaskom na marketinški kontekst), leži u nepostojanju općeprihvaćenih standarda i odabiru 'ispravne' platforme. Ne možemo ignorirati raširenost Facebook Messangera kod opće populacije ili pak Slacka u poslovnim krugovima. Postoje tu i razne druge dvojbe, kao što su odabir konverzacijskog modela, tona komunikacije, osobnosti i osobitosti bota, složenosti algoritma za deep learning, itd; ali ono sjajno kod chatbot aplikacija je činjenica da...  ...Copywriting opet ima smisla - Digitalno oglašavanje prestaje biti 'samo' kanal. Česta je praksa da community manager branda prisutnog na primjerice Twitteru nije marketinški pismen (dovoljno je da bude pristojan i komunikacijski spretan). S chatbotovima teško se može dogoditi da community manager ostane bez teksta u odgovoru na hejterski tweet. Naravno, uz pretpostavku da smo svu potencijalnu komunikaciju kvalitetno pripremili. U vremenima kad uobičajene marketinške poruke često daju lažna obećanja, a content marketing strepi pod stalnom prijetnjom da bude okarakteriziran kao piggybacking, u doba kad je umjetnički aspekt marketinga gotovo marginalan, pozitivna je činjenica da vješto napisana riječ opet dobiva na važnosti. Slušanje opet ima smisla - U temelju riječi 'komunikacija' morala bi biti dvosmjernost. Ovisno o kompleksnosti chatbotovi omogućuju da (ako to želimo) zaista i slušamo naše korisnike te automatizirano prikupljamo i analiziramo njihove opaske. Gnjevni korisnik željan brze reakcije od društvenomrežnog odjela podrške možda će dobiti autoreply, ali ovisno o dubini analize njegovih zahtjeva i kreativnosti automatske poruke možemo ga konvertirati brže, a ponekad i bolje od community managera. Podaci konačno imaju smisla - Prošlih godina hype je bila i Big Data analitika, a po svemu sudeći biti će i ove. Pod tim se buzzwordom proguralo mnoštvo kontroverzi, ali jedno je sigurno: veliki broj sudionika digitalnog ekosistema počeo je prikupljati naizgled nevažne podatke. Pojavom chatbotova stvara se jednostavan okvir za prikupljanje još agnostičnijih i generičkijih setova podataka, ali, i još važnije, omogućuje se stavljanje prikupljenih podataka u upotrebu, izravno, na licu mjesta. Ostaje za vidjeti na koji će način brandovi izvući korist iz chatbotova, ali obzirom na stalni rast broja zainteresiranih velikih kompanija, saznat ćemo ubrzo.   