Ako vam Fiat 124 Spider na prvu djeluje poput Mazde MX-5, ne varate se. Ovaj automobil je tehnološki brat blizanac najpopularnijeg roadstera u povijesti. Novi Fiat 124 Spider upravo je stigao na hrvatsko tržište.  Osim karoserije i motora, gotovo sve je isto kao i na Mazdi MX-5. Čak se i proizvodi u Japanu. Sve ovo zapravo su plusevi na račun Fiata, jer MX-5 je prava ikona, a proizvodnja u Japanu već sama po sebi ulijeva povjerenje kad je u pitanju kvaliteta. Fiat je za 124 Spider skrojio posebno dizajnersko odijelo, no unutrašnjost je, izuzev znaka na volanu i još nekoliko sitnica, identična kao kod Mazde. Identičan je i princip s platnenim krovom koji je zbog jednostavne koncepcije najbrži na svijetu. Pokreće se ručno, a čitava operacija skidanja ili podizanja krova traje od dvije do tri sekunde, bez potrebe za ustajanjem s vozačkog sjedala. S time se ne može boriti ni najbrži električni krov. No ono po čemu se Fiat 124 Spider znatno razlikuje od Mazde su motori. Osnovni pogonski stroj je 1,4-litreni turbo benzinac sa 140 KS. Time je 124 snažniji od osnovne Mazde za 10 KS, a to znači i nešto bolje performanse. Ubrzanje do 100 km/h traje 7,5 sekundi, a maksimalna brzina iznosi 215 kilometara na sat. Top model nosi oznaku Abarth i za razliku od običnog 124 djelomično se sastavlja i u Italiji, odnosno tamo se obavlja završna prilagodba. Njega pokreće motor iste zapremmine, ali sa 170 KS. Ubrzanje do 100 km/h ovdje traje samo 6,8 sekundi, a maksimalna brzina je 232 km/h. Za dodatno uživanje u vožnji donosi i mehaničku blokadu diferencijala, Brembo kočnice, spuštenu karoseriju, mogućnost odabira načina vožnje i vrlo glasan Record Monza ispuh. Oba modela dolaze u kombinaciji s ručnim ili automatskim mjenjačem. Osnovni 124 nudi se u dvije razine opreme, a najjeftiniji stoji 245.700 kuna što je osjetno više od cijene osnovne Mazde, no zato je i oprema bogatija. Impresivni Abarth, koji serijski dolazi i s kožnatim sjedalima te puno mogućnosti za personalizaciju, stoji od 332.352 kune.  