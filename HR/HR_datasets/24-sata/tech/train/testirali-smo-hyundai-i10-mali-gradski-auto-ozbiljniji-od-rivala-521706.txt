Pod pojmom malih gradskih automobila podrazumijevamo modele razigranog dizajna s malo opreme i minijaturnim motorima koji već na prvu daju do znanja da baš i “ne vole” izlete izvan grada. Hyundai svojim dimenzijama spada u tu istu klasu, no karakteristikama i uglađenošću je na razini konkurenata iz 4-metarske gradske klase. Automobil je osjetno komforniji od prosjeka klase, zbog svojih dimenzija ne obiluje prostorom, no u vožnji odlično filtrira neravnine i zvukove koji dolaze izvana i iz motora. I sam izgled kabine osjetno je ozbiljniji od onog kod tipičnih konkurenata. Pogotovo u top izvedbi koja ima veliki zaslon osjetljiv na dodir na središnjoj konzoli i dvobojnu elegantnu crveno-crnu unutrašnjost. U vrijeme kad i kompakti sve češće koriste 3-cilindrične motore, četiri cilindra i 1,2 litre obujma u ovoj klasi pravi je raritet. Motor je uglađen poput cijelog auta, no unatoč velikoj snazi (za ovu klasu) od  87 KS nedostaje mu živosti. Ubrzanja nisu ni približna očekivanju, no zato oduševljava visoka maksimalna brzina i općenito ugodan osjećaj kad jurite autocestom. Kao da je auto stvoren za to, a ne za gradsku vožnju. Novi i10 daje mnogo više od prosjeka klase, a cijena je s obzirom na opremu i više nego fer.  Testirani Hyundai i10 1.25 MPI Premium navi u opremi ima touchscreen 7”, navigaciju, alunaplatke 14”, sustav upozorenja prelaska u drugi trak, tempomat, komande na volanu, svjetla za osvjetljavanje kuta... 