Seat je najavio da će na Autosalonu u Barceloni krajem idućeg tjedna predstaviti retro koncept 600 BMS inspiriran originalnim modelom 600 koji ovog mjeseca slavi 60 godina od predstavljanja. Seat 600 je bio prvi španjolski narodni automobil, licencirana kopija Fiata 600, istog automobila na čijoj je osnovi nastao jugoslavenski narodni auto, Fićo. S obzirom na to da su Seat 600 i Zastava 750, odnosno Fićo bili gotovo potpuno isti automobili, Seat ovim potezom na određen način budi i uspomene na najpopularniji narodni auto iz naših krajeva. Seat 600 proizvodio se od 1957. do 1973. godine. Minijaturni auto s mjestom za četvero putnika i dvojim vratima u dužinu je mjerio samo 332 cm te težio 580 kilograma. Za pogon je bio zadužen minijaturni motor obujma 633 cm3 s 19 KS, dok su kasnije verzije dobile snažniji motor od 767 cm3 i 22 KS. Proizvedeno je 797.319 Seata 600.  Zastava 750, odnosno Fićo bila je napredniji i dugovječniji model od Seata 600. Pojavila se dvije godine ranije, 1955., a na tržištu se zadržala punih 30 godina, do 1985. godine. Auto je od početka proizvodnje imao snažniji motor, obujma 767 cm3 s 25 KS, dok je "sportska" SE verzija razvijala 30 KS. Kasnije je automobil preimenovan u Zastavu 850 te je dobio motor snage 32 KS. Fiat 600 se osim u Španjolskoj i Jugoslaviji proizvodio i u Argentini, Austriji i Italiji. Ukupno je proizvedeno 2,7 milijuna ovog automobila.  