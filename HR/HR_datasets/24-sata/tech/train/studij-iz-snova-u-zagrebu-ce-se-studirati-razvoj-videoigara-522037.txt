Industrija igara ove godine bi trebala donijeti prihode veće od 100 milijardi dolara, a svake godine sve veći dio kolača uzimaju i brojne hrvatske tvrtke. No, neki od njih, poput Nanobita, prisiljeni su stručnjake tražiti i izvan granica države jer ih ovdje jednostavno nema dovoljno. Kako bi smanjili ovaj problem, iz Visokog učilišta Algebra najavili su da pokreću diplomski studij razvoja računalnih igara.  Na taj način studentima žele kroz dvije godine studija dati sva potrebna znanja iz jednog od najpropulzivnijih područja multimedijske industrije, odnosno kroz posebno osmišljeni studij pripremiti ih da se lako prilagode svakoj novoj tehnologiji. Osim programerskih znanja, studenti će imati i kolegije vezne uz podučja oko dizajna, ali i upoznati financijsku stranu produkcije i prodaje igara. Algebra se trenutno odlučila Unity engine jer će studentima omogućiti izradu igara za 25 različitih platformi, ali kako naglašavaju, ta znanja će ih lako pripremiti i za buduće tehnologije. Najavili su i da uz suradnju s globalnim programom VR First žele postati i regionalni centar za razvoj i primjenu rješenja u području virtualne stvarnosti. Kako su istaknuli, bili bi sretni da u prvoj generaciji upišu 70 studenata. Osim razvoja igara, novi studij na Algebri bit će i podatkovni smjer. Kako su najavili na WinDays konferenciji, ovaj će smjer biti fokusiran na big data/data science problematiku i potrebe današnjih i budućih inženjera računarstva kako bi što bolje odgovorili na izazove koji se s tehnološke i poslovne strane pojavljuju u tvrtkama. Ovdje će se obrazovati budući podatkovni stručnjaci, analitičari, specijalisti za poslovno izvještavanje te podatkovni inženjeri.  