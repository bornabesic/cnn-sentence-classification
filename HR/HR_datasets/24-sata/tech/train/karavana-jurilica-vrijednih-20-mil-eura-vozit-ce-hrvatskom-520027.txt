U Hrvatsku drugu godinu zaredom dolazi Pink Wing - karavana 65 luksuznih jurilica poput Rolls Roycea, McLarena, Lamborghinija, Aston Martina i Ferrarija vrijedna oko 20 milijuna eura, a najvrjednije vozilo u karavani trenutno je Lamborghini Aventador, ali organizatori očekuju i ekskluzivnija iznenađenja.  'Ružičasta krila' ove godine mijenjaju trasu pa iako je start u Zagrebu i cilj u Šibeniku isti, ove godine skreću u Opatiju i spuštaju se prema Senju i Karlobagu na kako kažu 'najljepšu cestu u Europi'. - Imamo 130 sudionika od kojih su većina Hrvati iz svijeta biznisa, a nekolicina je stranih vozača iz Kenije, Švicarske, Austrije, Njemačke i iz država regije. Nakon uspjeha prvog Pink Winga ovaj turističko gastronomski projekt podigli smo na veću razinu. Reakcije sudionika su i nas iznenadile jer su odreda svi govorili pa ovo su najljepše ceste u Europi – pa smo ih i poslušali - rekao je jedan od organizatora Robert Bajs. Kako ističu organizatori ova 'utrka' nema nikakvih dodirnih točaka s kontroverznim britanskim Gumballom. Baš suprotno, kažu, ovdje se vozi po ograničenjima i zadanom rutom s naglaskom na uživanju u sigurnoj vožnji. Uz prioritet promocije turizma i predivnih priobalnih cesta Pink Wing će imati i humanitarni karakter.  -Vozit ćemo pod strogo kontroliranom pratnjom policije i nećemo uzrokovati prometne gužve. Grad Zagreb će dio sredstava kojim podržavaju naš projekt uplatiti u humanitarne svrhe, dok će sudionici i partneri projekta donirati sredstva za financiranje potrebite osobe ili obitelji u Šibeniku - najavio je Bajs. Ipak, kao i uvijek gdje su gume u pitanju, nikako neće izostati adrenalina i energije: nakon okupljanja 14. lipnja u samom srcu metropole, na kojem ćete se upoznati s novim prijateljima i suputnicima i „odraditi“ party zagrijavanja, 15.6 kreće se prema omiljenom okupljalištu zaljubljenika u metalne ljubimce – stazu na Grobniku, gdje će se iznimno moći stati na papučicu gasa. Istog dana birana lokalna hrana i pića okrijepit će sudionike za opuštajuće uživanje u ljepotama Opatije. Ruta zatim vodi na jug, prema Senju, tvrđavi Nehaj i ručku s nesvakidašnje veličanstvenim pogledom na jadransko plavetnilo. Ulogu večernjeg gostoprimca preuzima grad Šibenik gdje je Pink Wing za početak pripremio lounge party, kako bi drugog dana imali snage za hedonističko uživanje na otoku Obonjanu uz beach party te navečer za finalnu gala večeru i vrhunsku zabavu na ekskluzivnom događanju. Nezaobilazna Plitvička jezera zaokružuju ovu turističko-gastronomsku avanturu, a povratak u Zagreb zajamčen je uz velik osmjeh na licu i puno sjajnih fotografija prirodnih ljepota i kulturne baštine. Kako poručuju dečki koji stoje iza projekta, Robert Bajs, Marko Fratrić i Kristijan Semulić, Pink Wing je prilika za sudionike da prožive esenciju svega što privlači milijune turista na našu obalu i kontinent te da se poveže s ljudima sličnih interesa. Karavanu prati produkcija visoke kvalitete, najbolji fotografi i snimatelji čiji kadrovi će se plasirati i stranim medijima. Od svega bi naravno najviše koristi imao domaći turizam, a kojem prema svim stručnjacima nedostaje upravo ponuda za goste viših primanja.   