Hrvatski Telekom u sljedeće tri godine uložit će skoro 100 milijuna eura u ogromnu IT transformaciju kompanije, a cilj ovog najvećeg IT projekta u državi je podizanje kvalitete usluga i iskustva za korisnike, rekli su u kompaniji.  To planiraju postići tako što će optimizirati vlastite interne procese i ugraditi najnaprednije IT sustave, čime će na kraju stupanj digitalizacije u kompaniji biti dva puta veći. Cijeli projekt već su pokrenuli i svi će se sustavi u sljedeće tri godine ugrađivati kako budu spremni. Izravno će dobavljačima tako platiti oko 200 milijuna kuna, dok će ukupna vrijednost projekta s internim ulaganjima biti između 90 i 100 milijuna eura. - U strategiji HT 2020 zacrtali smo da 2020. budemo lider na regionalnom tržištu telekomunikacija i digitalnih usluga kojeg karakterizira najbolja mreža i najbolje korisničko iskustvo - rekao je Davor Tomašković, predsjednik Uprave HT-a. Dodaje kako je ova poslovna IT transformacija jedan od ključnih pokretača za ostvarenje tog cilja. No, ovu IT transformaciju osjetit će i krajnji korisnici. HT uvodi i nove IT sustave usmjerene prema korisnicima. Na taj način žele automatizirati što je više moguće poslova i smanjiti broj koraka koje neki korisnik mora napraviti da bi obavio nešto s HT-om. Tako bi na kraju cijele priče korisnici mogli usluge obaviti bilo gdje i to odmah. S druge strane HT-u će ova nova etapa digitalne transformacije omogućiti i da puno brže izbacuje neke nove usluge na tržište.  Ova automatizacija podiže i pitanje mogućeg viška radne snage na nekim poslovima, a iz HT-a su naglasili da im cilj nisu otkazi već da je glavni cilj unaprijediti korisničko iskustvo. Ipak, to bi moglo smanjiti broj nekih radnih mjesta.  U projektu je angažirano 350 stručnjaka iz HT-a, ali u njega su uključene i kompanije poput IBM-a, Netcrackera, Comarcha i Atosa te HT-ovi podizvođači.  HT-ov član Uprave Boris Drilo istaknuo je i kako će ovo napraviti puno za IT industriju u Hrvatskoj. Iz kompanije su dodali i kako će ovaj cijeli proces otvoriti nove poslove. 