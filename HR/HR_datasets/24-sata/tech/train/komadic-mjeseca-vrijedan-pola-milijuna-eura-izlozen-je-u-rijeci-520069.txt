Riječ je o kamenčiću s Mjeseca koji je američki predsjednik Richard Nixon darovao Josipu Brozu Titu tijekom njegova posjeta SAD-u 1973. godine, jedinom koji je darovan predsjedniku države iz tadašnjeg komunističkog bloka. Komadić Zemljina satelita veličine nokta vrijedan pola milijuna eura od 12. travnja izložen je na izložbi “Povratak na Mjesec” u riječkom Pomorsko povijesnom muzeju, organiziranoj u suradnji s muzejom Peek & Poke. Na isti dan 1961. godine Jurij Gagarin ušao je u povijest kao prva osoba koja je odletjela u svemir. Prema riječima ravnateljice Perinčić, Mjesečev kamen spada među najskuplje eksponate izložene u Pomorsko povijesnom muzeju. – Na broju jedan je sigurno Apoksiomen, čija je vrijednost zapravo neprocjenjiva. Drugi po vrijednosti je pojas za spašavanje s Titanica, a kamen s mjeseca je vjerojatno na trećemu mjestu. Zbog njega, ali i njemačke Enigme (slavnog stroja za kodiranje i dekodiranje poruka iz 2. svjetskog rata, posuđenog iz Muzeja novejške zgodovine u Ljubljani, čija vrijednost premašuje 300 tisuća eura) te nekih drugih predmeta, izložba ima i posebno osiguranje, a velike zahvale pripadaju i MUP-u koji je osigurao pratnju do Rijeke te osiguranje tijekom izložbe - kaže Perinčić. Riječ je o gostujućoj izložbi koju je izvorno postavio Muzej istorije Jugoslavije iz Beograda.  