Nakon revolucije među električnim automobilima, Elon Musk želi prodrmati i proizvodnju energije, a njegova kompanija Tesla u srijedu je počela primati prve narudžbe za svoj solarni krov.  Iako izgleda kao klasični crijep, u njega su ugrađene solarne ćelije koje sunčevu energiju pretvaraju u električnu i na kraju možete imati normalni krov bez ružnih panela koji ga prekrivaju.  Na svojim stranicama počeli su primati rezervacije od 930 eura za posao koji će uključivati skidanje postojećeg krova, ugradnju solarnog te baterija u kojima će se skladištiti proizvedena energija. Međutim, prve ugradnje kreću od lipnja u Kaliforniji, a potom u drugim državama, dok bi mi u Europi Muskov solarni krov mogli dobiti sljedeće godine.  Kupci već mogu na Teslinim stranicama kroz kalkulator vidjeti i koliko bi ih koštao krov, a iz kompanije se hvale podatkom Udruge za zaštitu potrošača (Consumer Reports) kako njihov krov košta oko 233 dolara za kvadratni metar. To je čak i povoljnije od cijene koju je Udruga za zaštitu potrošača (Consumer Reports) navela kao minimum da budu konkurentni klasičnoj šindri - kad se uračunaju uštede na računima za struju kroz životni vijek krova. Ušteda u konačnici ovisi o nizu faktora - kakav ste krov imali, tržište na kojem se nalazimo, podneblje, državni poticaji i cijene solarnih sustava na tržištu... Musk je uvjeren u kvalitetu svog krova pa je ponudio neograničeno jamstvo na izdržljivost crijepa ili dok kuća ispod krova stoji. No, drugi dijelovi sustava imaju jamstvo od 30 godina.  No, neće svaki crijep od kvarcnog stakla prikupljati energiju. Kompanija planira spajati običan crijep s onim u kojem su solarne ćelije, a u konačnici će cijeli krov izgledati identično.  