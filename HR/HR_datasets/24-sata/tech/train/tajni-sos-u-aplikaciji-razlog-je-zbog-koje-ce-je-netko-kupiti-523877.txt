Predsjednik Hrvatskog informatičkog zbora Kristijan Zimmer na poslovnom sajmu hrvatske IT industrije IT Biz Expo održao je zanimljivu radionicu HIZ-a na temu: Razvoj aplikacija po narudžbi - dobra i loša praksa: kako zadržati inovativnost". Na radionici je zamijenjena uloga moderatora i publike, pa je zapravo publika vodila glavnu riječ dok je gospodin Zimmer kao moderator, na „mind mapi“ upisivao slijed događanja kako doći do savršene poslovne aplikacije. Bežični mikrofon smješten u kocku od spužve tijekom radionice je dobacivan publici, pa je tako plava kocka stalno letjela između sudionika „pričaonice“. Temeljna pitanja su kako napraviti dobar poslovni softver, što je uopće dobar poslovni softver, u kakvim uvjetima nastaje te na što treba paziti pri razvoju. Publika je na svojim mobitelima, tabletima i prijenosnim računalima putem zabavne web aplikacije na adresi Kahoot.it prvo odgovarala na pitanja koliko su bitne brzina i funkcionalnost aplikacije, koliko na aplikaciju utječu trendovi, tehnološko okruženje i podrška kroz mrežnu infrastrukuru te na kraju sam potencijal tvrtke - ima li tvrtka dovoljna novca i resursa. Kristijan Zimmer je naglasio da u razvoju aplikacije prvo treba krenuti od tržišta, saznati postoji li tržišna niša za vašu aplikaciju i imate li kompetencije za izradu takve aplikacije. Zimmer savjetuje da se držite standarda i istaknete vidljive razlike nad konkurencijom. Također navodi kako je bitno imati dizajnere, no oni mogu biti i izvan kuće, a zatim u suradnji s klijentima trebate otkriti u kojem smjeru krenuti s razvojem. „Kristijan Zimmer: Secret sos ili tajni sos u aplikaciji je jako bitan, zbog kojeg će klijent kupiti vašu aplikaciju” Na pričaonici je osviješteno kako je uspjeh nekog softvera direktno u vezi s postojanjem vizije njegovog razvoja, a koja se očituje kroz postojanje višegodišnjeg roadmapa. U digitalnom marketingu dogodila se velika revolucija, uz postojanje marketing alata. Prati se na što korisnik klikne na web stranicama, društvenim mrežama, u newsletter mailu, a s druge strane se nalazi inteligentan softver koji prati vaše klikove i što odabirete pri posjeti. 