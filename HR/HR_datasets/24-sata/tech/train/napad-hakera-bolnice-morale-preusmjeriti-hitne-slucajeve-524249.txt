Veliki hakerski napad tzv. ransomwareom zahvatio je više organizacija u cijelom svijetu. Tisuće računala bila su blokirana programom/virusom koji vlasnike ucjenjuje, tražeći od njih uplatu 300 dolara u bitcoinima (virtualnom novcu), javio je BBC.  Inficirali su računala u više od 70 zemalja svijeta među kojima su najlošije prošle Velika Britanija, SAD, Kina, Rusija, Španjolska, Italija i Tajvan. Najprije su se o napadu oglasili liječnici iz britanskih bolnica koji su tvrdili da su dobili poruku u kojima ih se traži da uplate 300 dolara kako bi natrag dobili ukradene podatke. Britanska premijerka Theresa May rekla je kako britanske bolnice nisu namjerno ciljane u kibernetičkom napadu u petak koji je pogodio veći broj zemalja. "Ovo nije ciljalo na NHS, to je međunarodni napad i veći broj zemalja i organizacija je njime pogođen", rekla je May. "Znamo da je veći broj organizacija NHS-a (Nacionalne zdravstvene službe) izvijestio da su napadnute ransomwareom", rekla je May. "Nema dokaza da su ugroženi podatci o pacijentima". Karta objavljena na stranici Secure List, koja prikazuje odabir meta hakera u prvih nekoliko sati napada, otkriva da je na udaru bila i Hrvatska, kao i veći dio Europe, Sjeverne i Južne Amerike i Azije. Bolnice diljem Engleske u petak su prisiljene preusmjeriti sve hitne slučajeve zbog kibernetičkog napada velikih razmjera te su otkazale brojne  zakazane preglede i pozvale pacijente da u bolnice dolaze samo ako se radi o hitnim stanjima. Prema računalnim stručnjacima britanski zdravstveni sustav u petak je izložen napadu "ransomwarea", podvrste virusa WannaCry koji dešifrira povjerljive podatke korisnika. Španjolska vlada upozorila je ranije u petak da je velik broj tvrtki pod kibernetičkim napadom virusa "ransomware" koji zaključava računala dok korisnici ne plate određeni iznos novca.   