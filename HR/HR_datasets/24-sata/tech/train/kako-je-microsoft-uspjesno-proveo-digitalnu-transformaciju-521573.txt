U utorak, 25. travnja započinje najveća i najutjecajnija poslovno-tehnološka konferencija u regiji – WinDays17. Ove godine konferencija se održava pod sloganom „Iskoristimo potencijal“, a sastoji se od dva dijela. Business dio konferencije stavlja naglasak na nužnosti digitalne transformacije za uspjeh svake tvrtke i organizacije, dok će tehnološki dio konferencije fokus staviti na sigurnost informacijskih sustava i bavit će se rješenjima otvorenog koda uz brojne novitete i trendove. Na konferenciji će nastupiti brojni stručnjaci iz poslovnog i tehnološkog svijeta iz Hrvatske i inozemstva. Među njima će biti svjetski poznati motivacijski govornik Miles Hilton – Barber, dok će na Središnjoj svečanosti nastupiti Don Grantham, direktor Microsofta za centralnu i istočnu Europu, koji će govoriti o učincima digitalne transformacije na rast hrvatskog gospodarstva i ukazat će na vrijednosti moderne tehnologije te kako ona može pomoći tvrtkama i vladama u stvaranju uspješnih inovacija. Predavanje će održati i Patrick O'Rourke, Microsoftov direktor u odjelu internih IT usluga, koji će govoriti kako je digitalna transformacija, nužna za uspjeh, provedena u Microsoftu, a tijekom Business dijela Konferencije nekoliko domaćih organizacija će prikazati svoje projekte digitalne transformacije. Na Tehnološkom dijelu će biti više od 130 predavanja među kojima se ističu ona regionalnih stručnjaka Damira Dobrića, Luke Gosponetića, Nenad Merdanovića i Luke Manojlovića. Uz već najavljene “Zašto i kako smo stvarali digitalno konkurentne projekte?“ o potrebi promjene poslovnih modela te “Što učiniti ODMAH kako bismo postavili obrazovanje za vještine budućnosti“ po prvi puta će se održati okrugli stol na temu „Cyber security u financijskoj industriji“ u četvrtak 27. travnja te ćemo imati priliku čuti gdje smo danas na svjetskoj karti kada je u pitanju sigurnost od hakerskih napada kod korištenja bankarskih online usluga. O tome kako banke ulažu u zaštitu svojih sustava, koji su odgovori regulatora, je li Hrvatska propisno i institucionalno spremna poboljšati cyber sigurnost te zašto je važno, uz zaštitu informacijskih sustava te anti-fraud monitoringe, i dalje stalno educirati svakog vlasnika računala i mobitela, govorit će uvodno Zdenko Adrović, direktor Hrvatske udruga banaka te u raspravi Damir Blažeković, direktor Direkcije supervizije informacijskih sustava pri Hrvatskoj narodnoj banci, Milan Parat, predsjednik Odbora za sigurnost HUB-a i Draženko Kopljar, član Uprave Privredne banke Zagreb.   Windays17 konferencija će, osim brojnih zanimljivih predavanja, ponuditi sudionicima da na posebnom štandu isprobaju revolucionarnu, jedinstvenu tehnologiju HoloLens, koja će u skoroj budućnosti promijeniti način na koji tvrtke posluju. Microsoft HoloLens je prvo hologramsko računalo na svijetu koje pokreće Windows 10 i kojem nisu potrebne žice ili povezivanje preko telefona ili računala. Djeluje preko holograma koji su izrađeni od svjetlosti te se mogu kretati, oblikovati i mijenjati sukladno interakciji s korisnicima. 