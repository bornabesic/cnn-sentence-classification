Već godinama znanstvenici istražuju područje 'Hladne točke', koja je od nas udaljena oko 1,8 milijardi svjetlosnih godina. Mjerenja svemirskog pozadinskog zračenja pokazala su da je to područje hladnije od okoline za 0,00015 Celzijevih stupnjeva. Istraživači smatraju da je hladnije zato što sadržava čak 10 tisuća galaksija manje od svog okruženja. No, nova studija pokazuje da je 'Hladna točka' dokaz paralelnog svemira. - Ne može se u potpunosti isključiti da je 'Hladna točka' uzrokovana neobičnom fluktuacijom, odnosno kolebanjem određene pojave oko njene osnovne tendencije u kretanju - izjavio je Tom Shanks, astronom na engleskom sveučilištu Durham. - Ono što je najuzbudljivije je da je ta točka nastala nakon sudara između našeg i drugog svemira, koji još istražujemo. Ako detaljnija analiza to potvrdi, onda bi 'Hladna točka' mogla biti shvaćena kao prvi dokaz za paralelni svemir - tvrdi Shanks. U prijevodu, 'Hladna točka' mogla bi otkriti da naš svemir sadrži beskonačan broj paralelnih svemira koji sadrže beskonačan broj stvarnosti. Astronomski stručnjak Stuart Clarke tvrdi da ove nebrojive domene dolaze jedna pokraj druge u višim dimenzijama koje naša osjetila nisu u stanju izravno percipirati i da svaki alternativni svemir nosi vlastitu verziju stvarnosti. 'Hladna točka' nastala je prije više od 13 milijardi godina. 