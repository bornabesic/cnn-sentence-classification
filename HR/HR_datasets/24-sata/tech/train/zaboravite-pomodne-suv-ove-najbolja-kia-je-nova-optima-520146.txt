U klasi koja ne raste već godinama i u kojoj suvereno vlada Passat, drugim proizvođačima je teško napraviti iskorak. Pogotovo ako dolaze iz Koreje.  Zato je i Optima u drugom planu iako je u potpunosti zaslužila da bude u samom vrhu klase. Bez pretjerivanja, rijetko koji automobil je izrađen s toliko osjećaja za sve što je vozaču potrebno da mu bude savršeno u ovakvom tipu automobila. Naravno, u limuzini dugačkoj gotovo pet metara ima obilje prostora, kako na stražnjim sjedalima, tako i u prtljažniku. To nije neka vijest, no ovakvo obilje serijske opreme, i to u paketu koji nije ni najbogatiji rijetko tko očekuje. Optima oduševljava luksuznim materijalima, vrhunskom izradom, ali i funkcijama koje su još prava rijetkost u modernim autima. Optima, primjerice, ima WiFi i bežično punjenje mobitela, sam koči i ubrzava uz radarski tempomat, pali i gasi duga svjetla te još mnogo toga. Oduševljava i audio sustav kojem nema premca u klasi, izuzmemo li premium marke i njihove ekstremno skupe doplate tipa Bang & Olufsen. Za zvuk je u Optimi zadužen prestižni harman/kardon, audiosustav ima 590 W i deset zvučnika te pretvara Optimu u pokretnu koncertnu dvoranu ili putujući disko, a serijski je i u nižim razinama opreme. Za pogon Optime zadužen je 1,7-litarski dizelski motor sa 141 KS. Njegov veliki minus je psihološki efekt koji kod potencijalnih kupaca ostavlja “samo 1,7 litara obujma”, no pravih minusa nema. Izuzetno je tih i kultiviran te Optimi daje sasvim solidne performanse. Ubrzanje do 100 kilometara na sat traje 10,6 sekundi, a maksimalna brzina iznosi 203 km/h. Još jedna dobra strana auta je automatski mjenjač sa sedam brzina i dvostrukom spojkom koji radi munjevito i gotovo neprimjetno. U vožnji je Optima izuzetno udobna, no ne buni se ni na agresivni stil vožnje, dok je upravljač vrlo izravan i komunikativan. I za kraj još jedan plus. Za razliku od većine modela Kije, koji su danas na razini konkurencije, Optima je još osjetno povoljnija od Passata i društva. Tih 267.724 kune je mnogo, no to je od 20 do 50 tisuća kuna jeftinije od podjednako opremljenog konkurentnog europskog ili japanskog modela. testirana  Kia Optima 1,7 CRDi Business DCT u opremi ima tempomat s automatskim održavanjem razmaka, WiFi sustav, Harman/Kardon audio, bežično punjenje mobitela, dodirni zaslon 8” s navigacijom, 18” naplatke... 