Iako Siri često koristimo kako bi se zabavljali njenim zabavnim odgovorima na ozbiljna pitanja, skupina ribara s Floride tvrde da im je Appleova virtualna pomoćnica spasila život.  Kako prenosi Fox4 News, trojica ribara bila su četiri milje od obale Key Biscaynea u subotu, kad su se našli među velikim valovima. Njihov čamac od 5,5 metara počeo je primati vodu. Muškarci su stavili prsluke na sebe i pokušali pozvati pomoć prije nego im potone brod. No, kako su im prsti bili hladni i mokri nisu mogli tipkati po ekranu iPhonea 7 kojeg su imali, pa su iskoristili Siri i glasovno pozivanje hitne pomoći.  Nakon što su pozvali pomoć, helikopter Obalne straže ubrzo je stigao do trojca te je ronilac ostao s njima do dolaska čamca.  Glasovna aktivacija (Hey, Siri) stigla je s iPhoneom 6S i iako se radi o funkciji koja danas i ne djeluje toliko impresivno, ovo je primjer u kojem je ljudima spasila život.  