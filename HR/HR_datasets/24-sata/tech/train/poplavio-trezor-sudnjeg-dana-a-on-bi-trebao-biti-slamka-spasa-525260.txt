Golemi podzemni trezor sjemenki na sjeveru Norveške izgradili smo kao slamku spasa čovječanstva, ako nas pogodi neka velika katastrofa i uništi usjeve diljem svijeta. No, nedavno je poplava pogodila taj 'trezor sudnjeg dana' kako ga se često naziva. Zbog globalnog zagrijavanja i rekordnih temperatura otopio se permafrost u okolici trezora te je voda ušla u zgradu. Srećom, niti jedna sjemenka nije uništena, ali zbog poplave mnogi su se pitali kakva je sigurnost pred drugim katastrofama u budućnosti.  Trezor je izgrađen u planini na otoku Spitsbergenu, oko 1300 kilometara od Sjevernog pola, a ta je lokacija odabrana upravo zbog permafrosta i stabilne tektonike. Skoro deset godina kasnije gotovo idealni uvjeti za sigurnost sjemenki dovedeni su u pitanje zbog kiša i otapanja leda u vrijeme kad se očekivao snijeg. Hege Njaa Aschim iz norveške vlade rekla je za Guardian kako nisu planirali da permafrosta neće biti i da će vremenski uvjeti biti ovako ekstremni.  Voda je ušla kroz ulaz građevine, ali ne i u sam trezor. Kako piše Popular Science, voda zna ljeti ponekad ući kroz ulaz. No, sam trezor se nalazi uzbrdo od ulaza i sjemenke 880.000 vrsta su sigurne. Kako bi bili sigurniji od budućih poplava, voditelji cijelog trezora odlučili su ugraditi dodatne mjere zaštite od poplava i ukloniti elektroniku iz 100 metara dugog tunela koji vodi prema trezoru. Uz to, napravit će i dodatne kanale koji će odvoditi vodu i kišnicu. U sam trezor gdje su sjemenke instalirali su dodatne pumpe, za slučaj eventualnog prodora.  Inače, kad su inženjeri dizajnirali trezor, vodili su se eventualnom situacijom da se otopi sav led i da područje pogodi tsunami. Tada bi trezor bio pet do sedam katova iznad te točke.