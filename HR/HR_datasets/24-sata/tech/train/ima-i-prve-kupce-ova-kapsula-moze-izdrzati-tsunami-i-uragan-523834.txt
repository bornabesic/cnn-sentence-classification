Iako izgleda poput sladoleda loptica ili vožnje u lunaparku, ova kapsula mogla bi vam spasiti život u slučaju velikih prirodnih katastrofa. Tvrtka Survical Capsule razvila ih je kako bi pružili sklonište u slučaju tsunamija, potresa ili uragana, a već imaju i kupce.  Prvu je ove godine kupila Jeanne Johnson koja je za nju dala 13.500 dolara (92.000 kuna). Eksperimentirala je s najbržim načinima ulaska u kapsulu i zatvaranja malih vrata, ali boji se isprobati kapsulu u stvarnosti. - Bit će strašno, ali bolje je od alternative. Kupila sam kapsulu kako bih mogla mirnije spavati - rekla je 55-godišnja zaposlenica Microsofta. Naime, dok je živjela u New Orleansu naučila je kako preživjeti uragane, a u Kansasu je svoju djecu učila kako se zaštititi u slučaju tornada. Sada živi u državi Washington na obali Tihog oceana i želi povećati izglede za preživljavanje u slučaju razornog tsunamija.  Tvrtka Survival Capsule proizvodi kapsule u više dimenzija, a tako im raste i cijena. Tako je ona za četveročlanu obitelj skuplja 4000 dolara od osnovne verzije. Osim oklopa u kojem bi mogli preživjeti, svaka kapsula ima i spremište u koje možete staviti razne namirnice kako bi izdržali pet dana. Tu su i spremnici za vodu i zrak te GPS odašiljač i rasvjeta kako bi nadomjestili malu količinu svjetla koja ulazi kroz sićušne prozore. Osnivač kompanije objašnjava kako su ovom kapsulom htjeli ljudima dati sustav koji će moći imati dostupan na svom zemljištu u svako doba dana i razinu sigurnosti koju inače ne bi mogli imati, prenosi Daily Mail. 