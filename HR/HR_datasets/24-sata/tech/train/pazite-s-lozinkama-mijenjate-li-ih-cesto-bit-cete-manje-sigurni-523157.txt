Mnogi od nas znaju svakih mjesec dva promijeniti lozinke na različitim servisima koje koristimo, kako bi 'osvježili' vlastiti dojam sigurnosti. Međutim, stručnjak za internetsku sigurnost upozorava kako lozinke ne bi trebali mijenjati redovito jer baš tako korisnici postaju manje sigurni.  Paul Edmonds, koji je voditelj engleske jedinice za online kriminal, rekao je za Daily Mail da se kod redovite zamjene lozinki radi o neistini koju širi sigurnosna industrija. Naime, često razni alati i sustavi u tvrtkama traže da nakon nekog vremena promijenite lozinku.  Govoreći na konferenciji o protuterorizmu u Londonu rekao je kako su korisnici na taj način manje sigurni. Kao primjer je ukazao na PayPal koji nikad od korisnika nije tražio da mijenjaju lozinke. - Da je promjena lozinki kritična za sigurnost, PayPal bi izgubio hrpu novca i tražio da promijenite lozinke - rekao je i dodao da ljudi uspješno koriste iste lozinke već godinama.  S druge strane, stručnjaci smatraju da redovitom promjenom lozinke korisnici svaki put biraju manje sigurnu alternativu. Uz to, lozinke često mijenjamo na predvidljivi način što hakeri mogu lako otkriti.  