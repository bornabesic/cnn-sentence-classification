Svaki automobil koji će se prodati u Indiji  2030. godine bit će na električni pogon. Ovo je plan indijskog ministra za energetiku, a njime žele smanjiti troškove uvoza goriva i održavanje vozila.  Ministar Piyush Goyal najavio je uvođenje električnih vozila na velika vrata, a uspoređujući svoj plan s inicijativom za LED žarulje koju su uveli 2015. rekao je: 'Učinit ćemo električna vozila samodostatnima. Plan je da se 2030. u zemlji ne prodaju vozila na benzin ili dizel'. Goyal je rekao kako će industrija trebati oko dvije do tri godine pomoći države, ali da bi nakon toga proizvodnju vozila trebala gurati potražnja, a ne poticaji, prenosi Independent.  - Trošak električnih vozila sam će se početi vraćati kupcima. Voljeli bismo vidjeti industriju koja gura samu sebe - rekao je ministar.  Istraživanje Greenpeacea pokazalo je da se smrt 2,3 milijuna ljudi svake godine može povezati sa zagađenjem zraka, a taj je broj samo malo manji od broja smrti povezanih s pušenjem. Zbog smoga Indija gubi i 3 posto BDP-a, a zemlja je prema ovom izvještaju pretekla Kinu po broju smrti od zagađenog zraka.  Komentirajući plan za električna vozila Goyal je rekao i da bi u startu ciljali velike gradove u kojima je zagađenje najgore, poput Delhija. 