Honda Civic napravila je radikalni zaokret. I dok je izgled na tragu prošle dvije generacije, koje su podijelile mišljenja, pod limom je gotovo sve drugačije.  Na žalost kupaca koji traže praktičnost, Civic se odrekao genijalnih “čarobnih” stražnjih sjedala koja su se mogla preklapati i namještati na desetke načina, no zato će ostale promjene razveseliti potencijalne kupce. Novi Civic je sad gotovo 450 cm dugačak, ima stražnju klupu prostranu kao u automobilu srednje klase i prtljažnik od raskošnih 478 litara što je rekord klase. I dalje svojeglava unutrašnjost sada je mnogo ergonomičnija Vozne karakteristike su bolje zbog boljeg rasporeda mase, nižeg težišta, potpuno novog ovjesa i novih benzinskih motora. Osnovni benzinski motor sad je trocilindrični turbo od jedne litre i čak 129 KS, a iznad njega je sportski 1,5 turbo sa 182 KS. Novi motori su oko 30% snažniji od dosadašnjih (1,4 i 1,8), što uz otprilike istu masu znači bolja ubrzanja. Novi model je i tiši od prethodnika, no ono što najviše oduševljava je oprema. Dizajnom je Civic i dalje potpuno drugačiji od tipičnih konkurenata Osnovni model u seriji ima adaptivni tempomat koji automatski održava razmak i sustav za zadržavanje u svojem voznom traku te u određenim situacijama na autocesti i otvorenoj cesti može voziti sam. U seriji su i drugi detalji koje konkurencija dobro naplaćuje: automatska duga svjetla, grijana prednja sjedala, stražnji parking senzori, automatski klima-uređaj i alunaplatci od 16”. Sve to uz motor od 129 KS stoji 144.890 kuna što je neočekivano malo, čak jeftinije nego u Njemačkoj. Ako tako opremite konkurenta, najjeftiniji će biti na razini Civica, a skuplji stoje i oko 200.000 kuna. Honda je preokrenula svoju filozofiju i to bi im se moglo isplatiti.