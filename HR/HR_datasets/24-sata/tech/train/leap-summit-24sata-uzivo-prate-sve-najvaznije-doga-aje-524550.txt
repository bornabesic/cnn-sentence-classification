Imamo više od 1,5 milijuna posjetitelja na našim Facebook stranicama, što je rekord na hrvatskom tržištu, rekla je Mia Mlikota iz Digitalnog razvoja 24sata. S kolegama Matejem Lončarićem i Vanjom Prahićem sudjelovala je na konferenciji LEAP u zagrebačkom Studentskom centru, na radionici Going beyond media. - Korisnike treba uvjeriti da im možemo prvi pružiti točne informacije - ustvrdila je Mlikota te istaknula da 24sata to čini videoprijenosima uživo na Facebooku. Objasnila je kako će se u budućnosti, zbog napretka tehnologije, pojaviti potreba za cijelim nizom zanimanja koja danas ne postoje, kao što su urednik za mobilne sadržaje i analitičar sadržaja. - 24sata su naš najčitaniji portal, a imamo i Facebook, Twitter, Instagram, YouTube, LinkedIn... Prisutni smo na gotovo svim platformama - zaključila je Mlikota. Vanja Prahić, community manager 24sata, istaknuo je kako velik broj korisnika Facebook koristi više puta dnevno te je zato interakcija s korisnicima vrlo važna. - Treba se katkad i zabaviti s korisnicima - rekao je Prahić, navodeći primjer komentara na Facebooku u kojem je čitateljica pitala tko je izbrojio da je 77.000 munja u jednom danu udarilo u tlo Hrvatske, a 24sata su odgovorila da su na livadu postavili novinara s metalnom šipkom koji je sve pobrojio. Prahić se osvrnuo i na zajednicu komentatora na našoj web stranici. - Jedini smo sajt u Hrvatskoj koji svakodnevno administrira komentare. Tako su naši korisnici dobili osjećaj sigurnosti. - Cijela redakcija 24sata prigrlila je Facebook Live. Naši korisnici danas mogu uživo pratiti najvažnije događaje. Ponosni smo što smo u tome lider u Hrvatskoj - zaključio je Prahić. Matej Lončarić, voditelj projekta i YouTube kanala JoomBoos, istaknuo je kako je JoomBoos najveća YouTube mreža u regiji. - Ostvarili smo suradnju s mnogim YouTube zvijezdama - objasnio je Lončarić tajnu uspjeha. Mlade generacije su, kaže, oduševljene youtuberima. - Naši su roditelji sa svojim roditeljima gledali televiziju, a i danas smo svi u jednoj prostoriji, ali svatko radi nešto drugo na svom mobilnom uređaju - rekao je Lončarić. Na prijavu za “Videostar”, prvi talent show za YouTube zvijezde, u organizaciji JoomBoosa, prijavilo se oko 2000 ljudi. Imali su, kaže Lončarić, 100.000 pregleda po videu, a 30.000 ljudi u mjesec dana je počelo slijediti stranicu. Rezultati im služe kao poticaj za daljnji rad. - Okrećemo se i njemačkom tržištu, za koje otvaramo stranicu Das JoomBoos - zaključio je izlaganje Lončarić planovima za budućnost. Spomenuo je i vrijedno priznanje struke, ovogodišnju Effie nagradu, koju je ovaj projekt osvojio. Na radionici je bilo mnogo sudionika, među kojima i studenti te alumniji akademije Styria:SCOOL koje je Styria nagradila besplatnim kotizacijama za ovu međunarodnu konferenciju.      