Samsung i Apple i dalje su sigurni na vrhu ljestvice vodećih svjetskih proizvođača telefona, ali u odnosu na prošlogodišnje brojke oni gotovo da nisu imali rast.  S druge strane, trojac kineskih divova koji slijedi na listi bilježi rast iznad 20 posto u odnosu na prošlu godinu i upravo oni su glavni razlog zbog čega je u prva tri mjeseca globalno isporučeno 4,3 posto više telefona nego u istom razdoblju lani. Pretvoreno u brojke, proizvođači su na tržište izbacili 347,4 milijuna uređaja, objavio je IDC. Huawei, Oppo i Vivo tako su rasli po 21,7, 29,8 i 23,6 posto, dok Samsung stagnira, a Apple ima rast od samo 0,8 posto.  Huawei, koji je nedavno lansirao novi P10 telefon, navodi kako su veliki rast zabilježili upravo u segmentu top uređaja, kojima pripada P10 i Mate 9. Tako je u prvom kvartalu ove godine omjer telefona srednje i više kategorije povećan za 11 posto. 