Švedska tvrtka Doro, koja posluje u 40 zemalja i svjetski je tržišni lider u proizvodnji mobitela za starije osobe, predstavila je novi mobitel za ljude poput socijalnih radnika, njegovatelja i građevinara koji rade sami, objavio je u srijedu BBC.   Doro 8020X ima SOS dugme i kada ga korisnik pritisne mobitel šalje SMS poruku koja sadrži GPS lokaciju na adrese do pet kontakata.  Chris Millington, glavni direktor Dora za Veliku Britaniju i Irsku, rekao je da je Doro dosad bio specijaliziran za mobitele za starije ljude te da je imao 130.000 pretplatnika na svoje usluge. Novi mobitel namijenjen je ljudima koji sami rade - ili u opasnom okolišu ili sami ulaze u tuđe domove. "Zanimljivo je da je Doro napravi skok sa seniora na one koji sami rade, ali mogu shvatiti tu sinergiju jer su mnogi zahtjevi isti", rekao je stručnjak za mobitele Ben Wood iz CSS Insighta. "Tvrtka ima snažnu poziciju na tržištu 'mobitela za starije osobe' i radi sa svim glavnim mrežama u Velikoj Britaniji", kazao je. Telefon ima 4,5-inčni ekran prilično skromne rezolucije (854x480). Pogoni ga četverojezgreni MT6735M procesor (1,5 GHz), uz 8 GB interne memorije. Kamera snima fotografije od 5 megapiksela, a kapacitet baterije je 3000 mAh. Cijena mu je oko 1900 kuna. No, Doro nije jedini sa sličnom funkcijom. SOS tipku vidjeli smo i na CAT S60 telefonu s FLIR termalnom kamerom.  