I dok Kim Jong Un prijeti nuklearnim oružjem, neki u Japanu te su prijetnje shvatili ozbiljno i već su se počeli pripremati za najcrnji scenarij. Jedan od načina pripreme je i izgradnja bunkera koji bi ih teoretski mogli zaštititi u slučaju nuklearnog napada. Shelter Co. je mala kompanija koja se specijalizirala za izgradnju takvih bunkera, a Reuters je obišao model bunkera koji je u podrumu svoje kuće u Osaki izradio šef kompanije Seiichiro Nishimoto.  Nishimoto kaže kako je potražnja i prodaja za ovakvim načinima zaštite u porastu, a ovakav tip bunkera ima sve što bi trebalo osigurati preživljavanje onih koji se nađu u bunkeru. Nishimoto je za Japan Today ispričao kako su ove godine imali više od 200 upita za bunker. Ranije su prodavali po šest bunkera godišnje, a samo u travnju ove godine prodali su ih osam. Zbog straha od Sjeverne Koreje promijenila se i klijentela. Ranije su bunkere kupovali liječnici ili fanovi znanstvene fantastike, dok ih sada traže ljudi svih dobnih skupina. Osim skloništa, tvrtka Oribe Seiki Seisakusho iz Kobea prodala je čak 50 pročistača zraka koji koštaju po 5000 dolara.  Bunker se nalazi u kući direktora kompanije Seiichira Nishimota, koja izvana izgleda kao sasvim obična kuća u Osaki.  Nishimoto je bunker izgradio u podrumu prema kojem vode uske stepenice. Čelična vrata štite bunker i hermetički ga zatvaraju. Slični bunkeri u koje se može smjestiti 13 ljudi koštaju oko 1,5 milijuna kuna. Kako bi popravio dojam u bunkeru, Nishimoto ga je ukrasio oblacima i drvećem. U slučaju katastrofe uz plinske maske, kacige i raznu opremu tu je i Geigerov brojač za mjerenje radijacije. Svaki bunker je i dobro opremljen hranom i drugim namirnicama. U bunkeru se nalazi i skupi pročistač zraka koji će filtrirati zračenje i plinove.  Nestane li struje, njime se može upravljati i ručno. Iz bunkera se može izaći i kroz izlaz koji je dostupan preko malih ljestvi. 