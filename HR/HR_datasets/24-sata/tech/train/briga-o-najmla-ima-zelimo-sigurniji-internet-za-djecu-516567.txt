Kao i sve druge blagodati modernog društva, internet ima pozitivne i negativne strane. Jedna od negativnih je upitna sigurnost djece, a postavlja se pitanje kako ih zaštititi. Naime, 96 posto mladih na internetu je više od sat vremena dnevno, a čak 65 posto djece između 7 i 9 godina ima Facebook profil. No, većina djece ne prepoznaje opasnosti s kojima se mogu susresti pri korištenju interneta i društvenih mreža. Gotovo polovica mladih između 11 i 18 godina na Facebooku redovno dijeli privatne fotografije, a više od trećine ih prihvaća zahtjeve za prijateljstvom od nepoznatih osoba, pokazuje istraživanje Hrabrog telefona i Poliklinike za zaštitu djece grada Zagreba. Petina djece bi otišla sama na susret uživo s nepoznatom osobom koju su upoznali na Facebooku. Osim neadekvatne zaštite privatnosti, kao još jednu od negativnih posljedica korištenja interneta i društvenih mreža kod djece treba navesti elektroničko ili cyber nasilje, u svijetu poznato kao cyberbullying, koji uz poruke i komentare označava sve načine poticanja grupne mržnje na internetu. Podaci za Hrvatsku govore kako čak petina mladih prima uvredljive poruke. Isto tako, djeca koja provode na Facebooku tri ili više sata dnevno imaju niži školski uspjeh, lošiju sliku o sebi te iskazuju veći broj emocionalnih problema i teškoća u ponašanju. Hrvatski Telekom je s Hrabrim telefonom i Društvom za komunikacijsku i medijsku kulturu pokrenuo inicijativu ”Šeraj pozitivu, blokiraj negativu” unutar koje će provoditi brojne aktivnosti koje će podići razinu svijesti i poboljšati zaštitu djece na internetu. Među njima je i prvo nacionalno istraživanje koje će pokazati koliko je ozbiljna situacija i napraviti stručnu podlogu za regulaciju ove teme. HT je u sklopu inicijative predstavio i hrvatsku verziju europskog portala TeachToday na kojem se može pronaći brojne sadržaje o sigurnosti na Internetu. Kako bi osim informacija, roditeljima pružili i konkretne alate za zaštitu djece, iz Hrvatskog Telekoma su predstavili uslugu roditeljske zaštite za pametne telefone. Osim što je uz ovu vrstu zaštite moguće ograničiti korištenje pojedinih usluga, roditelj također ima mogućnost filtrirati internetski sadržaj i odlučiti što će njihovo dijete moći pretraživati. Osim postavki sigurnog pretraživanja, na mobitelu se može postaviti zabrana preuzimanja datoteka i zabrana pristupa pojedinim web stranicama. Kako bi se dodatno pobrinuli o sigurnosti djece te istovremeno iskoristili prednosti modernih tehnologija, roditelji mogu nabaviti i dječji pametni sat MYKI. Radi se o satu nove generacije koji roditeljima omogućava da uvijek budu uz svoju djecu. Hrvatski Telekom predstavio je sat koji će roditeljima omogućiti da stalno budu uz djecu. Opremljen je jednostavnim funkcijama primanja i slanja poziva na unaprijed definirane brojeve te ima GPS lokator koji u svakom trenutku roditeljima putem smartphone aplikacije pokazuje gdje se dijete nalazi.   Tema: Digital Takeover 