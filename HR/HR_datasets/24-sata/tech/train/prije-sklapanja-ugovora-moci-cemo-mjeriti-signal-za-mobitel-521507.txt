Neko vrijeme sam trebao boraviti na otoku. Pitao sam operatera je li tamo signal dovoljno jak za mobilni internet koji koristim. Rekli su da jest, no za moje potrebe bio je prespor. Bacio sam novac, požalio se čitatelj. Takvih problema vrlo brzo neće biti. Hrvatska regulatorna agencija za mrežne djelatnosti (Hakom) uvodi aplikaciju kojom će svatko moći izmjeriti jačinu signala, brzinu preuzimanja i učitavanja podataka (download i upload), ping (vrijeme odziva) i općenito kvalitetu veze. - Aplikacija je prošla testiranje i prijavljena je Googleu i Appleu koji trebaju omogućiti besplatno preuzimanje za Android i IOS u svojim elektroničkim trgovinama - kažu u Hakomu te dodaju da će se moći preuzeti i preko poveznice na adresi https://hakometarplus.hakom.hr. - Na stranici Hakometra plus korisnici će moći pronaći uvjete korištenja i pravila privatnosti podataka, kartu s prikazom svih izvršenih mjerenja, statistiku svih mjerenja u mobilnoj mreži, često postavljana pitanja te preuzeti rezultate svih mjerenja na mjesečnoj osnovi - pojašnjavaju. Rezultate će pokazivati semafor. Ako je preuzimanje podataka brže od 10 megabita u sekundi, a učitavanje brže od dva mb/s te ping (odaziv) brži od 25 milisekundi, bit će obojeni u zeleno, za žuto download treba biti između dva i 10 mb/s, upload između jedan i dva mb/s, a ping između 25 i 75 milisekundi, a lošije vrijednosti bit će u crvenom svjetlu. Aplikacija je besplatna no korisnici trebaju znati da njeno korištenje može stvoriti određeni trošak. - Mjerenje će ‘pojesti’ dio podatkovnog prometa jer mora preuzeti određenu količinu podataka da bi izmjerila brzinu. U nekim slučajevima to može biti do 10 ili čak do 100 megabajta - upozoravaju u Hakomu. Za probu su mjerili s dva mobitela u razmaku od dvije minute i brzina učitavanja bila je različita. Ona ovisi o tome koliko je uređaja u tom trenutku spojeno na baznu postaju. Slične aplikacije koriste u Austriji, Sloveniji, Srbiji, Češkoj... Osim brzine koju omogućuje operater, moći će se izmjeriti i jak wifi u kojem dijelu stana. Tako će se vidjeti je li ruter na pravom mjestu ili bi signal bio bolji da se stavi na nekom drugo. Za iPhone i Android Hakometar Plus pokazivat će trenutačna i prijašnja mjerenja, a na posebnoj karti moći će se vidjeti snaga signala na različitim mjestima pa i po mjerenjima drugih korisnika 