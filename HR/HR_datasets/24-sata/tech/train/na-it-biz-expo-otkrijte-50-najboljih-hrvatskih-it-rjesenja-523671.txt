Itbizcrunch.com i medijska kuća Vidi najavljuju konferenciju IT Biz Expo koja će se održati u srijedu 10.5.2017. u Kraš auditoriumu u Zagrebu, s početkom u 9 sati (program). Pred nama je još jedno vrhunsko okupljanje hrvatskih top IT tvrtki i pojedinaca na poslovnom sajmu hrvatske IT industrije. Na konferenciji će se predstaviti zanimljiva tehnološka rješenja te odabrane domaće poslovne aplikacije i rješenja pod nazivom 50UP! Aplikacije su se procjenjivale kroz sveobuhvatni validacijski upitnik koji su za potrebe izdavačke kuće VIDI izradili stručnjaci Hrvatskog informatičkog zbora –najstarije krovne informatičke udruge u Hrvatskoj. 50UP! odabir poslovnih rješenja i aplikacija dio je projekta Who is Who u hrvatskom IT-ju, koji je na prošlogodišnjoj ICT Gold Awards konferenciji krenuo s odabirom Top 50 žena u hrvatskom IT-ju. U najavi konferencije Tomislav Kotnik, organizator konferencije, opisao je projekt IT BIZ EXPO kao nacionalnu platformu za pokazivanje onog najboljeg što su IT tvrtke spremne pokazati javnosti koja kao takva ima ulogu educiranja ostalih industrija i segmenata gospodarstva i društva, a to je ono u što trebaju uložiti da bi optimizirali troškove, unaprijedili opću efikasnost te postali globalno kompetitivni. Bogat program uključuje čak šest IT Biz Expo FORUMA koji će okupiti 18 zanimljivih panelista. U najavi središnjeg foruma s temom Industrija 4.0 – prilika da hrvatska tehnološka industrija postane lider u regiji i prepoznatljiv brand u svijetu, sudionica okruglog stola Tajana Barančić iz udruge CISEX napomenula je kako je upravo ICT „ljepilo“ koje povezuje sve ostale elemente i tehnologije Industrije 4.0. Tehnološki napredak dio je odgovora na pitanje zašto IT u svijetu, ali i Hrvatskoj, raste, no postoji bojazan da zbog neprovođenja školskih reformi u budućnosti nećemo imati konkurentan kadar. Uz Tajanu Barančić, na forumu posvećenom Industriji 4.0 sudjelovat će CTO poznate tehnološke tvrtke Agrivi, Darko Gebaei, mladi karlovački inovator Albert Gajšak i Sergio Galošić, CEO tvrtke Klimaoprema, koja je gotovo u potpunosti robotizirala svoju proizvodnju. Drugi središnji forum bavit će se poslovnim mogućnostima Hrvatske u svemirskoj industriji kroz panel pod nazivom Lov na egzotične čestice i utrka na Mjesec kao poslovne prilike za Hrvatsku. Listu sudionika panela predvodi poznati hrvatski znanstvenik Ivica Puljak, a na njoj se još nalazi Miroslav-Ambruš Kiš iz projekta Synergy Moon, Goran Nikolašević (World Space Week Associatoin) i Frane Miloš iz tvrtke Amphinicy Technologies. Zanimljive rasprave očekujemo i na forumu Digitalni marketing – od puno promašaja do nula propuštenih prilika, gdje će na pozornici uz Marka Rakara (mrak.org) biti Zoran Turković iz 24sata, Matjaž Babnik iz Konica Minolte i Nikola Vrdoljak iz digitalne agencije 404. Održat će se još i paneli Ljudi kao resursi – kako održavati „živi kapital“ konkurentnim? (sudionici ovog panela su: Ante Bakić, INETEC; Jasmina Lukačević, HRPRO; Milorad Nikitović, VSITE), Big data – tajne skrivene u podacima koje već imate: kako predvidjeti tko će vidjeti, kliknuti, kupiti, varati ili umrijeti? (sudionici: Biljana Cerin, Ostendo Consulting; Igor Kaluđer, IN2data; Denis Stanarević, HPE; Dejan Vinković, PMFST) te workshop Hrvatskog informatičkog zbora pod vodstvom predsjednika udruge Kristijana Zimmera, a na temu Razvoj aplikacija po narudžbi – kako stvoriti superaplikaciju. Na konferenciji će također biti objavljeni rezultati istraživanja o trendovima ulaganja hrvatskih tvrtki u 2017. godini koje je sproveo portal IT Biz Crunch i njegova istraživačka jedinica ITBIU. Rezultate će predstaviti prof. dr. sc Mirjana Pejić Bach s Katedre za informatiku pri Ekonomskom fakultetu u Zagrebu, u suradnji s kojom je istraživanje i sprovedeno. Sudionici konferencije moći će pratiti čak sedam prezentacija IT rješenja iz područja human resources (HRPRO), document & print management (Konica Minolta, Epson i Mondo-Tera) i IT infrastruktura (Rittal). Pored sjajnih panelista i zanimljivih prezentacija, u prostoru pred dvoranama nalazit će se i izložbeni prostor u kojemu će tvrtke predstaviti svoja rješenja, a u posebnom kutku moći ćete pogledati zanimljive uređaje testirane u Vidilabu – testnom laboratoriju časopisa Vidi. 