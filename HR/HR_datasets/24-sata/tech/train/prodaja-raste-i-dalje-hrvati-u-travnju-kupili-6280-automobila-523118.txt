U travnju ove godine u Hrvatskoj je prodano 6.280 novih putničkih vozila što je 27,5 posto više nego lanjskog travnja kada ih je prodano 4.924, dok je u prva četiri ovogodišnja mjeseca prodano 17.156 novih vozila ili 22 posto više u odnosu na isti razdoblje lani kada su put do kupca našla 14.053 nova auta, podaci su Promocije plus.  Ovogodišnjeg travnja najviše je prodano Volkswagenovih vozila (968), slijedi Opel (882), dok je treći Renault (603). U četvrtom mjesecu prodano je i 282 BMW-a, 236 Mercedesa, 211 Audija, ali i 11 još skupocjenijih Porschea. Najprodavaniji travanjski model bio je Ford Focus s 437 prodanih primjeraka, slijedi  Renault Clio s 420 komada, a dobro su se prodavali i Opel Corsa (368), Opel Astra (342) i VW Golf (326). Od početka godine do kraja travnja top pet prodajnih pozicija u Hrvatskoj drže VW sa 2.469 prodanih novih putničkih vozila, Opel (1.835), Škoda (1.587), Renault (1.496), i Ford (1.194). Dizelaši, s prodajnim udjelom od 57,9 posto, u četveromjesečnom razdoblju bili su traženiji od benzinaca (udjel 42,1 posto). 