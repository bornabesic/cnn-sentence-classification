Ima ljudi kojima je automobil više od prijevoznog sredstva i pomno biraju koji će kupiti. Žele ga vidjeti izbliza, opipati, pomirisati, sjesti u njega... Oni obilaze sajmove, traže probne vožnje i kupuju u autosalonima. Drugima je to “limena kutija” kojom se žele što sigurnije i brže prevesti s jednog mjesta na drugo. Oni automobil odnedavno mogu kupiti bez izlaska iz svojeg doma. Tvrtka AutoZubak prije nekoliko tjedana počela je internetom prodavati rabljene automobile, a ovih dana i nove. - Što se tiče sigurnosti kupnje, dovoljno o njoj govori činjenica da smo spremni na ponovni otkup vozila u slučaju da kupac nije zadovoljan te da povrat garantiramo na internet-stranici - rekli su u AutoZubaku. Na stranici neostar.hr mogu se kupiti rabljeni automobili i ima ih više marki, a na stranici autozubak.hr je ponuda novih modela Volkswagena, Audija i Škode. - Kad kupac izabere vozilo, u izborniku odabire rezervaciju i kupnju. Potom upiše svoje podatke, podatke s kreditne kartice ili kartice tekućeg računa. Na kartici će biti rezervirano 2000 kuna. Iznos je jednak bez obzira na vrijednost vozila. Na mail kupca potom dolazi ponuda za uplatu. Čim evidentiramo uplatu, šaljemo mail za dogovor o isporuci. Može birati želi li da mu dovezemo auto na kućnu adresu ili će ga sam podići u našoj poslovnici bilo gdje u Hrvatskoj - pojasnili su iz AutoZubaka te dodali da je postupak isti za kupnju novog i rabljenog. Jedina razlika je što se kod kupnje rabljenog pri rezervaciji novac na kartici samo rezervira, a kod kupnje novog tih 2000 kuna su polog za uplatu auta. - Jasno mi je da se kod novog automobila može pouzdati u internet, a pri kupnji rabljenog ipak ga treba dobro pregledati i isprobati. I nakon toga, pa čak i nakon provjere kod mehaničara, može se pokazati da nešto nije u redu i da je prodavatelj prevario kupca - komentirala je internetsku kupnju rabljenih automobila vozačica iz Zagreba. Rabljeni automobil na internetskoj stranici virtualno se može pogledati sa svih strana. Eventualna oštećenja također su istaknuta i objavljena na posebnoj fotografiji. Klikom na žuti uskličnik na njoj taj dio se poveća i pojavi se opis oštećenja. - Na rabljeni automobil dajemo dvogodišnje jamstvo. Kupac ima 15 dana za isprobavanje auta. Ne sviđa li mu se, može ga bez objašnjenja vratiti - dodaju iz AutoZubaka. Prije kupnje rabljenog automobila kupac može tražiti broj šasije pa provjeriti “povijest” auta. Ugovor o kupnji ne mora potpisati u poslovnici. To može učiniti pri preuzimanju auta na kućnoj adresi. Auti se mogu uzeti na leasing, a postoje financijski i operativni. Financijski je sličan kreditu. Uz početno učešće otplaćuje se vozilo i po isteku leasinga kupac postaje vlasnik vozila. Operativni leasing je najam. Otplaćuju se umanjenje vrijednosti vozila i troškovi financiranja. Po isteku vozilo se vraća u leasing kuću. Od 1. lipnja oni koji žele kupiti auto na kredit ugovor o kreditu morat će otići potpisati u Zagrebačku banku. - I kupnja automobila je klasična online kupnja. Auto nakon preuzimanja treba pregledati kao što bi to učinio kupac u autosalonu. Povrat robe temelji se na fer odnosu s trgovcem pa se ni auto u tom probnom roku ne treba previše koristiti. Ako je previše korišten, trgovac može reći da mu je umanjena vrijednost - rekla je Hana Jurić, voditeljica Savjetovališta za potrošače Pula. Pohvalila je što su dali dan dulji rok za mogući povrat od propisanog, u zakonu stoji 14 dana, te što se auto vraća o trošku trgovca, a obično je to na trošak kupca. - Kad nešto kupujemo, bitno je da smo upoznati sa svim uvjetima kupnje, a na kupcu je odluka hoće li te uvjete prihvatiti - dodala je Hana Jurić. Sedam koraka kako kupiti auto na internetu: Rabljeni automobili odabiru se na stranici neostar.hr, a novi na na autozubak.hr. Rabljeni su snimljeni sa svih strana i klik na pojedini dio pokazat će eventualni nedostatak. U tražilici se može odabrati marka i model auta ili broj putnika koji će ga koristiti ako vam nije važna određena marka. Nude izbor i boje, cijene, mjesečne rate, vrste otplate... Kad je auto odabran, klikne se na rezervaciju i kupnju. Uz osobne, treba upisati i podatke s kreditne kartice. Rezervacija je 2000 kuna. Stići će mail s podacima za uplatu ostatka. Akontacija je 2000 kuna za rabljeni i za novi auto. Za rabljeni je novac na kartici samo rezerviran, a za novi je to polog za uplatu. Ostatak se može otplatiti i na leasing. Nakon uplate kompletnog iznosa ili odobrenog kredita odabire se način dostave. Automobil će dostaviti najkasnije pet radnih dana nakon uplate. Za otoke je rok 10 radnih dana. Dostava na kućnu adresu je kamionom. Pri preuzimanju se potpisuje ugovor o kupnji auta. Auto se, prema želji kupca, može i preuzeti u nekoj poslovnici diljem Hrvatske. Tko nije zadovoljan, automobil može vratiti trgovcu u roku od 15 dana, kao i kod bilo koje internetske kupovine. Prijevoz auta i u tom slučaju plaća AutoZubak. 