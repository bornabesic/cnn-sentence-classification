Pomicanje ledenjaka na jugu antarktičkog poluotoka i otpuštanje leda u ocean povećalo se u 1990-im pod utjecajem klimatskih promjena, ali puno manje nego što je nedavno utvrđeno, ističe se u studiji objavljenoj u utorak. "U tom su dijelu Antarktike primijećene velike promjene. Zato smo pomnije istraživali kretanje ledenjaka na tom području analizirajući mjerenja putem satelita u zadnjih 25 godina, ili od početka 1990-ih", rekla je Anna Hogg, znanstvenica na britanskom sveučilištu u Leedsu. Anna Hogg je glavna autorica studije objavljene u američkom časopisu Geophysical Research Letters. Istraživači su utvrdili da se između 1992. i 2016. otapanje većine ledenjaka u tom dijelu Antarktike koji se zove Palmerova zemlja, povećalo s 20 na 30 cm na dan. To je prosječno ubrzanje od 13 posto za tih tridesetak ledenjaka u zadnjih 25 godina. Ta mjerenja daju prve izravne pokazatelje da zapad Palmerove zemlje gubi led zbog ubrzanog pomicanja ledenjaka. Kombinirajući te satelitske podatke s matematičkim modelom toka leda istraživači su utvrdili da ledenjaci u tom dijelu Antarktike svake godine otpuštaju u ocean 15 prostornih kilometara leda više nego između 1990. i 2000. U prethodnoj studiji, puno alarmantnijoj, objavljenoj u časopisu Science u svibnju 2015. govorilo se o barem trostruko većem gubitku leda od 45 prostornih kilometara na godinu. Ta se procjena temeljila na mjerenjima debljine leda i gubitka mase ledenjaka na osnovi podataka dobivenih pomoću drugih satelita. Mjerenja gubitka ledenjačke mase u studiji iz 2015. mogu se protumačiti činjenicom da je zadnjih godina bilo manje snijega u tom dijelu Antarktike, ocjenjuje Andrew Shepherd, profesor na sveučilištu u Leedsu. No, ističe, "to nije znak neravnoteže u dinamici tih ledenjaka" jer brzina njihova pomicanja nije znatnije porasla u zadnjih četvrt stoljeća, kao što pokazuje zadnja studija. Znanstvenici su mjerili temperaturu oceana pokraj ledenjaka koji su gubili najviše leda. Utvrdili su da je voda oceana toplija u dijelu u kojemu je njihova baza, rekla je Hogg. 