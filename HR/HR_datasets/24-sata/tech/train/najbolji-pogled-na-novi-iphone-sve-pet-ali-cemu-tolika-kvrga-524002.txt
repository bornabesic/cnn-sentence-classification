Najnoviji video koji prikazuje kako bi trebao izgledati sljedeći iPhone ima jednu veliku manu koja bode u oči brojne komentatore, a to je velika izbočina na mjestu gdje bi trebala biti stražnja kamera. Kako bi telefon bio tanak, kamera jednostavno strši i to prilično neugledno u odnosu na ostatak uređaja.  Video je nastao na temelju nacrta iz same tvornice, a za njega je zaslužan Francuz Steve Hemmerstoffer, popularni izvor brojnih prilično pouzdanih informacija koji je mnogima poznat kao @OnLeaks na Twitteru.  Međutim, i on kaže da nije 100 posto siguran je li ovo konačna verzija iPhonea, jer je Apple testirao nekoliko različitih verzija kućišta. Ostatak videa i detalja u skladu je s gomilom informacija koje su dosad procurile o samom uređaju.  Ekran bi trebao okupirati gotovo cijeli prednji dio telefona koji će imati gotovo iste dimenzije kao i iPhone 7. Dvostruka kamera na stražnjoj strani sada će biti vertikalno položena, a neki izvori spominju i dvostruku prednju kameru s mogućim senzorom dubine, prenosi Business Insider.. 