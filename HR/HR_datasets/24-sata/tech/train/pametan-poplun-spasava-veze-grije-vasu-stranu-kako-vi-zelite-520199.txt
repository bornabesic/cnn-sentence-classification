Parovi koji traže savršen san sada mogu naručiti poplun koji se može zagrijati na različite temperature, a uz to ujutro će se krevet sam izravnati. Smartduvet Breeze je pametan poplun kojim upravljate preko aplikacije unutar koje možete odrediti kad će se krevet zagrijati kako bi vas pred san dočekao zagrijan na idealnu temperaturu. Uz to, možete programirati i vrijeme slaganja. Odvojene zračne komore osigurat će da svaka strana kreveta bude zagrijana na svoju temperaturu. - Kao i mnogi, prošli smo kroz neugodne noći u kojima je temperatura u sobi previsoka ili preniska. Ako ste u vezi, ta neugoda može izazvati trzavice jer svatko ima svoje želje što se spavanja tiče - kaže Tina Cayouette iz Smartduveta. Dodaje kako su odlučili naći rješenje koje bi omogućilo svakome da spava na idealnoj temperaturi te su nadogradili originalni Smartduvet poplun koji se sam slaže.  Isporuke pametnog popluna kreću na ljeto, a verzija za bračni krevet stoji 200 dolara. 