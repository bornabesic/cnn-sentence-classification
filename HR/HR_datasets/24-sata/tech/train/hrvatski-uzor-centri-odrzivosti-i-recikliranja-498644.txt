Humana Nova je zadruga s inovativnim načinom doprinosa održivom razvoju lokalne zajednice, smanjenju siromaštva i očuvanju prirode. Predmete koji se često samo odbacuju na odlagališta koristi kao sirovinu za nove proizvode ili ih vraća u uporabno stanje, a dalje ih distribuira putem vlastitih prodavaonica, drugih “second hand” prodavaonica ili čak i izvozi. Iako u Čakovcu Humana Nova djeluje od 2011. godine, od sredine 2016. godine je u realizaciji širenja franšize na ostatak Hrvatske. Ove je godine je u rujnu otvoren veliki outlet centar rabljene odjeće Humana Nova na Žitnjaku, ulica Grada Gospića 3, uz financijsku pomoć Grada Zagreba. U outlet centru može se pronaći velik izbor rabljene odjeće i obuće u izvrsnom stanju po prihvatljivoj cijeni od 40 kuna za kilogram bez obzira na brend ili tip odjeće i obuće. Osim dućana rabljenom odjećom, proizvode se i novi predmeti poput kućnih papuča, torbica ili pregača od rabljenog tekstila. Jedna od najvažnijih koristi ovakvih zadruga je vođenje poslovanja idejom dobre ekonomije. Dobra ekonomija je ona koja podupire kvalitetu života u cijeloj zajednici, stvara prilike i mogućnosti da zadovoljimo svoje potrebe bez ugrožavanja drugih, pravedno koristi i dijeli resurse te poštuje održivost ekosustava. Zadruga je neprofitnog karaktera što znači da nije osnovana primarno radi ostvarivanja profita, nego svoje zaposlenike stavlja na prvo mjesto, te ima širu društvenu i ekološku misiju. U skorijoj budućnosti očekuje se otvaranje Humana Nova centra u Istri koji će u početku imati centralni pogon i 3 maloprodajna dućana te zapošljavati desetak osoba, od čega je 6 radnih mjesta predviđeno za osobe s invaliditetom. Od 19. do 27. studenog Humana Nova sudjeluje u kampanji Europskog tjedna smanjenja količina otpada, te će se u tom periodu posebna pažnja usmjeriti na osvještavanje javnosti o potrebama i koristima ponovne uporabe premeta i odjeće. Na razini Europske unije predviđa se otvaranje čak pola milijarde radnih mjesta samo u sektoru otpada, a Humana Nova se samoinicijativno već priključila tom trendu i ostvarenju cilja. O održivosti, recikliranju i zaštiti okoliša čitajte na Green Livingu.   Tema: Green Living 