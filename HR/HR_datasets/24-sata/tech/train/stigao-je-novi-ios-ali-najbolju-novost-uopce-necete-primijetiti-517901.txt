Apple je ovih dana objavio iOS 10.3, a najnovija verzija operativnog sustava donosi niz novosti koje se tiču Karata, Siri i CarPlay podrške za automobile. No, najveća novost krije se 'ispod haube' i mnogi je neće ni primijetiti.  Radi se o tome da je Apple sada uveo novi datotečni sustav Apple File System (APFS) kojim su zamijenili stari HFS+ sustav organizacije podataka na telefonu. Iako ne zvuči previše zabavno, radi se o značajnoj stvari kojom se mijenja sustav koji koriste još od 1998. godine, a on se temelji na osnovi iz davne 1985.  Novi je sustav tako dizajniran oko flash memorija koje su postale standard, a jednako dobro radi na malom satu ili u MacBook Pro uređaju. Značajno je i sigurniji, a promijenio se i način na koji računa slobodni prostor na disku. Mnogi su korisnici tako nakon nadogradnje uočili da imaju puno više prostora u svojim telefonima.  Što se same nadogradnje tiče, Apple Insider navodi kako je proces stravično spor iako se radi o relativno maloj nadogradnji (oko 600 MB). Zbog toga i iz Appleove korisničke podrške upozoravaju korisnike da ne brinu ako misle da se instalacijska traka ne miče i da ne pokušavaju resetirati ili prekinuti update uređaja. Naravno, prije nadogradnje svakako napravite backup uređaja, ako nešto pođe po zlu. 