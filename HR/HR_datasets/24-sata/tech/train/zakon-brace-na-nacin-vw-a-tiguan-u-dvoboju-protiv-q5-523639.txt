Ono što je popularna američka serija trenutačno na TV-u, to su ova dva SUV-a u svijetu automobila - apsolutni hitovi. I poput likova u seriji, oni su genetski povezani, u isto vrijeme vrlo su slični ali i različiti.  Tiguan je model s vrha cjenika, najskuplji koji možete kupiti s najsnažnijim dizelskim motorom, 4x4 pogonom, automatskim mjenjačem i dodatnom opremom koja fascinira. Na testirani Q5 još bi se moglo ugraditi opreme za sto i više tisuća kuna, no i ovakav ima sve što poželite od prestižnog SUV-a. Također ima 4x4 pogon i automatski mjenjač. Od ovoga dvojca Tiguan je bez sumnje agresivniji i nabildaniji predstavnik uz R-line paket sportskih dodataka. Tu su i divovski naplaci od čak 20 inča. I dok Tiguan upadljivo privlači poglede gdje god se pojavi, Q5 je diskretniji i elegantniji dio ovog dvojca. Oba motora su poznati TDI četverocilindraši s obujmom dvije litre, no Tiguanov ima dva turbopunjača i 240 KS, a Audi se mora zadovoljiti sa “samo” 190 KS. Tiguan će do 100 na sat pojuriti za strelovitih 6,5 sekundi, a Audi za 7,9 sekundi, no, ruku na srce, oba automobila su strelovito brza i zadovoljit će i one probirljivije. U praksi se Audi ipak vozi nešto uglađenije. Glede ugrađenih tehnologija i luksuza Tiguan oduševljava. Automobil sam koči, ubrzava i drži razmak, a na autocesti ga možete voziti i bez ruku jer istodobno automatski drži i svoj trak. Oduševljava i head up zaslon, a tu je i mnogo luksuznih detalja. I Audi je iznimno luksuzno opremljen, primjerice trozonskom klimom, navigacijom i električnim otvaranjem prtljažnika. Oba automobila opremljena su najnovijom generacijom multimedije i digitalnih instrumenata. Ovdje smo mislili kako je riječ o kopiranoj tehnologiji, no razlike su zaista velike. Audi, primjerice, ima mnogo bolje riješene digitalne instrumente, koji bolje izgledaju i nude više mogućnosti individualizacije. Središnji zaslon u njega nije osjetljiv na dodir nego se njime upravlja putem fantastičnog MMI sučelja, po nama mnogo praktičnijeg i sigurnijeg rješenja od dodirnog zaslona kakav nudi Tiguan.  Tiguan je za razmetanje izgledom, opremom i snagom, a Audi za osjetno diskretniju, ali udobniju i profinjeniju vožnju. Na vama je da se odlučite i da dignete veliki kredit. Testirani Q5 2.0 TDI Quattro S Tronic Dynamic u opremi ima alunaplatke od 19”, automatski mjenjač s dvostrukom spojkom, LED prednja svjetla, digitalne instrumente, navigaciju, MMI sustav, sjedala presvučena kombinacijom kože i tkanine... Testirani Tiguan 2.0 TDI DSG 4M Highline u opremi ima sva grijana sjedala, head up zaslon, alunaplatke od 20”, 360 pregled s četiri kamere, automatski mjenjač s dvostrukom spojkom, LED prednja svjetla, digitalne instrumente, navigaciju... Potpuno različiti - U unutrašnjosti nema kopirane tehnologije, čak su i digitalni zasloni koji služe kao instrumenti potpuno različiti, a tako je i s ručicom mjenjača 