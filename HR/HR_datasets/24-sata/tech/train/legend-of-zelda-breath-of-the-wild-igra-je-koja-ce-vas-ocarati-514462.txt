Apsolutno objektivne recenzije ne postoje, ali The Legend of Zelda: Breath of the Wild je igra koju je zaista teško objektivno ocijeniti, tako da to ovoga puta nećemo niti pokušati napraviti. Odrastali smo uz Zelda serijal, ne jednom kupovali konzole samo zbog Zelda igara i nikada nismo zažalili, pa tako ni sada. The Legend of Zelda: Breath of the Wild je remek-djelo u svakom smislu te riječi, igra koja oduševljava na svakom koraku, koja radi vrlo hrabri odmak od svojih prethodnika te u tom procesu uspijeva redefinirati kompletni (pod)žanr open-world akcijskih avantura. Ostatak teksta će objasniti kako to novoj Zeldi polazi za rukom i to bez ikakvih spoilera jer ovo je igra koju jednostavno morate iskusiti bez predznanja o njenoj priči. The Legend of Zelda: Breath of the Wild je igra koja vas nakon manje od minute baca u potpuno otvoreni svijet koji možete istraživati kako god i kada god to želite. Za razliku od mnogih modernih igara koje vas često vode za ruku, nova Zelda vam većinu svojih mehanika predstavlja na organski način ili pak vjeruje da ćete ih sami otkriti. Lov, skupljanje resursa, kuhanje, šuljanje, borba, kampiranje i općenito preživljavanje su nešto što ćete naučiti skupa s Linkom bez da ikada imate osjećaj da vam igra podilazi i objašnjava osnovne stvari koje ste i sami mogli zaključiti. Nova Zelda ima kompleksan, ali intuitivan i konstantno zabavan gameplay koji nas niti nakon 50 sati ne prestaje oduševljavati i iznenađivati. Sami Hyrule je ogroman, raznovrstan i prekrasan svijet prepun impresivnih lokacija, zanimljivih likova, originalnih questova, strašnih neprijatelja i fantastičnih easter eggova. Bezbroj igara nam je kroz godine obećavalo ogroman, otvoreni svijet u kojem možemo raditi što god želimo, no jako mali broj njih nam je to zaista i dostavio kao što Breath of the Wild jest. Razina slobode koju Breath of the Wild daje igračima je nešto što se može opisati kao kombinacija Assassin's Creed, The Elder Scrolls i Far Cry igara s Minecraft dimenzijom i hrpetinom novih, izuzetno detaljno razrađenih mehanika. Ovo pobliže ilustrira puna recenzija igre koju donosi IGN Adria. 