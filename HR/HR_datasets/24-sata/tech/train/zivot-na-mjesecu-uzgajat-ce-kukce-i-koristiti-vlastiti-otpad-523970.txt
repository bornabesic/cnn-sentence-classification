Kinezi žele na Mjesec, a kako bi bili spremni, u srijedu su zatvorili četvero ljudi u Mjesečevu palaču. Usprkos blještavom imenu, radi se o izoliranom laboratoriju koji bi trebao simulirati život na Mjesecu. U njemu će sljedećih godinu dana živjeti osmero studenata koji će uzgajati žitarice, mrkvu, krastavce i drugo povrće. No, to će biti samo dio njihove prehrane jer će uzgajati i kukce koji bi trebali biti izvor proteina na Mjesecu.  U prostoru od 160 kvadrata imat će tri kabine - jedna će služiti za stanovanje i upravljanje cijelim eksperimentom, a u preostalima će simulirati poljoprivredu na Mjesecu. Studenti će prerađivati i vlastiti otpad koji će se koristiti u proizvodnji povrća i žitarica, prenosi Phys.org. Tijekom eksperimenta, studenti volonteri moći će laboratorij napustiti samo u hitnim slučajevima. Prvi tim koji se sastoji od dva studenta i dvije studentice u laboratoriju će biti 60 dana, kad će ih zamijeniti drugi tim na 200 dana. Na kraju će se prvi tim vratiti i odraditi još 105 dana.  