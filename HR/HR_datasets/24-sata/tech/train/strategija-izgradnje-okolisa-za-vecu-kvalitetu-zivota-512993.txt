U Zagrebu je prije nekoliko dana u hotelu Dubrovnik održana završna konferencija Strategija 2.0 u okviru projekta BUILD UPON. Osnovni cilj projekta je podrška nacionalnim vladama u donošenju poboljšane nacionalne strategije energetske obnove zgrada. Iz tog su razloga među sudionicima konferencije bili trenutno najvažniji stručnjaci u kreiranju nacionalne strategije, koju Hrvatska mora predati u Bruxelles do travnja 2017. godine, kao i ostale članice Europske unije. Ove strategije nužne su za smanjenje potrošnje energije u Europi, smanjenje utjecaja na klimatske promjene i stvaranje zgrada koje osiguravaju veću kvalitetu života. Na konferenciji je pružena prilika svim sudionicima da se upoznaju s ostvarenim rezultatima najvećeg svjetskog projekta suradnje i dijaloga u području energetske obnove zgrada, koji se provodi u trinaest zemalja Europske unije, a u potpunosti je financiran iz programa Obzor 2020. Hrvatski savjet za zelenu gradnju zadužen je za provedbu projekta u Hrvatskoj, a voditelj projekta je Alan Perl. Na završnoj radionici Minstar Lovro Kuščević se ispred Ministarstva graditeljstva i prostornoga uređenja osvrnuo na važnost projekta BUILD UPON i podizanje svijesti građana i političara o važnosti energetske uštede, učinkovitosti i održive gradnje u Hrvatskoj. Pozvao je sudionike da učine sve što je u njihovoj nadležnosti kako bi se europska sredstva povukla na vrijeme i plasirala u zgrade te time postigle uštede. Snježana Turalija, izvršna direktorica Hrvatskog savjeta za zelenu gradnju, naglasila je povodom završne konferencije: „I samo ime projekta asocira na daljnju nadogradnju, nove inicijative, nove ideje u području cjelovite energetske obnove zgrada kao najvećeg potencijala za smanjenje potrošnje resursa i energije, smanjenje CO2 emisija te povećanje potrošnje energije iz obnovljivih izvora." Stoga ističe da savjeti za zelenu gradnju diljem Europe zajedno sa svojim partnerima istražuju mogućnost nastavka i nadogradnje suradnje nastale u okviru BUILD UPON-a. Najaktivniji sudionici projekta BUILD UPON u Hrvatskoj isticali su želju da se realizira BUILD UPON 2, koji bi omogućio praćenje rezultata izmjena i dopuna unesenih u Strategiju 2.0. Glavni inozemni gost predavač bio je Emilio Miguel Mitre, koordinator projekta BUILD UPON, iz Green Building Council Španjolske koji je informirao sudionike o uspjehu i rezultatima projekta u ostalih 12 zemalja. Na skupu su sudjelovali dr. sc. Vlasta Zanki, potpredsjednica Upravnog odbora Hrvatskog savjeta za zelenu gradnju, mr. sc. Danijel Žamboki, pomoćnik ministra za graditeljstvo i energetsku učinkovitost u zgradarstvu iz MGIPU, Irena Križ Šelendić, voditeljica sektora iz Ministarstva graditeljstva i prostornog uređenja, Željka Hrs Borković, predsjednica Hrvatske udruge energetskih certifikatora te Dorijan Rajković, predsjednik Hrvatske udruge proizvođača toplinsko fasadnih sustava. Novosti o zelenoj gradnji pratite na Green Livingu. Tema: Green Living 