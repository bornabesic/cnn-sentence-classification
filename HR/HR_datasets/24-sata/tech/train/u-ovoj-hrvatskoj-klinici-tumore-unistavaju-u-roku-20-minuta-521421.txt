Zloćudne bolesti liječe bez klasičnog operativnog zahvata, bez anestezije i bez krvi, a pacijente odmah nakon operacije otpuštaju kući. Radiochirurgia Zagreb, privatna poliklinika u Svetoj Nedelji, prva je ustanova u Hrvatskoj, ali i na području jugoistočne Europe, koja radi revolucionarne zahvate liječenja karcinoma uz pomoć radioterapije i radiokirurgije. - Raspolažemo najmodernijom opremom koja omogućuje da se uspješno borimo protiv karcinoma, epidemije koji danas pogađa sve veći broj ljudi, svih dobnih skupina. CT i MR uređajima tumore možemo locirati već u njihovoj najranijoj fazi kad su veličine od svega nekoliko milimetara. Osim toga, tumore dobivamo u 4D prikazu što nam omogućuje vrlo precizno liječenje - govori prof. dr. sc Dragan Schwarz, ravnatelj poliklinike dodajući kako CT uređaj koji primjenjuju kod pregleda odašilje ultra niske doze zračenja. Početkom travnja u poliklinici su primili pacijenta koji je na plućima imao tri metastaze nastale od primarnog sarkoma na koljenu. Zahvat ‘uništavanja’ svake pojedine metastaze trajao je svega 20-ak minuta. Pritom je pacijent cijelo vrijeme bio budan, u ležećem položaju i nije osjećao nikakvu bol. - Zrakama ciljano djelujemo na tumorsko tkivo bez bojazni da će se okolno tkivo ozračiti, a dijelovi tijela koje na ovaj način tretiramo često su nedostupni i visokorizični kad je klasična kirurgija u pitanju - pojašnjava Schwarz dodajući da zahvat izvode uz pomoć Varian Edge linearnog akceleratora, uređaja koji odašilje zrake vrlo visokog intenziteta i submilimetarske preciznosti. Nakon što su uspješno napravili prvu radiokiruršku operaciju raka pluća, liječnici Radiochirurgije izveli su i radiokiruršku operaciju raka gušterače i prostate. Pri operaciji su koristi tzv. Calypso sustav, jedan od najmodernijih sustava za pozicioniranje pacijenta i praćenje tumora u stvarnom vremenu. Uz to, Radiochirurgia Zagreb nudi i mogućnost redovitih pretraga, tzv. Screeninga ili probira za rano otkrivanje najčešćih karcinoma, a uzimaju i uzorke tkiva za patološku analizu nakon čega pacijente smještaju u dnevnu bolnicu gdje im pružaju svu potrebnu njegu, lijekove i nadzor stručnjaka. - Pružamo i pretragu virtualne kolonoskopije koja traje svega desetak sekundi. Unatoč tome prikaz je na računalu vrlo detaljan i precizan - pojasnili su u poliklinici. Tim Radiochirurgije čine hrvatski i međunarodni stručnjaci s višegodišnjim iskustvom u različitim oblicima liječenja tumora. Uređaji kojima raspolažu omogućuju im da uz pomoć radioterapije djeluju na tumorsko tkivo bez da oštete ono zdravo. Osim zahvata radioterapije i radiokirurgije u poliklinici pacijentima nude i mogućnost pretraga za rano otkrivanje najčešćih karcinoma poput raka pluća, dojke, prostate i kolorektalnih karcinoma. Osim toga, mogu pratiti i učinke kemoterapije, odnosno djeluje li taj način liječenja povoljno na karcinom ili ne. Iako zasad još ne pružaju mogućnost primanja kemoterapije i to u dogledno vrijeme planiraju imati u ponudi. To će raditi u prostorima dnevne bolnice koja je uređeno na način da pacijentima maksimalno olakša ovaj zahtjevan tretman. Iako se klasičnom kolonoskopijom istovremeno može pregledavati debelo crijevo, ali i odstraniti sumnjivo tkivo ako se na njega naiđe, to se virtualnom kolonoskopijom ne može napraviti. No ona je za pacijenta brža i ugodnija, a snimku liječnici mogu detaljno pregledavati na računalu tražeći sumnjive tvorbe. Klinika raspolaže sa Siemensovom opremom - CT uređajem ultra niske doze zračenja, velike brzine s 384 rekonstruirana sloja, MR uređajem jačine 3T te ultrazvukom najnovije generacije. Ukupna vrijednost investicije premašuje deset milijuna eura i realizirana je iz privatnih izvora uz financiranje HBOR-a i Unicredit leasinga te uz HAMAG Bicro jamstva. 