Još od samih početaka svemirskih letova među astronautima je bila prisutna i ideja da sa sobom ponesu i nešto jače od vode i raznih napitaka. Tako se i Buzz Aldrin na prvom letu na Mjesec pričestio, što je značilo i da je uz posvećeni kruh popio i čašu vina, o čemu je sam pričao.  Već u sljedećem desetljeću NASA je planirala s astronautima slati šeri kako bi lakše podnijeli okus loše hrane. Radilo se o piću koje je stabilnije od vina i već je bilo spremno za slanje na Skylab misije, ali zapovjednik Skylaba 4 Gerry Carr spomenuo ga je tijekom jednog predavanja, što je izazvalo buru u javnosti. Šeri je ostao na Zemlji i astronauti su od tada imali službenu zabranu alkohola.   S druge strane, Rusi su imali nešto slobodniju politiku kroz desetljeća pa su na raznim postajama imali mjesta u kojima se skrivao alkohol. Kozmonautu koji je 1971. slavio rođendan na orbitalnoj postaji Saljut 7, mehaničari su poslali bocu armenskog konjaka koju su sakrili u uređaj za mjerenje tlaka.  Imali su kozmonauti i detaljno razrađene planove za dostavu pića u svemir. Igor Volk je 1984. godine prije leta Sojuzom kupio bocu konjaka i staklenke usoljenih krastavaca. Kako u svemir može krenuti težina za koju je centrirano sjedište, Volk je rekao da su oni kolega Vladimir Džanibekov tjedan dana prije leta bili na posebnoj dijeti. Jeli su samo čaj i kruh i izgubili skoro dva kilograma, što je bilo dovoljno da rasporede alkohol i krastavce u vrećice koje su omotali oko tijela.  Georgij Grečko u svemiru je proveo 134 dana, a on je ispričao da su alkohol čuvali u odijelima koja su se koristila za vježbanje. Umjesto napitka za dizanje tonusa u boci je bio konjak, piše Russia Beyond The Headlines.  Kozmonaut Valerij Rjumin prije svoje misije je kupio 12 boca armenskog konjaka koji je rasporedio u plastične vrećice. No, problem je bio proći s time kroz brojne kontrole. Kako je vodio brigu o izgradnji orbitalne postaje u pogonima imao je priliku koju je iskoristio. Na nekoliko skrivenih mjesta rasporedio je šest litara konjaka. Mali gutljaj konjaka, oko 20 grama, astronautima je tijekom misija bio pravi eliksir koji je ublažavao napetost i smirivao prije spavanja, ispričao je Rjumin. 