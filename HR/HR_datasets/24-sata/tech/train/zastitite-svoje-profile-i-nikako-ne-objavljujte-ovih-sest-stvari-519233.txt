Preporuka o zaštiti osobnih podataka u vrijeme kada se osobnost prodaje u bescjenje čini se suvišna, ali ipak nije naodmet ponoviti nekoliko segmenata privatnosti koje vrijedi sačuvati od javnosti: 1. Kućna i poslovna adresa Čini se očito, naravno da nećete to objavljivati, ali ako ste ljubitelj prijavljivanja na raznim lokacijama, bilo na Facebooku ili geotagiranjem na Instagramu ili Swarmu, dovoljan je jedan previše znatiželjan čudak koji će lako zbrojiti dva i dva te kroz učestalost lokacija suziti područje na kojem vas može naći. 2. Određene slike djece Sa slikama djece nikad dovoljno opreza. Razdragani roditelji, pogotovo novopečeni bez previše razmišljanja mijenjaju svoje profilne slike dječjima, pa su tu prva kupanja, trčkaranja po igralištima i odlasci u škole koje se lako mogu identificirati, pa stoga vodite računa o vidljivosti objava i količini informacija koju nehotično emitirate.  Nikad ne objavljujte fotografije tuđe djece bez pitanja, a ne zaboravite kada dođe vrijeme za dopuštenje pitati i vlastito dijete. 3. Detalji godišnjih odmora Putovanja su idealna prilika za mnoge da se pohvale svojim zasluženim odmorom i zanimljivim lokacijama, ali treba imati na umu da se time šalje pozivnica i potencijalnim provalnicima. Nikad ne otkrivajte potpun itinerar i suzdržavajte se objavljivanja s lica mjesta, radije pričekajte s tim albumom poslije povratka kući ili ako baš morate, suzite krug prijatelja s kojima ćete dijeliti ove informacije. 4. Naznake lozinki Sigurnosna pitanja čest su protokol prilikom povrata ili resetiranja zaboravljene lozinke, a još češći su jednostavni odgovori koji vode do njih; grad u kojem ste odrasli, ime omiljenog ljubimca, prvog dečka, gdje ste se vjenčali i slične informacije za koje nije nužno da ih dijelite sa širim krugom prijatelja. 5. Eksplicitne fotografije Više nego jednom se dogodilo da osoba požali snimanje eksplicitnih fotografija, iako je vjerovala  drugoj strani, tehnologiji ili jednostavno da se 'to događa drugima'. Ne moramo ni naglasiti da ne želite nikakve golišave, seksi fotke na svojim javnim profilima, pogotovo ako vam to nije profesija jer čak i ako ste slobodoumni, možda vaš budući poslodavac nije. 6. Financijski podaci Ljudi češće fotografiraju svoje kreditne kartice nego što  to možete zamisliti, pa ako ne biste na ulici strancu dali svoj Master da napravi 'đir', onda se suzdržite i od umjetničkih fotografija transakcija, ali i otkrivanja svojih prihoda i banke u chatovima jer uz malo kombinatorike hakeri lako dođu do željenih brojeva. 