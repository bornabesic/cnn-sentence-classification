Volkswagen je ovih dana u Zagrebu predstavio novi Crafter, a najveći VW dolazi u brojnim izvedbama pogodnim za najraznovrsnije poslove. Crafter je u Hrvatsku stigao s odličnim preporukama. Stručni žiri iz 24 zemlje izabrao ga je za International Van of the Year 2017, a hrvatski novinarski žiri dodijelio mu je posebno priznanje za najbolje gospodarsko vozilo 2017. godine. Volkswagen tvrdi kako je njihov novi kombi u potpunosti orijentiran na vozača. Ovo je jedini model u klasi s 8-stupanjskim automatskim mjenjačem, a nude se sve vrste pogona. Crafter tako može imati prednji, stražnji ili pogon na sve kotače, ovisno o potrebama kupaca i vrsti tereta koji će prevoziti. U Hrvatskoj se za sada nudi u četiri karoserijske verzije, kao manji i veći zatvoreni kombi ili dvostrukom kabinom i otvorenim teretnim prostorom za nadogradnju, no ponuda će se brzo proširiti. U ponudi su isključivo dizelski motori od dvije litre koji, ovisno o izvedbi, razvijaju 102, 140 ili 177 KS. Pri razvoju se najviše mislilo na vozača tako da Crafter jedini u klasi nudi amortizacijsko sjedalo ergoComfort, potpunu ergonomsku unutrašnjost i mnogo pretinaca za odlaganje. U ponudi je i niz tehnologija za pomoć u vožnji, poput nadzora bočnih strana vozila, potpore za vožnju prikolice, automatskog parkiranja i radarskog tempomata. Osnovni model stoji 177.703 kn. 