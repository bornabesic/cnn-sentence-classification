Sonyjevi DualShock 4 kontroleri koji dolaze uz PS4 odlično su pogođeni kontroleri koji sasvim sigurno mogu zadovoljiti zahtjeve gotovo svakog igrača. Dobro su dizajnirani, brojne izgubljene utakmice govore o njegovoj kvaliteti i nekako su sasvim taman. No, to ne znači da ne treba težiti boljem. Upravo je to ideja i iza Nacon Revolution Pro kontrolera kojeg smo isprobavali proteklih nekoliko dana uz PS4 i PC. Cijenom, koja je 50 posto viša od običnog kontrolera, i kvalitetom izrade te samim pakiranjem kontroler jasno govori da je on namijenjen zahtjevnim igračima, ali i profesionalcima.  Dobro zaštićen u povećoj kutiji, Nacon dolazi s knjižicom, utezima, vrećicom za čuvanje i kabelom. Da, ovdje se radi o žičanom kontroleru što je stvar koja će možda nekima biti čudna, međutim kabel je dovoljno dug (3 m) da omogući ugodno igranje u većini soba, ali i bržu komunikaciju s konzolom. Pritom je i odlično izrađen kako bi izdržao brojna mučenja.  Prva stvar koju ćete primijetiti kad ga izvadite iz kutije je da kontroler u rukama djeluje iznimno mekano u odnosu na obični kontroler. Međutim, odmah će vas začuditi nešto drugačiji raspored tipki koji izgleda kao hibrid kontrolera za Xbox i PlayStation. Na dnu svakog rukohvata nalazi se mali poklopac kojeg možete otvoriti priloženim ključićem i u cilindar koji se izvlači možete položiti utege (10 do 17 grama) ovisno o osobnim željama. Kontroler je prilično lagan, a utezi su tu da si postavite idealan balans težine.  Ovakav razmještaj tipki zahtijevat će određeno vrijeme prilagodbe, no logika je jasna. U odnosu na običan PS4 kontroler, lijeva gljiva je konkavna, dok je desna konveksna i ima nešto duži hod što bi trebalo pomoći kod ciljanja u pucačinama. Okidači su veći nego na DualShocku, ali L2 i R2 triggeri nekako nisu najbolje oblikovani, tako da bi traganje za idealnim položajem moglo trajati. Na donjoj strani kontrolera kriju se dodatne tipke koje se mogu programirati te izbor osvjetljenja kontrolera i tipka za izbor profila.  Naime, preko aplikacije na računalima svaku tipku možete posebno mapirati, ali i postaviti četiri različita profila - ovisno o igrama koje igrate. Količina opcija, osjetljivosti i raznih finesa za prosječnog igrača će biti uistinu previše, ali dobro je znati da imamo opcije. Tako možemo i sa interneta skinuti profile za razne igre.  Nakon nekog vremena privikavanja, kontroler je iznimno ugodno koristiti, no najveći i prednosti njegovog preciznog podešavanja osjetit će upravo najvještiji igrači i na njima će biti odluka investicije u ovakav komad hardvera i pitanje koliko su vam važna ona tri killa do pobjede. Ono što će vas možda smetati kod korištenja na PlayStationu je činjenica da konzolu ne možete uključiti pritiskom PS tipke. 