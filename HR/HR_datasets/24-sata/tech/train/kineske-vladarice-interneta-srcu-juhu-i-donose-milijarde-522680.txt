Kako bi poboljšala izglede da postane internetska zvijezda Jinq Qi, prezenterica na kineskoj platformi Huajiao, otišla je na plastičnu operaciju. Nakon zahvata je rekla da se osjeća gore nego da je mrtva, ali patnja se isplatila za 27-godišnjakinju. Ona se, kao i tisuće drugih mladih žena, nakon uređivanja svakog dana ulogira na svoje računalo i počinje emitirati video za milijune gledatelja.  Gotovo da je nevažno što se emitira. Ponekad se radi o zabavnom sadražju profesionalne produkcije, a s druge strane se gleda stream žena koje jedu. Više od 150 platformi gledatlejima nudi gotovo sve što se može zamisliti - uživo.  Ovaj fenomen nastao je iz ecommerce industrije, a samo lani je donio 4,3 milijarde dolara prihoda i ne pokazuje znakove zaustavljanja. Tako bi do 2020. taj iznos mogao biti i tri puta veći te bi prestigao kino zaradu.  - Želim da me što više ljudi gleda i da Huajiao novčiće troše na mene - objašnjava Jing dok je online fanovi obasipaju virtualnim darovima koje ona može djelomično zamijeniti za novac. Za Reuters je ispričala kako se na kraju želi udati za visokog, zgodnog i bogatog muškarca. S druge strane, kineski mladići su sramežljiviji i ovo je jedan od načina za upoznavanje uz manje rizika.  Popularnost streaminga privukla je kineske tehnološke divove poput Tencenta, Alibabe ili Baidua koji su uložili u razne kompanije. Istovremeno je i život tih online voditeljica postao sve popularniji, a danas velike tvrtke zapošljavaju tisuće žena. Jedna od njih je Three Minute TV, agencija Denga Jiana koji ima 1000 profesionalnih voditeljica za više od 30 platformi. U jednoj od uredskih zgrada žene rade u tri smjene, svaka u malenoj kabini koja je dizajnirana da izgleda kao soba neke od djevojaka. U njima kroz oko kamere mame svoje fanove kojima pjevaju i potiču ih da im kupuju darove. Upravo ta tvrtka dogovara estetske zahvate, osigurava male zajmove za operacije i traži angažmane za sve djevojke.  Kineska vlada pokušavala je regulirati sadržaj koji prikazuju ovakvi servisi i lani su u lipnju ugasili više od 4300 soba za streaming, a 18.000 ljudi je dobilo otkaze i kazne. 