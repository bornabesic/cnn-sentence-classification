Nokia je u nedjelju predstavila nekoliko Android telefona, no mnogi su ponajviše iščekivali i kako će izgledati nova vizija legendarnog modela 3310. I nisu ostali razočarani. Telefon koji je predstavljen davne 2000. godine i prodao se u više od 126 milijuna primjeraka bio je jedan od najpoželjnijih gadgeta svog vremena, iPhone onog doba. Na valu nostalgije, tvrtka HMD Global, koja prodaje uređaje pod Nokijinim imenom prikazala je uređaj koji dolazi s 2,4-inčnim QVGA ekranom, tu je i kamera od 2 megapiksela te microSD utor. Prednje kamere nema, ali nostalgičare će oduševiti i činjenica da je Nokia odlučila u novi telefon ubaciti i Zmiju, kako bi opet mogli sate i sate provesti uz igre. Tu je Opera Mini browser. Iako se prema sepcifikacijama ne može uspoređivati s pametnim telefonima današnjice, Nokia 3310 to i ne želi. Za razliku od slavnog prethodnika, 3310 je u novom ruhu manja, tanja i laganija. Telefon ima bateriju koja omogućuje do 22 sata razgovora ili mjesec dana rada u standby režimu. Nudit će se u četiri boje (crvena, đuta, plava i siva). Cijena će joj biti 50 eura, a stiže na tržište u drugom kvartalu ove godine.  