Ovih smo dana napokon imali priliku zaigrati Call of Cthulhu: The Official Video Game, posljednji uradak francuskog studija Cyanide koji je domaćoj publici najpoznatiji po Styx serijalu, Blood Bowlu te Game of Thrones RPG-u iz 2012. Sveukupno gledajući, novi Call of Cthulhu nas je uvelike iznenadio i to ne samo zato što atmosferom podsjeća na kultni Call of Cthulhu: Dark Corners of the Earth, već i zbog toga što se radi o monstruoznom žanrovskom hibridu koji miješa gameplay elemente kao što je Lovecraft svojevremeno miješao raznorazne mitove u svojim horor antologijama. Ova Lovecraftovim opusom inspirirana igra tako ostavlja dojam adaptacije dostojne djela slavnog američkog autora koji je praktički redefinirao moderni horor. Call of Cthulhu je tako istovremeno detektivska avantura, survival horor i RPG zapakiran u Lovecraftovu uvrnutu mitologiju koja je inspirirala i hit igru Bloodborne. Misteriozna ubojstva, groteskna čudovišta, interdimenzionalna putovanja, zastrašujući zločini protiv čovječnosti i konstantan osjećaj jeze su neki od dominantnih elemenata nadolazeće Call of Cthulhu igre koja je na naše iznenađenje inspirirana društvenom RPG igrom istoga imena koja je stigla na tržište sada već davne 1981. Kao rezultat toga, Call of Cthulhu: The Official Video Game stavlja naglasak na slušanje, čitanje i općenito upijanje informacija koje se nalaze oko vas. Protagonist igre je detektiv Edward Pierce koji istražuje misterioznu smrt slavne umjetnice i njene obitelji koji su živjeli na izoliranom otoku Darkwater u blizini Bostona. Mjesto radnje igre izgleda kao otok iz Shutter Islanda s dodatnom dozom jezivosti, a oni koji su čitali Lovecraftove priče će vrlo brzo prepoznati brojne motive i gotičku arhitekturu koja prožima njegova djela. Call of Cthulhu konstantno preispituje mentalno zdravlje vašeg lika te ćete se često morati zapitati je li ono što vidite ispred sebe stvarno ili nije. To je u biti i cijeli koncept iza mehanike ludila u igri; Cynide ne želi da se zamarate s pitanjem gubi li vaš lik razum ili ne jer vam već nakon pola sata igranja postane jasno da će Pierce zauvijek biti obilježen onime što je vidio na ovom stravičnom otoku. Umjesto toga, izazov će biti otkriti u kojim trenucima naš protagonist nije svoj, a u kojima je ispred njega stvarna opasnost. Ostatak teksta pročitajte na IGN Adriji. 