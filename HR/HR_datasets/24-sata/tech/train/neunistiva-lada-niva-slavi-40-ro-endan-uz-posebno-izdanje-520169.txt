Lada Niva jedan je od najdugovječnijih automobila koji je i danas gotovo jednak originalnom modelu, a mnogima od nas i sinonim za pravi ruski automobil. Legendarna Niva u serijsku proizvodnju krenula je 5. travnja 1977. godine sa pogonom na sve kotače, neovisnim prednjim ovjesom i prednjim diskovima. Kroz godine su je Rusi modernizirali, ali Niva je ostala vjerna svojim počecima. No, za 40. rođendan Lada je morala pripremiti nešto posebno. Niva stiže u '40th anniversary' verziji koju će proizvesti u 1977 primjeraka.  Dio automobila moći će se po prvi puta dobiti s tvorničkim maskirnim uzorkom koji je kombinacija crne, te svijetle i tamne zelene boje. Kamuflažna Niva imat će crne odbojnike. Ostatak posebnih Niva moći će se dobiti u bež, crvenoj, teraktora, bijeloj i plavo-sivoj boji. Dok će kamuflažna Niva imati crne lijevane naplatke, ostatak će imati crno-sive naplatke.  U interijeru će putnike dočekati crveno-narančasti instrumenti, kožni volan te pragovi zaštićeni nehrđajućim čelikom. Posebna Niva u prodaju stiže u lipnju. 