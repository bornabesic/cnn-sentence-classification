Brojni gaming developeri i izdavači su ovih dana žestoko kritizirali nedavnu izvršnu uredbu američkog predsjednika Donalda Trumpa koji je 27.1. ograničio imigraciju iz sedam bliskoistočnih zemalja. Prva se oglasila udruga Entertainment Software Association koja zastupa velike tvrtke u industriji kao što su Nintendo, Square Enix i Capcom. ESA je na svojim stranicama pozvala Bijelu Kuću na oprez te napomenula kako američka gaming industrija uvelike ovisi o imigrantima. Bethesdin predstavnik je za IGN izjavio kako je Bethesda Softworks "globalna tvrtka sa zaposlenicima koji pripadaju svakoj rasi, rodu, religiji i seksualnoj orijentaciji," dodavši kako će Bethesda iz tog razloga "uvijek podržavati raznolikost i prihvaćanje." Nezavisni studiji kao što su Polytron (Fez), Cardboard Computer (Kentucky Route Zero) i Ink Stories (1979 Revolution: Black Friday) su bili nešto izravniji u svojim kritikama nove američke administracije. Između ostalog, ovi game developeri su zabranu imigracije opisali kao "lošu" i "antiameričku" te pozvali svoje fanove da doniraju udruzi American Civil Liberties Union (ACLU) koja je već izvela Trumpovu uredbu pred sud te uspjela osigurati privremenu zabranu provođenja iste. Trumpovu odluku su žestoko kritizirali i Electronic Arts, Blizzard te mnogi drugi poznati gaming studiji i izdavači, a više informacija o tome donosi IGN Adria. 