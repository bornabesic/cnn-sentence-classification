Vodeći stručnjaci za potrese poslali su alarmantno upozorenje da bi rasjed San Andreas mogao biti na rubu razornog potresa koji bi pogodio područje Los Angelesa i južne Kalifornije.  Thomas Jordan, ravnatelj Centra za potrese Južne Kalifornije, rekao je kako je rasjed u kritičnom stanju i da bi potres mogao uslijediti prilično brzo. Ovaj rasjed nalazi se na granici Sjevernoameričke i Pacifičke tektonske ploče i od 1857. i potresa magnitude 7,9 Richtera nije bilo snažnog potresa na tom području. Rasjed je jedan od mnogih koji razdvajaju tektonske ploče koje se kreću u približno istom smjeru prema sjeveru, no Pacifička je brža što znači da se stalno između njih stvara veliki stres. Jordan je upozorio da je stanje u sustavu San Andreas iznimno napeto. - Južni dio rasjeda San Andreas izgleda kao da je zapet i spreman za pucanje - rekao je u govoru na konferenciji o potresima u Kaliforniji. Pohvalio je napore čelnika u Los Angelesu koji rade na tome kako bi grad što spremniji dočekao eventualnu katastrofu. Tako se pojačavaju starije zgrade, a osnažuje se i vodoopskrba te telekomunikacijska infrastruktura. No, posljedice razornog potresa mogle bi biti ogromne.  Scenarij koji su objavili prije 8 godina predviđa da bi u slučaju potresa od 7,8 Richtera na ovom dijelu rasjeda bilo čak 1800 mrtvih, a materijalne štete bile bi 213 milijardi dolara. Iako su se mogli vidjeti naslovi kako će potres pogoditi Kaliforniju već sutra, istina je da ne znamo kad će on biti. Znanstvenici su prepoznali da je vjerojatnost potresa veća, no iako bi mogao pogoditi sutra isto tako bi na potres mogli čekati i deset godina. Zbog toga je priprema kakva se provodi u Los Angelesu važna, a potreban je dodatni razvoj sustava za ranu uzbunu te edukacija na spremnost u slučaju potresa.  