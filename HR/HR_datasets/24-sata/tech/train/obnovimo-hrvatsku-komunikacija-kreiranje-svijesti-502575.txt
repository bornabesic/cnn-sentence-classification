Glavna tema radionice bila je kako poboljšati međusektorsku komunikaciju u procesu energetske obnove zgrada, koja ne samo da smanjuje troškove, nego omogućuje ugodniji boravak u domu. Govornici su bili iz Centra za praćenje poslovanja energetskog sektora i investicija, Agencije za pravni promet i posredovanje nekretninama, Fonda za zaštitu okoliša i energetsku učinkovitost, Labin Stana te Regionalne energetske agencije Sjeverozapadne Hrvatske te gosti iz Europe, dr. Christine Lemaitre iz DGNB i Erika Honnay iz GRE Liege. Preporukom da bi trebali učiti od drugih industrija koje svoje ciljeve komuniciraju kroz snažne, pokretačke emocije, Snježana Turalija iz HSZG otvorila je konferenciju, uz objašnjenje da je cilj Hrvatskog savjeta za zelenu gradnju aktivno djelovanje na europsku politiku uz zalaganje za veću kvalitetu života. Predstavljen je i program Renovate Europe kao kampanja poduzeća koja se bave energetskom učinkovitošću i udruga civilnog društva. Cilj im je smanjiti potrošnju energije 80% do 2050. godine u odnosu na 2005. godinu uz dubinske energetske obnove i obnavljati 3% zgrada godišnje, a paralelno provode i "Stop energy waste" kampanju. Zaključci radionice su sljedeći: Inspirativnim retoričkim pitanjem “Zašto ne bismo danas oblikovali budućnost“ na razmišljanje je potaknula Christine Lemaitre iz DGNB - jer već znamo za probleme i što bismo trebali činiti da se riješe. Lemaitre je istaknula da ima smisla napraviti pravu stvar, jer ako se radi kvalitetno svi su na dobitku. "Zar ne želimo raditi u okruženju u kojem su zgrade građene za kvalitetniji život ljudi, da stanovnici u njima borave i da ujedno spašavamo Zemlju, a ne da samo ispunjavamo check listu", upitala je. Uz zaštitu osnovnih ljudskih prava i potreba, njihov doprinos je zalaganje za certifikacijske sustave. Kaže kako nije novac, nego edukacija i puno ulaganja u posao ono što donosi rezultate. Novi standard za gradnju je prethodno definiranje materijala kako bi se mogao predvidjeti finalni rezultat, a prema jednoj efikasnoj zgradi bi se trebao napraviti standard za ostale. Iako neki sudionici smatraju kako je komunikacija uvjeravanje u svrhu ostvarenja vlastitih ciljeva, a cilj je zaključiti prodaju, potrebno je shvatiti da je komunikacija dvosmjerna. Ključ komunikacije nije samo stjecanje povjerenja, nego dijalogom doći do situacije u kojoj su svi sudionici na dobitku. Radionicu „Obnovimo Hrvatsku: komunikacija i kreiranje svijesti“ u okviru projekta BUILD UPON i kampanje RENOVATE EUROPE, organizirali su Hrvatski savjet za zelenu gradnju (HSZG) i Hrvatska udruga proizvođača toplinsko-fasadnih sustava (HUPFAS). Sudjelovali su predstavnici javnog sektora, predstavnici jedinica lokalnih samouprava, predstavnici financijskog sektora, građevinskog sektora, predstavnici obrazovnih institucija te medija.  Pratite daljnje informacije o energetskoj obnovi na Green Livingu.  Tema: Green Living 