Legendarna Nokia 3310 u novom izdanju jedan je od telefona u kojima se najviše pričalo ove godine, a napokon se bliži vrijeme i kad ćemo je svi moći imati u rukama.  Tvrtka HMD Global krajem svibnja pustit će telefon u prodaju, a u Europi će prvo stići u Veliku Britaniju i to 24. svibnja. No, otprilike tada bi trebao stići i u Hrvatsku. Točan datum, kao i cijenu doznat ćemo kroz nekoliko dana. No, kako neslužbeno doznajemo, telefon bi u Hrvatskoj trebao koštati oko 450 kuna, odnosno najavljena cijena od 50 eura uvećana za porez. Nokia je modernu verziju telefona predstavila na sajmu u Barceloni krajem veljače, a iako su tamo bili i njihovi novi Android telefoni, ovo je bila jedna od najvećih zvijezda cijelog sajma.  I dok je original, koji se prodao u 126 milijuna komada, mnogima bio prvi telefon, ovaj će vjerojatno biti dodatni uređaj za one dane kad želiš malo više mira. Nešto je manji i lakši od originala, ali i dalje ima bateriju koja u standby režimu traje mjesec dana. Sada je tu i 2,4-inčni ekran u boji, ali i kamera od 2 megapiksela te utor za microSD kartice. S njom ćete moći i na internet uz Operin preglednik, ali moći ćete računati samo na 2G brzine. Što i nije toliki problem jer ovom telefonu surfanje i nije glavna namjena. Kako bi nostalgičari potpuno došli na svoje, imat će i legendarnu Zmiju u novoj verziji.  