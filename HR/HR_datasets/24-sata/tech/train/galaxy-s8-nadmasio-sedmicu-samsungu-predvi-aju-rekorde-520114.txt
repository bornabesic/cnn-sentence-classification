Čini se da su Samsungovi korisnici polako stavili prošlogodišnji fijasko s eksplozivnim Noteom 7 iza sebe. Na to ukazuju i prednarudžbe za Galaxy S8 koje su nadmašile prošlogodišnju 'sedmicu', što je u četvrtak objavio šef mobilnog odjela Koh Dong-jin, piše Reuters. Dok on nije otkrio konkretne brojke, korejski mediji prenose kako su kupci naručili 5,5 puta više osmica nego sedmica u prva dva dana. Koh je samo rekao kako je još rano, ali da su narudžbe na raznim mjestima bolje od očekivanih. Galaxy S8 kreće u prodaju 21. travnja u SAD-u, Kanadi i Južnoj Koreji, dok na brojna tržišta (pa i kod nas) stiže tjedan dana kasnije.  Analitičari predviđaju i da će Samsungov najsigurniji telefon donijeti južnokorejskom divu najbolje kvartalne rezultate tijekom proljeća. Samsung se osmicom planira vratiti i među top 5 proizvođača na kineskom tržištu.  