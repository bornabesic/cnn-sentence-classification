Vlasnik Mercedes-Benza Daimler  i tvrtka Bosch udružili su u utorak snage u razvoju samovozećih vozila kako bi stvorili robotski taksi koji će sam dolaziti do korisnika koji ga naruči putem pametnog telefona. Sporazum najvećeg svjetskog proizvođača automobila u premium klasi i najvećeg proizvođača automobilske opreme predstavlja snažnu konkurenciju drugim tvrtkama na tom polju poput Ubera i Didija koji također rade na samovozećim prijevoznim sredstvima. Tehnološke tvrtke nastoje se prilagoditi promjenama na tržištu i potrošačima koji umjesto da kupuju vlastita vozila sve više koriste pametne telefone kako bi locirali i unajmili vozila. Savez je okončao nastojanja Daimlera da sam proizvede autonomna vozila. Bosch, tvrtka koja je utemeljena 1886. kada je i osnivač Mercedesa Carl Benz patentirao automobil, razvit će u suradnji s automobilskom tvrtkom programe i algoritme koji su potrebni vozilu za samostalno kretanje. Zajednička suradnja na projektu omogućit će ubrzavanje procesa stvaranja sustava spremnog za proizvodnju samovozećih vozila i ubrzati rokove za nekoliko godina u odnosu na ranije planove.  Autonomni sustav proizvodnje robo-taksija bit će pripravan početkom sljedećeg desetljeća, kaže Daimler.  "Glavni cilj projekta je razviti sustav vožnje spreman za proizvodnju koji će omogućiti vozilima da se potpuno samostalno kreću gradom", napisao je Daimler u priopćenju. Goldman Sachs je prošle godine procijenio da će tržište novih vozačkih sustava i autonomnih vozila narasti s tri milijarde dolara u 2015. na 96 milijardi dolara u 2025. i na 290 milijardi dolara u 2035. Daimler usmjerava svoje napore i na aplikacijski sektor dijeljenja i unajmljivanja vožnji kojim dominiraju kineska tvrtka Didi i američki Uber te Lyft. Konzultantska tvrtka McKinsey procjenjuje da će i taj segment tržišta naglo rasti i povećati se 28 posto do 2030. "U određenom dijelu grada korisnik će naručiti vozilo pametnim telefonom i ono će samo doći do potrošača. "Ideja je da vozilo dođe do vozača a ne obratno". Mercedesov rival BMW prošle se godine udružio s izraelskom tvrtkom Mobileye za proizvodnju autonomnih vozila i proizvođačem računalnih čipova Intel kako bi razvio novu tehnologiju koja bi mogla dovesti samovozeće automobile na ceste do 2021. 