Na dosad najtajnijoj misiji SpaceX je u ponedjeljak lansirao špijunski satelit za američke obavještajce, a odmah potom opet uspješno vratio Falcon 9 raketu na zemlju.  Ovo je bilo deseto uspješno slijetanje rakete, nakon što su prvi put spustili raketu još u prosincu 2015. Iako su nedavno prvi puta i lansirali već korištenu raketu, ovog puta ipak se radilo o novoj raketi. Naime, američko ratno zrakoplovstvo još nije sasvim uvjereno u korištenje rabljenih raketa.  - Za razliku od komercijalnih satelita, ovi nisu privatno osigurani i propalo lansiranje znači da su zemlja i vojnici bez njegovih mogućnosti dok se ne lansira novi - navode iz zrakoplovstva za Bloomberg.  Satelit su trebali lansirati još u nedjelju, no sve je bilo odgođeno zbog problema sa senzorima.  