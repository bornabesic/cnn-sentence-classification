Samsungov Galaxy S8 prije nekoliko dana stigao je i u naše trgovine, a jedan od najboljih telefona zasigurno je i trenutno među najpopularnijim uređajima. Kako S8 donosi dosta atraktivnih noviteta, isprobali smo telefon i u nastavku vam donosimo neke savjete uz koje će vam njegovo korištenje postati još lakše i zabavnije.  Jedan pogled i otključano Galaxy S8 će vas kod postavljanja zatražiti da aktivirate neke od biometrijskih metoda otključavanja, a oni ih stvarno imaju gomilu. PIN je stvar prošlosti, a S8 nudi senzor otiska prsta te otključavanje preko senzora šarenice ili skenera lica. Senzor otiska prsta radi brzo, ali nije baš na najsretnijem mjestu (pored kamere) i zbog toga morate često seljakati telefon po rukama samo da bi dohvatili senzor. No, tijekom nekoliko dana sa S8 postavio sam i druge prste u senzor, što je donekle olakšalo otključavanje. Samsung nudi i senzor šarenice te skener lica koji omogućuju još jednostavnije otključavanje i rade jako dobro bez neke posebne pažnje oko položaja ispred lica. Međutim, osobni dojam je kako skener lica radi mrvicu brže. U svakom slučaju, isprobajte razne metode i uključite ono što vam najviše odgovara.  Senzoru otiska prsta u naprednim postavkama možete dodati i drugu funkciju, ako ga već ne želite koristiti za otključavanje telefona. Tako možete uključiti povlačenje za prikaz notifikacijskog taba, što će vam dati brži pristup obavijestima i brzim postavkama mreže.  Stavite pravi raspored tipki Galaxy S8 ne dolazi s klasičnom Home tipkom, već su navigacijske tipke virtualne i pojavljuju se na dnu ekrana. Osnovni raspored nudi prikaz nedavno-početno-nazad, no većina Androida i mnogima navika je raspored nazad-početno-nedavno. To možete aktivirati u postavkama ekrana pa pod izbornikom navigacijska traka Rubne notifikacije Osim što izgleda sjajno s ekranom koji se prelijeva preko rubova, ti rubovi mogu dobiti dodatnu atraktivnost. U postavkama ekrana imate i izbornik za rubni zaslon koji će vam omogućiti da uključite efekt kojim će rub ekrana zasvijetliti kod svake notifikacije. Ovo je automatski isključeno, no korisna opcija.  Uz to, na rubnom panelu i ovdje možete postaviti prečace do omiljenih aplikacija i kontakata, a u njemu se krije i lakše baratanje snimanjem ekrana.  Izrazite se temom Samsungovo sučelje u najnovijovj verziji izgleda puno bolje nego prije i mnogi od nas neće se zamarati mijenjanjem njegova izgleda. No, u postavkama možete izabrati među brojnim temama. Naravno, Samsung bi htio da neke kupite, ali naći ćete dovoljno besplatnih tema kojima ćete moći izraziti svoj karakter. Prilagodite uvijek aktivni ekran Osim tema, personalizirati možete i uvijek aktivni ekran i to u istom dijelu telefona. Radi se o prikazu sata, datuma, stanja baterije i raznih notifikacija i kad je telefon zaključan. U postavkama možete skinuti razne teme koje će promijeniti prikaz informacija. Taj uvijek aktivni ekran služi kako bi manje morali posezati za telefonom i uključivati ekran te na taj način štedite bateriju. No, ima onih koji ne žele ni da se tako troši baterija ili im se ova opcija jednostavno ne sviđa. U postavkama tako možete ovo jednostavno ugasiti i imati crni ekran kad je uređaj zaključan. Uključite plutajući okidač Veliki ekran Galaxyja S8 može u nekim situacijama otežati fotografiranje, a Samsung je u postavkama kamere dodao opciju plutajućeg okidača. Kad ga uključite na ekranu će se pojaviti dodatni okidač kojeg možete povlačiti bilo gdje preko ekrana kako bi vam uvijek bio dostupan. Najbolja opcija je na suprotnu stranu uređaja od osnovnog okidača.   