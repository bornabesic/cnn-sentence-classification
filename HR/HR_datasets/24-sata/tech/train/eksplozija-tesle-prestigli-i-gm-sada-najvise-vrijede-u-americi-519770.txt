Tesla Motors u ponedjeljak je po tržišnoj vrijednosti nadmašio automobilskog diva General Motorsa, što je prvi put u povijesti da je najvrjednija američka automobilska kompanija postala jedna koja nema sjedište u Detroitu, centru automobilske industrije SAD-a. Cijena dionice Tesle, čije je sjedište u kalifornijskom gradu Palo Altu, porasla je u ponedjeljak 3,3 posto, na rekordnih 312 dolara, pa je njezina tržišna vrijednosti dosegnula 50,887 milijardi dolara, oko milijun dolara više nego što na tržištu vrijedi GM. Cijena dionice Tesle snažno raste od prije desetak dana, kada je kompanija objavila podatke o rekordnim isporukama vozila u prva tri ovogodišnja mjeseca, pa je tada tržišna vrijednost tog proizvođača električnih automobila nadmašila vrijednost Forda. Jučer je, pak, vrijednost Tesle premašila i GM-ovu, premda i Ford i GM proizvode i prodaju daleko više automobila nego Tesla. Tesla je, primjerice, prošle godine isporučio 76 tisuća električnih automobila, dok je GM prodao 10 milijuna, a Ford 6,7 milijuna vozila. Premda Tesla ne posluje s dobiti, za razliku od GM-a i Forda, ulagači vjeruju u potencijal rasta i razvoja Tesle, s obzirom da kompanija ove godine planira pokrenuti prodaju jeftinijeg vozila Modela 3 na američkom tržištu, za kojeg se nadaju da će imati veliki tržišni odjek. Uz to, Tesla je u izgradnju tvornice za proizvodnju baterija u Nevadi uložio 5 milijardi dolara, a kada bude do kraja opremljena i dovršena, bit će to najveća zgrada na svijetu. Elon Musk, osnivač i izvršni direktor Tesle, nada se da će time kompanija unaprijediti inovacijski potencijal te smanjiti troškove proizvodnje baterija za 30 posto. Osim baterija za automobile, tvornica će proizvoditi baterije za kućanstva i poslovne namjene. Ulagači vjeruju da će Muskovi potezi dovesti do revolucije u automobilskoj i energetskoj industriji. Uz to, Musk je najavio da će u 2018. godini Tesla proizvoditi oko 500.000 vozila, znatno više nego sada, pa je cijena dionice te kompanije u posljednjih mjesec dana skočila 35 posto. Skeptici, međutim, smatraju da su Muskovi ciljevi nerealni i da će GM, Ford i drugi bogatiji proizvođači, kada ojačaju svoju ponudu električnih automobila, ponovno po vrijednosti nadmašiti Teslu. No, ima i drugačijih mišljenja. "Tržišna vrijednost Tesle je ludo visoka, ako tu kompaniju gledate samo kao proizvođača automobila. No, ako je gledate i kao proizvođača baterija – koji se širi i uvelike inovira industriju – možda je njezina tržišna vrijednost realna", kaže Jeffrey Gundlach, koji u fondu DoubleLine Capital upravlja portfeljom vrijednim 105 milijardi dolara. I dok je tržišna vrijednost Tesle nadmašila Fordovu i GM-ovu, i dalje znatno zaostaje za japanskom Toyotom, koja na tržištu vrijedi 173 milijarde dolara. 