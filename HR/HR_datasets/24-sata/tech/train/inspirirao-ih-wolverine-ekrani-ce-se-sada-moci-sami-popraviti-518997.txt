Razbijeni ekrani pametnih telefona prava su noćna mora jer nas ostavljaju s velikim troškom zamjene stakla ili u gorem slučaju - zamjene cijelog telefona. No, što kad bi se staklo moglo samo popraviti?  Na tome rade kemičari sa Sveučilišta u Kaliforniji gdje su izumili materijal koji se može sam oporaviti, a imao bi široku primjenu, pa i na staklima naših telefona.  Sama ideja je poznata još sa LG G Flex telefona. No, kod njega se radilo o tome da je pozadina uređaja bila takva da su se mikroogrebotine same popravile. Problem kod tog materijala je bio u tome što nije bio vodljiv.  Znanstvenici su obavili niz testova pa i slomili novi materijal koji se u roku 24 sata potpuno spojio, ispričao je Chao Wang za Business Insider. Upravo je njega za ovakve materijale zainteresirao Wolverine, jedan od glavnih junaka X-Mena koji je bio praktično neuništiv. Novi materijal može se rastegnuti 50 puta više od originalne veličine, a napravljen je tako se ioni i molekule u njemu privlače kako bi se ponovno spojili u slučaju pucanja.  - Ovo je prvi put da su znanstvenici napravili materijal koji je vodljiv i može zacijeliti - rekao je Wang koji predviđa da bi se materijal u telefonima mogao koristiti od 2020. godine. Ovakav materijal mogao bi napajati umjetne mišiće, poboljšati baterije, robote i druge elektroničke uređaje. Roboti bi se također mogli sami oporaviti nakon mehaničkog kvara, dok bi baterije mogle trajati puno dulje u automobilima i raznim uređajima te bi senzori u medicini mogli biti kvalitetniji.  