Otvoreni kup Hrvatske održat će se krajem rujna, a sudjeluju učenici iz 40 osnovnih i 20 srednjih škola. Pobjednička ekipa u studenom ide na središnje natjecanje u Šangaj.  Velika prednost ovoga natjecanja je što će svi učenici imati iste robotske setove te tako i iste prilike - rezultati neće ovisiti o financijskoj snazi timova koji stoje iza njih, a pogotovo zato jer će oprema školama, kao i za hrvatsku robotičku ligu, biti donirana od strane Instituta za razvoj i inovativnost mladih (IRIM). Sve osnovne škole koje žele sudjelovati u natjecanju mogu se prijaviti do 13. svibnja na stranicama CroatianMakers.hr, a prednost će imati najbolje plasirane iz ovogodišnje Croatian Makers lige. Iako je IRIM već donirao značajnu količinu opreme i u srednje škole, ovo je prvi put da se i one mogu prijaviti u neki sistemski program, pa će se tako uključiti 20 srednjih škola, uz uvjet da već sudjeluju u STEM revoluciji.  Hrvatska robotička liga uključuje 360 škola i drugih organizacija, a dio je obitelji platformi kojima IRM dovodi STEM edukaciju u hrvatsko školstvo, a projekt se proširio i na Srbiju te BiH. Aktivnosti IRIM-a već su uključile oko 45 tisuća djece širom Hrvatske, s misijom unapređivanja digitalne pismenosti, kreativnosti, kao i ostalih poželjnih ishoda suvremenog školovanja, kao što su vještina učenja, vještina komunikacije, upornost, inovativnost, kritičko razmišljanje, timski rad, a sve s ciljem da mladi ljudi u Hrvatskoj budu ravnopravni građani 21. stoljeća. Globalno natjecanje World Education Robotics (WER) svake godine okuplja više od 500 tisuća natjecatelja u više od 30 zemalja. 