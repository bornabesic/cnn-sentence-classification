Znanstvenici svakodnevno upozoravaju na činjenicu da je prekomjerno zagrijavanje atmosfere uzrokovano plinovima koji stvaraju efekt staklenika realna nepovratna situacija ukoliko se koncentracija stakleničkih plinova ne smanji. Način na koji grijemo ili hladimo prostor u kojem boravimo također utječe na zagađenje zraka – iz tog razloga se svakodnevno osmišljavaju nove tehnologije koje su ujedno novi načini za očuvanje Zemljine atmosfere. Zgrade gotovo nulte energije će uskoro postati zakonska obaveza. To znači da će se morati već prilikom izgradnje razmišljati o korištenju sustava za grijanje i hlađenje koji omogućuje maksimalnu iskoristivost korištenih energenata, te uključivanje obnovljivih izvora energije i na individualnoj razini, odnosno razini obiteljske kuće ili stambene zgrade. Korištenje tehnološki naprednijih proizvoda omogućava smanjenu potrošnju energije uz veliku iskoristivost, čime se osim zagađenja smanjuju i troškovi grijanja. Takav je slučaj s korištenjem kondenzacijskog bojlera čija je iskoristivost višestruko veća od tradicionalnog bojlera zbog iskorištavanja nusprodukta vodene pare koja kod tradicionalih bojlera odlazi u atmosferu. Direktivom Europske unije propisano je tako da se u zemljama EU od 26. 9. 2015. smiju pri zamjeni ili novogradnji instalirati isključivo kondenzacijski bojleri. Kada pričamo o sustavu grijanja i hlađenja, postoje i dizalice topline kao veliki doprinos iskoristivosti energije. Koriste temperaturu tla koju prenose u sustav grijanja i tako troše značajno manje energije za postizanje željene, ugodne temperature. Kombinacijom energetski učinkovitog sustava grijanja i/ili hlađenja sa solarnim sustavom moguće su još veće uštede, jer se dio energije dobiva i od Sunca, koje je čist i besplatan energent. Iako postoje početna ulaganja u sam sustav koji omogućava pretvorbu sunčeve u ostale oblike energije, isplati se već nakon tri do pet godina. Najveća je prednost za širu zajednicu što solarna energija ne stvara emisije CO2 i ekološki je prihvatljiva. Grijanje potrošne tople vode ljeti je uglavnom isključeno, jer se dovoljno zagrije samo od sunčeve energije - to produljuje i vijek trajanja sutava za grijanje. Iako ovakvo dobivanje energije ne pruža potpunu neovisnost, stupanj neovisnosti je ipak veći nego s tradicionalnim sustavom grijanja na fosilna goriva, a trend energetske samostalnosti tek je počeo uzimati maha.  Za jednostavnije upravljanje sustavom koje je prilagođeno današnjem načinu života postoje pametne aplikacije – a njima se jednostavno upravlja pametnim telefonom. Ukoliko iskrsne bilo kakva nenadana situacija, aplikacijom možete izmjeniti početne postavke u sustavu grijanja kako se energija ne bi nepotrebno trošila ili kako vas ne bi dočekao hladan ili ljeti pretopli dom. Ovakve aplikacije kao što je eRelax pružaju i povratnu informaciju ukoliko dođe do odstupanja u radu sustava grijanja te statistički analiziraju podatke, kako biste imali dojam o potrošnji energije u kućanstvu.  Tehnologija je napredovala po pitanju očuvanja energije u cilju smanjenja troškova, iskoristivosti energenata i zaštite okoliša. Uz male promjene u svom domu možemo napraviti puno za svoju obitelj i širu zajednicu, te izbjeći dodatnu brigu oko upravljanja sustavom grijanja – pa zašto ne iskoristiti sve prednosti koje su nam dostupne već danas? Više o energetski učinkovitom grijanju uz pomoć novih tehnologija čitajte na Green Livingu. Tema: Green Living 