GTA V igramo već više od tri godine, ali Rockstarova slavna igra i dalje donosi milijune dolara zarade. Take Two je objavio u najnovijim poslovnim podacima kako su igru na svim platformama dosad isporučili u 75 milijuna kopija.  Ovime se GTA V ugurao u društvo svevremenskih hitova poput Minecrafta (više od 100 milijuna) ili Wii Sports (82,8 milijuna).  Što se tiče ostalih novih igara, Mafia 3 je dosad stigla na 5 milijuna, NBA 2K17 su prodali u skoro 7 milijuna, dok je Civilization VI premašio 1,5 milijuna.  Što se financija tiče, Take Two kaže da im je neto prihod u trećem kvartalu bio 476,5 milijuna dolara (rast od 15 posto). Čak četvrtina toga stigla je od virtualnih valuta, mikrotransakcija i skidanja sadržaja u igrama. No, za cijelu godinu očekuju prihode od 1,8 milijardi dolara, dok su ranije prognozirali 1,85 milijardi, piše Reuters. 