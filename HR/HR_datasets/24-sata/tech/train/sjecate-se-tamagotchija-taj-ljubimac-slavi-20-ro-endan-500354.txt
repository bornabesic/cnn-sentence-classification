Virtualni ljubimac kojeg ste nosili posvuda i brinuli se o njemu postao je prava pošast na kraju '90-ih godina, a njegovo haranje svijetom počelo je na današnji dan 1996. godine.  Tamagotchi je mnogima bio idealan ljubimac. Nudio je sve prednosti druženja s ljubimcem, stao je u džep, a nije bilo neugodnog posla oko čišćenja za njim. Sve se obavljalo jednim klikom, a maleni Tamagotchi bi se potom veselo glasao. Ali ako se niste brinuli za njega i zabavljali ga, snašla ga je digitalna smrt. Što je značilo da sve morate početi ispočetka.  Na ideju za revolucionarnu igračku došla je Aki Maita koja ga je izradila s Yokoi Akihirom u kompaniji Bandai. Ona je vidjela reklamu u kojoj se spominjalo dijete koje nije smjelo ponijeti kornjaču u školu. Tada joj je sinula ideja za ljubimca kojeg će djeca moći nositi.  Ideja se pokazala iznimno uspješnom jer se Tamagotchi kasnije prodao u više od 80 milijuna komada u cijelom svijetu. No, osim njega izazvao je i ogromnu poplavu klonova. Dok je Maita imala samo ideju, za dizajn se obratila Akihiru Yokoiju koji je osmislio priču iza malene igračke  koja je u osnovi zaštitno kućište za malene izvanzemaljce kako bi preživjeli na Zemlji, a ime Tamagotchi se može prevesti kao "jajasti prijatelj".  Izradili su 200 prototipa koje su podijelili djeci i pratili kako se igraju. Sve je to dovelo do 23. studenog i konačne verzije koja je krenula u prodaju i postala globalni fenomen. Manje od godinu dana kasnije, Tamagotchi se prodavao u 30 zemalja, a stotine proizvoda i igračaka bile su povezane s ovim fenomenom. Na vrhuncu slave u SAD-u i Kanadi se svake sekunde prodavalo 15 Tamagotchija. Iako je Maita zaslužna za iznimno unosnu igračku, ona nije dobila promaknuće, povišicu ili bonus. Tamagotchi se i dalje proizvodi, a Bandai zarađuje i na povezanim aplikacijama, a napravili su i nekoliko animiranih serijala. Početkom studenog najavili su i da rade na novom animiranom filmu koji će u kinima prikazivati na proljeće, a iako se ne zna radnja novog filma, trebao bi ponuditi priču koja će zabaviti djecu i njihove roditelje - koji su se nekad davno kao djeca igrali Tamagotchijem.  