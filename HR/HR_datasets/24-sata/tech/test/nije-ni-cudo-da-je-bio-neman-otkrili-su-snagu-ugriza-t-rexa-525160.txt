Znanstvenici su otkrili još jedan razlog za divljenje tiranosauru rexu. Kada je golemi mesožder zagrizao, činio je to silom jednakom težini triju automobila, što mu je omogućavalo da s lakoćom mrvi kosti.  Znanstvenici su na temelju računalnog modela kreiranog po mišićnoj anatomiji T. Rexove čeljusti i analizi njegovih živućih rođaka, poput krokodila, ustanovili da je sila njegova ugriza iznosila oko 3.630 kilograma.  "Dok je god to bilo sačinjeno od mesa i kostiju, T. Rex je mogao pregristi što je htio", kazao je paleobiolog s floridskog sveučilišta Gregory Erickson.  Tragovi ugriza na fosiliziranim ostacima kostiju drugih dinosaura pokazuju da je T. Rex mrvio kosti. Ta je sposobnost tom golemom stvoru, visokom 13 metara i teškom sedam tona, davala prednost pred ostalim predatorima kojima to nije uspijevalo.  "Tako je dolazio do minerala u kostima i koštane srži", rekao je paleobiolog Paul Gignac sa sveučilišta u Oklahomi, vodeći autor istraživanja objavljenog u časopisu Science. "Naravno, to je bio i rizik jer je prodiranjem u kost moglo doći do teških oštećenja zuba, ali nagrada je bila bogata".  T. Rex je posjedovao najveću silu ugriza od bilo kojeg stvora kojega su znanstvenici proučavali i daleko veću od bilo kojeg živućeg bića. Ali ona nije najsnažnija u povijesti. Procjenjuje se da je golemi krokodil Deinosuchus, koji je živio nekoliko milijuna godina prije T. rexa i težio više od njega, imao silu ugriza od 10.400 kilograma.