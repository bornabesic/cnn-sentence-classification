Yugo je proizveden u više od 800.000 primjeraka. Bio je jeftin, lako dostupan i luksuzniji od Peglice. Mnogima je bio prvi auto u životu, no Amerikanci su ga proglasili najlošijim ikad. Verzija za njihovo tržište, Yugo GV, nalazi se na gotovo svim ljestvicama najlošijih automobila u povijesti. Provlačili su ga i kroz mnoge kampanje i medije, pa se tako pojavio u filmovima “Umri muški 3”, “Tko je ubio Monu?” i “Bowfinger”, no ništa mu nije pomoglo. Internetom i dalje kruže oglasi autokuća koje su ga prodavale u kojima je pisalo da od opreme ima tepih. Zamjerali su mu to što se često kvario. Imao je lošu elektroniku, koja je često bila žrtva kratkih spojeva. Ironično su hvalili njegove grijače štražnjeg stakla. Tu su kao posebnost istaknuli da dobro grije dlanove onih koji ga guraju. U oči javnost dospio je 1989. kad je jedna vozačica iz američkog Michigana u njemu sletjela s mosta. Poginula je, a javnost je za sve okrivila autić kojeg je otpuhao vjetar. - Yugo je u SAD-u doživio fijasko. Nije se mogao mjeriti s tadašnjim američkim automobilima, no ne vidim zašto bi on bio najlošiji automobil na svijetu - rekao nam je Marijo Zrna, sudski vještak za oldtimere i zaposlenik zagrebačkog Tehničkog muzeja “Nikola Tesla”. Dodao je da je Yugo imao jako važnu ulogu u motorizaciji tadašnje Jugoslavije. Dijelove za njega su radile i tvrtke iz Hrvatske, a mnogima je bio i prvi automobil u životu. - Kvario se, no svi se automobili kvare. Imao je svojih mušica, kao i Fićo, no taj auto kod nas ima status legende - dodao je Zrna. U Hrvatskoj Yugo nema službenih fan klubova, no puno ih je u Srbiji te u Bosni i Hercegovini. Ima ih i u oglasnicima, pa se tako na Njuškalu prodaju za cijene od 5000 do 6000 kuna.      Zbog njegove male mase, karoseriju Yuga 45 vozači prerađuju za autoutrke. U njega stavljaju puno jače motore, bolje kočnice i sve ostalo što spada pod “tuning”. Neki su bučni kao avioni.      Uz Yugo su dodali i slova GV, što je značilo Good Value (dobra vrijednost). Ipak, ni niska cijena nije ga spasila od etikete lako kvarljivog. S njim su se rugali u popularnim filmovima i TV serijama.      