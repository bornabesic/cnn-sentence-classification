Osječki MeshPoint dobio je lani Europas nagradu za najbolji humanitarni tech proizvod, a to je bila kruna višegodišnjeg rada na razvoju projekta koji osigurava besplatnu bežičnu mrežu svima koji se nađu u kriznim situacijama. Sve je počelo 2015. kada su na hrvatsko-srpsku granicu nahrupile tisuće izbjeglica iz Sirije koji nisu imali nikakav način komunikacije s obiteljima. Tada su članovi udruge Otvorena mreža, među kojima je bio i Valent Turković (39), došli u Tovarnik s ruksacima na leđima na kojima je pisalo FREE WIFI i pomogli svima koji su se našli u krizi.  - U ruksake smo stavili rutere, baterije i krenuli tamo. Ubrzo smo shvatili da tamo ne radi 3G mreža, ni mobiteli i internet, pa smo sastavili različite komponente kako bismo omogućili korištenje 4G mreže. Doslovce smo sklopili bežični toranj na tronošcu s više rutera i to je radilo super - rekao je Valent. Kaže da je to bilo prekompleksno za humanitarne organizacije koje se stalno sele i trebaju mobilnije rješenje. Tu je nastala ideja o MeshPointu, koji bi trebao omogućiti laganu i brzu uspostavu interneta. Dosad su razvili već treću generaciju prototipa koji su u više navrata testirali na terenima i u kampovima u kojima borave izbjeglice. Kad je došlo vrijeme da se u projekt uloži novac i pokrene tvrtka, prijatelji koji su radili na tome sve su prepustili Valentu i Milijani Mićunović. Valent je ispričao kako su MeshPoint doradili i testirali u kampu u Slavonskom Brodu, gdje je 12 hot-spotova s po tri MeshPointa radilo mjesecima. Tu su i pokazali da radi kako je i planirano te su se pojavile razne organizacije zainteresirane za uređaj. - Imamo suradnju s HGSS-om, Crvenim križem, engleskim GSS-om, koji želi uređaj, također UNICEF-om, koji je otvorio vrata velikih humanitarnih organizacija, a imamo i pozive iz velikog izbjegličkog kampa u Jordanu - kaže Valent, koji se godinama bavi razvojem internet komunikacija. Kada bi se MeshPoint našao na tržištu, koštao bi oko 2000 dolara, ali to nije primarni cilj njegovog razvojnog tima. - Radije bismo ga nudili uslužno. Proizvod je licenciran, ali nije zaštićen, imamo otvoren softver i hardver jer smatramo da su komunikacije jedno od ljudskih prava i vjerujemo u taj humanitarni dio, da u kriznim situacijama treba pomagati. On prvenstveno treba služiti u humanitarne svrhe u vrijeme krize, ali može služiti i kod svih outdoor eventa, znači koncerata, sportskih događaja i slično, kad ljudima treba besplatna bežična mreža - kaže Valent, koji već godinama humanitarno MeshPointom podupire svjetsko natjecanje u ekstremnim sportovima Pannonian Challenge, na koje dođe i do 5000 ljudi iz cijelog svijeta. Tema: Digital Takeover 