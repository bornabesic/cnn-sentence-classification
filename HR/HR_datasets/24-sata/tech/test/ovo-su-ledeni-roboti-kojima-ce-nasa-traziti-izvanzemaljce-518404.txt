NASA u budućnosti planira istražiti zaleđenu površinu Jupiterova satelita Europe, ali i drugih zaleđenih satelita u Sunčevu sustavu. Kako bi mogli otkriti krije li Europa možda neke oblike života trebat će nam novi roboti i alati posebno dizajnirani za led. Tako je NASA financirala studiju u kojoj se radi na razvoju alata za prikupljanje uzoraka s površine Europe, ili ispod njene površine.  - U budućnosti želimo odgovoriti na pitanje ima li života na satelitima udaljenih planeta - rekao je Tom Cwik, koji vodi program za razvoj novih tehnologija u NASA-i.. Govoreći o Europi, Enkeladu i Titanu, Cwik je rekao kako rade na tome da odrede koji su im točno alati potrebni kako bi za 10 ili 15 godina bili spremni za svemirske letjelice.  Ti novi roboti morat će biti dizajnirani za različite izazovne okoliše i rad na ekstremno niskim temperaturama. Njihovi kotači mogli bi se kretati po ledu koji se ponaša poput pijeska, a površinu Europe pogađa i snažno zračenje. No, najuzbudljiviji dio bit će odlazak u oceane ispod njene površine, ali za to trebaju razviti potpuno nove tehnologije.  Led na Europi mogao bi biti debeo između 10 i 20 kilometara, a zbog toga se radi na razvoju sonde koja bi mogla bušiti kroz led prema oceanu. Pritom bi jezgra s plutonijem topila led i analizirala tu vodu. Znanstvenici rade i na razvoju novih robotskih ruku koje bi se mogle rasklopiti na puno veću udaljenost od onih kakve su na sadašnjim roverima. Takav veći doseg omogućio bi i sigurnije istraživanje, a za mete koje su još udaljenije ili nedostupnije radi se na lansiranju mehanizama za analizu.  Dok NASA ima puno iskustva s roverima na Marsu, kotači za Europu i druge satelite bit će potpuno drugačiji izazov.   