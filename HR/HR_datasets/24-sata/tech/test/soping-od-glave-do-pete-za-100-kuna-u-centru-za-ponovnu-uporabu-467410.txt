Rijetki razmišljaju o dugom lancu obrade sirovine, proizvodnje i transporta do trgovine kada ih trese šoping groznica. Problem predstavlja kratki životni vijek odjeće i njeno neadekvatno zbrinjavanje nakon što je odbacimo. Procjenjuje se da u Hrvatskoj godišnje proizvedemo 135 000 tona tekstilnog otpada. Od toga 90% tekstilnog otpada može biti ponovno korišteno, oporabljeno i reciklirano. S ciljem smanjenja negativnog utjecaja na okoliš i zajednicu, razvijaju se brojne inicijative unutar sektora tekstilne industrije. Jedna od inicijativa dolazi iz Ministarstva zaštite okoliša i prirode i Fonda za zaštitu okoliša i energetsku učinkovitost koji su prvog dana proljeća predstavili sustav ponovne uporabe koji će po prvi puta na nacionalnoj razini urediti i potaknuti otvaranje Centara za ponovnu uporabu. Čakovečka socijalna zadruga Humana Nova daje drugu šansu i ljudima i stvarima koje je društvo odbacilo. Njihovih 15 zaposlenika s fizičkim ili mentalnim poteškoćama zaduženo je za razvrstavanje predmeta koje građani donesu u centar a koji im više ne trebaju. Odjeća se sortira po boji, kvaliteti, očuvanosti, a oni komadi koji se mogu popraviti, zašiti ili zalijepiti šalju se na čišćenje i popravak. Obnovljena odjeća vraća se u trgovine u kojima se za 100 kn može obaviti kompletni šoping od glave do pete. Komadi koji su previše oštećeni, režu se i koriste kao sirovina za pregače, papuče ili ih njihova mlada dizajnerica redizajnira u unikatne nove komade. Od preostalog tekstilnog otpada rade se industrijske krpe. Ništa se ne baca.   Centri za ponovnu uporabu predstavljaju dragocjenu poslovnu priliku za društvo zbog svog socijalnog i ekološkog usmjerenja, a uz početne poticaje koje će dobiti od Fonda za zaštitu okoliša i energetsku učinkovitost moći će postići razinu samoodrživosti te doprinijeti razvoju zelenog, kružnog gospodarstva.   Tema: Green Living 