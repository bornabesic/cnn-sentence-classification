Kada se beba probudi u 3 sata ujutro svaki roditelj spremno skače ponovo ga uspavati. Teško da je kojem novopečenom roditelju to problem učiniti, no neupitno je da se konstantno razbijanje sna odrazi i na njihovo svakodnevno funkcioniranje. Neki se roditelji, piše Digital Trends, u situacijama kada nemaju drugog načina odlučuju svoje dijete provozati po kvartu. Po riječima nekolicine mladih roditelja to se pokazalo kao najučinkovitija metoda, no mora se priznati, i jedna od nesigurnijih. Za sve roditelje čije se bebe obožavaju buditi usred noći, Ford je možda pronašao pravo rješenje. Max Motor Dreams je kolijevka koja simulira lagani šum i vibracije auta u pokretu. U prosjeku takva kolijevka roditeljima će priuštiti 44 dana sna više u jednoj godini, istaknuli su njegovi dizajneri na predstavljanju prototipa. Noćna vožnja može lako uspavati dijete u kolijevci koja ne izgleda puno drugačije od obične. Na zvučniku instaliranom u krevet čuje se zvuk motora, dok se sam ležaj lagano ljulja simulirajući auto u vožnji. Također, obložena je LED svjetlima koja su u 'ulozi' ulične rasvjete.  - Nakon mnogo godina razgovaranja s roditeljima nije bilo teško zaključiti da mnogi od njih koji su tek dobili dijete očajavaju za dobrim snom. Noćna vožnja u automobilu mnogim se roditeljima pokazala kao najbolje rješenje u takvim situacijama, no i dalje se oni moraju buditi. Max Motor Dreams bi to mogao promijeniti, rekao je dizajner kolijevke Alejandro Lopez Bravo. Max Motor Dreams još nije dostupan javnosti, no uskoro bi mogao postati jer u Fordu kažu da o tome ozbiljno razmišljaju. 