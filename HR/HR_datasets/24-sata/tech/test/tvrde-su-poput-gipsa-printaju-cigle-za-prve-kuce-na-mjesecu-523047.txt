Uz pomoć sunca, prašine i 147 zakrivljenih zrcala svemirski inženjeri uspjeli su izraditi svoju prvu ciglu. Uz pomoć te tehnologije žele izgraditi konstrukciju za prvo naselje na Mjesecu. Taj projekt predstavila je u srijedu Europska svemirska agencija (ESA). Svoj 3D printer za cigle sastavili su u svemirskom centru u njemačkom gradu Kölnu. Svoj izum zovu i solarna pećnica zbog visoke temperature koju stvaraju zrake sunca. - Simulirali smo sastav prašine kakvu možemo naći na Mjesecu i potom smo je ispekli. Sloj od 0,1 milimetra prži se na 1000 Celzijevih stupnjeva. Za jednu ciglu dugu 20, široku 10 i visoku tri centimetra trebamo pet sati - rekao je inženjer Advenit Makaya, koji nadzire projekt ESA-e.  Kad im nedostaje Sunca, koriste ksenonske lampe Rezultat je komad opeke koji ima čvrstoću gipsa. Zasad su primijetili da se rubovi malo savijaju najvjerojatnije zato što se brže hlade od centra cigle.  - Sad pokušavamo izbjeći takav efekt. Možda ćemo morati postupno ubrzavati brzinu printanja kako bi se što manje topline skupljalo u samoj cigli - kaže Advenit.  Zasad sve pokuse izvode u standardnoj Zemljinoj atmosferi. Pokušat će ga izvesti i u Mjesečevim uvjetima, gdje vlada vakuum, a temperatura je varljiva. - Svi žele izraditi konstrukciju koju bi potom zatrpali kamenjem i prašinom kako bi astronaute što bolje štitila od štetnog zračenja - kaže Ante Radonić, voditelj Zvjezdarnice Tehničkog muzeja “Nikola Tesla”. Osim što je jeftin, dodaje, takav način izrade skloništa bi se mogao koristiti i na Marsu. 