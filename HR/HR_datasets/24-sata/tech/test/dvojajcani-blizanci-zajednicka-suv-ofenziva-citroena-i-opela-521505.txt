Peugeot je s 3008 napravio odličan posao, automobil je osvojio sva moguća priznanja i odlično se prodaje, a sad je vrijeme da na njegovu valu uspjeha “zajašu” novi Citroën i Opel. Automobili su gotovo istodobno prikazani javnosti. Dok je Citroën C5 Aircross premijeru imao u Šangaju, Opel Grandland X prikazan je samo na internetu, a njegova će velika premijera pričekati do rujna i salona automobila u Frankfurtu. Oba automobila nastala su na platformi Peugeota 3008 i dijelit će veći dio tehnologije, što se na prvi pogled ne bi reklo. Ni u unutrašnjosti ni izvana nije moguće primijetiti nikakve sličnosti između Opela i Citroëna. Vanjski dizajn Citroena je tipično razigran, dok je Opel elegantan i konzervativan. Iznutra Grandland nalikuje na novu Insigniju i Astru, a Aircross na Peugeot 3008. Po dimenzijama su vrlo slični, Citroën ima 450, a Opel 448 centimetara, a podjednaka je i prostranost u unutrašnjosti. U Opelov prtljažnik stane 514, a u Citroënov 482 litre. Da bi se što više razlikovao od Peugeota 3008, C5 Aircross donosi i brojne tehnološke novitete. Tu je tako novi ovjes s progresivnim hidrauličnim graničnicima koji donosi kvalitetnije ublažavanje vibracija i udobnost tipičnu za ovu francusku marku. U Kini, gdje u prodaju kreće u listopadu, automobil će imati benzinske motore od 165 i 200 KS te potpuno novi plug-in hibridni sustav s 300 KS i električnim dosegom od 60 kilometara. Kad u drugoj polovici 2018. stigne i u Europu, ponudu će vjerojatno pojačati slabiji benzinci s tri cilindra i dizelski motori od 120 do 180 KS. Pogona na sve kotače nema, osim u hibridnoj top verziji. Opel na naše tržište stiže već krajem ove ili početkom iduće godine, i po tome je u prednosti. Za sada još nema nekih konkretnih podataka o motorima, no pretpostavlja se da će oni biti Opelovi, preuzeti iz Astre i nove Insignije. Jedino bi hibridni top model trebao koristiti isti pogon kao i Citroen, a također neće nuditi 4x4 pogon. Iako su vrlo srodni, ovi “dvojajčani blizanci” istodobno su i različiti, dovoljno da svaki nađe svoje kupce. 