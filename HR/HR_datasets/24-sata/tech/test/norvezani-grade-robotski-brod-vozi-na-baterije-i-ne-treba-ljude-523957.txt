Norveška u idućoj godini planira predstaviti prvi autonomni i potpuno električni teretni brod, za kojeg projektanti prognoziraju da će nadomjestiti 40.000 putovanja kamionima godišnje. Proizvođač umjetnih gnojiva Yara International udružila se s industrijskom grupom Kongsberg u gradnji Yara Birkelanda, koji će prevoziti gnojiva između tri luke u južnoj Norveškoj. Na ruti duljoj od 65 nautičkih milja, brod će moći prevoziti otprilike 100 kontejnera brzinom od 12 do 15 čvorova, kaže voditelj projekta Bjorna Tore Orvika. U početku će brodom upravljati ljudi, ali od početka 2019. godine će biti djelomice autonoman, da bi do 2020. godine bio u potpunosti automatski upravljan, objavili su iz tvrtke.  "Svakodnevno je potrebno više od 100 putovanja kamiona dizelaša za transport iz Yareove tvornice Porsgrunn do luka u Breviku i Larviku, odakle isporučujemo gnojiva i proizvode kupcima širom svijeta", izjavio je glavni izvršni direktor Yare Svein Tore Holsether.  "S novim autonomnim kontejnerskim brodom na električni pogon preselit ćemo prijevoz sa cesta na more i time smanjiti emisije buke i prašine, poboljšati sigurnost lokalnih cesta, te umanjiti emisije dušikovih i ugljikovih plinova", dodao je.  Očekuje se kako će se takvim prijevozom smanjiti emisije ugljikovih plinova za 678 tona godišnje, navodi Yara u priopćenju, dok će za napajanje brodskih baterija koristiti gotovo isključivo električnu energiju iz hidroelektrana. Norveška je glavni proizvođač nafte, ali predvodi u širenju upotrebe električnih automobila zahvaljujući velikodušnim poreznim poticajima i eksperimentima s trajektima na električni pogon koji se koriste za prijelaz čuvenih norveških fjordova. 