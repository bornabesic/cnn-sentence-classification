Slavni znanstvenik Stephen Hawking koji nam je otkrio brojne tajne svemira uskoro će ostvariti svoj najveći san i odletjeti u svemir. U intervjuu kod Piersa Morgana rekao je kako mu je to najveći cilj u životu.  - Mislio sam da me nitko neće htjeti povesti u svemir, ali Richard Branson mi je ponudio mjesto u Virgin Galacticovoj letjelici i odmah sam pristao - rekao je Hawking. On je prije deset godina iskusio i kako je to letjeti u bestežinskom stanju.  Znanstvenik već desetljećima boluje od amiotrofične lateralne skleroze (ALS), bolesti zbog koje je ostao bez gotovo svih motoričkih funkcija i komunicira sa svijetom preko računalnog sustava koji pokrete mišića u njegovu licu pretvara u tekst, a potom u govor.  Poduzetnik Branson još je 2015. govorio o tome kako se nada da će moći Hawkinga povesti u svemir, ako će mu zdravlje dozvoliti. Karta na Virgin Galacticovu letu koštat će 250.000 dolara, a za tu cijenu putnici će poletjeti na rub svemira, odakle će u bestežinskom stanju moći promatrati cijeli planet. Kartu je dosad rezerviralo više od 700 ljudi.   