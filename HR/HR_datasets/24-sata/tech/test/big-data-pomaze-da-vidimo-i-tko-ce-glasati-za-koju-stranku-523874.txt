U svijetu u kojem se svake minute generira 1800 terabajta podataka, nameće se pitanje kako te podatke najbolje iskoristiti. Na poslovnom sajmu hrvatske IT industrije IT Biz Expo održan je uvodni forum, odnosno panel rasprava na temu Big data – tajne skrivene u podacima koje već imate: kako predvidjeti tko će vidjeti, kliknuti, kupiti, varati ili umrijeti? Sudionici rasprave su bili Biljana Cerin, Ostendo Consulting; Igor Kaluđer, IN2data; Denis Stanarević, HPE i Dejan Vinković. Denis Stanarević: “Sve je podatak. Učimo [iz big data] da bismo mogli predvidjeti buduće događaje" “Svi živimo u big data svijetu, samo toga nismo svjesni”, izjavio je Denis Stanarević iz HPE-a. "Big data tehnologija nam može pomoći da bolje predvidimo buduća događaja, no da bismo u potpunosti iskoristili njene potencijale, ne samo da moramo proizvesti stručnjake za tu tehnologiju, nego moramo i obrazovati stručnjake iz drugih područja da se koriste tom tehnologijom". Biljana Cerin: "Odgovornost u postupanju s osobnim podacima. To svi očekujemo i tražimo." Prema izvještaju Europske komisije, 2020. godine na tržištu će biti potražnja za 10,4 milijuna big data stručnjaka u EU. “Morat ćemo jako brzo proizvesti ljude koji imaju ovakvu vrstu znanja da bi udovoljili potrebama tržišta.”, napominje Stanarević. U astronomiji je velika potreba za big data stručnjacima, no na fakultetu (za fiziku) vas nitko neće (na)učiti znanosti o podacima, dodaje astrofizičar Dejan Vinković. Dejan Vinković: "Živimo u raskoraku. S jedne strane na Facebook stavljamo slike djece, s druge strane tražimo privatnost podataka" “Big data revolucija je užasno promijenila stanje u SAD-u, kod nas baš i ne.”, kaže Igor Kaluđer iz IN2data te pritom ističe tri razloga za takvo stanje. Prvi je neinformiranost klijenata. Klijentima prvo treba objasniti kako big data tehnologija funkcionira, a zatim im i podastrijeti reference, što je teško jer je big data relativno nova tehnologija. Igor Kaluđer: "S big data tehologijom možemo predvidjeti tko će otići konkurenciji i tko će glasati za koju stranku" Drugi problem s kojim se susreću je loš način upravljanja (postojećim) podacima u firmi. Primjerice, telekomi nisu ništa bolji od prosječnog pružatelja usluga u Hrvatskoj, a na raspolaganju imaju sjajne podatke za analizu. I na kraju, vrlo je dalek put od početka obrade podataka do generiranja određene poslovne vrijednosti. Međutim, s podacima treba postupati odgovorno, ističe Biljana Cerin iz Ostendo Consultinga: “Odgovornost u postupanju s osobnim podacima. To svi očekujemo i tražimo. Moramo staviti u fokus pojedinca.” 