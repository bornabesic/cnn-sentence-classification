Top modeli su za odlikaše, “mali čovjek” obično je osuđen na osnovne ili osrednje izvedbe. Testirani Golf ima osnovni motor i srednji paket opreme te po tome spada među najjeftinije modele na cjeniku. No ako ga želite učiniti impresivnim, morat ćete osjetno nadoplatiti. Testirani Golf je s popisa dodatne opreme dobio veliki središnji touch zaslon s navigacijom, digitalne instrumente koje je moguće konfigurirati, prednja LED svjetla koja izgledaju impresivno, stražnja LED svjetla s “klizećim” pokazivačima smjera, sportski ovjes, atraktivne alunaplatke od 17” i još mnogo toga. Zbog toga izgleda impresivno, no zbog toga svega stoji i kao solidan Passat. Tih 60 tisuća kuna dodatne opreme učinilo je automobil vrlo atraktivnim, pa ne čudi da su se na ulicama mnogi okretali za njim, iako su vizualne promjene vrlo diskretne. No i bez tih dodataka od kojih je većina, ruku na srce, nepotrebna, testirani Golf je impresivan auto. Posebno oduševljava novi trocilindrični osnovni motor. Ima 110 KS, a u praksi se, poput svih VW agregata, doima još snažnijim. Performanse su na granici sa sportskima, a impresionira mnogo tiši i uglađeniji rad motora u odnosu na većinu konkurentskih motora. Bez pretjerivanja, ovo je trenutačno najbolji mali benzinski motor na svijetu. Ne posustaje ni kad je pod punim opterećenjem, a potrošnja tijekom testa ni uz agresivnu vožnju u gradu nije prelazila 8 l/100 km. Prosjek je bio 6,4 l/100 km. Vozne karakteristike su ono što najviše impresionira na Golfu. Vrlo je sposoban u svakoj prilici, i kad jurite i prilikom opuštene vožnje, gdje je iznenađujuće komforan bez obzira na velike naplatke i dodatni sportski ovjes. Zvuči kao kliše, no Golf je i dalje jedan od najboljih automobila u klasi, možda i najbolji. Nažalost, sve to prati i cijena, tako da je Golf i među najskupljima. Testirani Volkswagen Golf 1.0 TSI Comfortline u opremi ima digitalne instrumente, navigaciju, 8” zaslon, LED prednja svjetla, sportski ovjes, prednje i stražnje parking senzore...