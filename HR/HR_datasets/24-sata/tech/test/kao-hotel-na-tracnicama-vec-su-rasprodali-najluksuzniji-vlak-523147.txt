Iako karte za vožnju novim luksuznim vlakom u Japanu koštaju 20.000 kuna, a najluksuznija je skoro 70.000, putnici željni vožnje u vlaku koji podsjeća na hotel sa pet zvjezdica morat će se načekati na svoj red. Naime, karte za ovaj vlak rasprodane su do ožujka sljedeće godine.  Shiki-Shima je novi moderni vlak kompanije East Japan Railway i može prevesti najviše 34 putnika. Za njih će kroz deset vagona biti na raspolaganju 17 apartmana. Neki su dvoetažni, a neki imaju i tradicionalne drvene kupelji. Luksuz je u ovom vlaku vidljiv na svakom koraku, od bara s klavirom do posebno dizajniranih odora za osoblje u vlaku. Na kraju vlaka nalazi se ostakljeni vagon iz kojeg putnici mogu uživati u panoramskom pogledu na krajolik kojim ćete juriti.   Usluga za svakog putnika primjerena je visokoj cijeni karte i počinje već od vašeg doma. Tamo će vam preuzeti prtljagu koja će vas dočekati u kabini, a do vlaka će vas dovesti limuzina. Prije svakog putovanja imat ćete i susret s osobljem vlaka kako bi svaki detalj putovanja bio prilagođen vama.  Navala na mjesto u vlaku bila je 76 puta veća od mogućnosti pa su karte morali nuditi i preko lutrije.  Za razliku od ekstremno brzog shinkansena, ovaj vlak će istokom Japana voziti brzinama od 110 km/h.  