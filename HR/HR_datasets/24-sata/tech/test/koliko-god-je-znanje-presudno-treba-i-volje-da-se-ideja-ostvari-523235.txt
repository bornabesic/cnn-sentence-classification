Prva Čakovečka IT predavanja i susreti (ČIPS) okupila su u četvrtak najpoznatije domaće IT-evce, poduzetnici, freelancere te predstavnike pametnih gradova. Ovom su konferencijom dominirale inovativne domaće priče i tvrtke koje su, uz podršku gradskih uprava s vizijom, ostvarile svoje ciljeve u IT sektoru. Uz moderatore Sašu Cvetojevića i Miu Biberović na dvije su se pozornice smjenjivali brojni predavači. Tako su posjetitelji imali priliku čuti kako se uz ICT razvijaju Čakovec, Ludbreg i Rijeka, a o aplikacijama za gradove govorio je brend Setcor. Ana Spasojević iz domaćeg Nanobita prisutnima je otkrila tajnu uspjeha u IT karijeri i koji je njihov idealan profil zaposlenika. Panel rasprava o IT-u u turizmu okupila je izvrsne stručnjake u tom području – predstavnika Termi Sveti Martin, vlasnika portala Lovely Međimurje Nikolu Budišu, Denisa Čupića, predsjednika Udruge developera pri HUP-u te predstavnika Turističke zajednice grada Čakovca i Gorana Rihelja, vlasnika portala HrTurizam.hr. Panelisti su jednoglasno zaključili da je upotreba novih tehnologija dodatan zamah za turizam i da se isplati ulagati u modernizaciju. Ivan Plačko, direktor Tehnološko-inovacijskog centra Međimurje, okupljenima je predstavio dostignuća svog tima, a Andrej Plačko iz RIT-a objasnio je kako se na drugom kraju Hrvatske, u Dubrovniku, gradovi bave sličnim problemima i pametnim rješenjima za njih. Iz tvrtke Media Soft na konferenciju je stigao Dario Šafarić i potvrdio kako se isplati priključiti IT razvoju. Savjete za poduzetnike prezentirao je Daniel Ackermann iz Degordiana, a ciljeve društvenog CRM-a Marko Ćorić iz Compinga. - Više doista nije potrebno naglašavati da je IT budućnost napretka, i globalno i lokalno. Zato sam jako zadovoljan kad gradske uprave preuzmu inicijativu i pokrenu neke nove trendove. U Čakovcu je primjetno da postoji briga oko poduzetnika, od samog početka djelovanja, pa smo zato imali priliku čuti više uspješnih lokalnih priča. Volio bih da mladi, koji su danas bili prisutni, sa ČIPS-a odu inspirirani i puni entuzijazma. Koliko god je znanje presudno, bitna je i volja, želja da realiziraju svoju ideju, da se ne boje mogućih prepreka. Potrebno je, ipak, kontinuirano raditi da bi se i u Hrvatskoj omogućili uvjeti za poslovanje i napredak kakvi postoje u mnogim europskim zemljama, tako da zbog bespotrebnih prepreka ne gubimo potencijalne globalno uspješne ekipe i pojedince koji mogu učiniti razliku – izjavio je poduzetnik Saša Cvetojević.   Iz Spana je s hologramskim uređajem stigao Slaven Mišak i demonstrirao kako će izgledati zabava budućnosti, a Nenad Bakić iz Croatian Makers lige opširno je naveo kojim vještinama moramo učiti djecu da bi pravovremeno stvorili afinitete i preduvjete za nova zanimanja.   - Iznimno sam ponosan što smo organizirali prva Čakovečka IT predavanja i susrete, odnosno ČIPS. Naš grad je jedan od predvodnika pametnih gradova u Hrvatskoj i Čakovčani, kao i većina Međimuraca, imaju poseban afinitet prema IT-u i novim tehnologijama, što dokazuje i niz kvalitetnih domaćih tvrtki i Tehnološko-inovacijski centar. Danas smo imali prilike čuti vrhunske predavače, pojedince od kojih svi uistinu možemo puno naučiti. Drago mi je što upravo Čakovec donosi jednu lijepu, pozitivnu priču u ovo turbulentno razdoblje za Hrvatsku  – izjavio je gradonačelnik Čakovca Stjepan Kovač. 