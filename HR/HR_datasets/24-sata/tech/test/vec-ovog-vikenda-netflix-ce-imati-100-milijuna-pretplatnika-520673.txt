Netflix je u prvom tromjesečju privukao 4,95 milijuna novih pretplatnika, nešto manje nego što se očekivalo, no već ovoga vikenda broj pretplatnika te američke kompanije mogao bi premašiti 100 milijuna. Ta kompanija, koja nudi gledanje televizijskog i filmskog programa na internetu, ostvarila je u prvom tromjesečju ove godine prihode od 2,64 milijarde dolara, za trećinu veće nego u istom lanjskom razdoblju. Čista dobit porasla je, pak, na 178 milijuna dolara, dok je godinu dana prije iznosila 28 milijuna. Premda je broj novih pretplatnika Netflixa u proteklom kvartalu porastao nešto sporije nego što su očekivali analitičari, koji su procjenjivali da će ih biti 5,2 milijuna, kompanija je poručila da već ovoga vikenda očekuje da će ukupan broj pretplatnika na njezine usluge u svijetu premašiti 100 milijuna. Nešto sporiji rast broja pretplatnika u prvom tromjesečju poslovodstvo Netflixa objašnjava time što je prikazivanje nekih njezinih popularnih emisija prebačeno u drugo tromjesečje ove godine. Izvršni direktor Netflixa Reed Hastings kazao je da u prvom polugodištu ove godine očekuje rast broja pretplatnika za ukupno 8,15 milijuna, što je nešto manje u odnosu na 8,42 milijuna u prvom lanjskom polugodištu. No, Hastings je istaknuo da su mogućnosti za rast tvrtke goleme, s obzirom na širenje interneta u svijetu, ali i to da će tvrtka nastaviti proizvoditi filmove i emisije u vlastitoj produkciji. Kada je osnovan 1997. godine Netflix je nudio mogućnost primanja DVD-a po fiksnoj cijeni, potom je proširio ponudu na Internet omogućujući pretplatnicima gledanje filmova i drugih emisija po zahtjevu. Od 2013. godine kompanija je počela proizvoditi vlastite, originalne emisije, među kojima je jedna od najpoznatijih dramska serija "Kuća od karata". Netflix je poručio da će i ove godine povećati potrošnju na stvaranje originalnog sadržaja, a smanjiti licencirane sadržaje, kao što su filmovi. 