Čelnik Alibabe Jack Ma upozorio je u ponedjeljak kako bi svijet mogao doživjeti 'desetljeća patnje' zbog poremećaja koje će internet i nove tehnologije unijeti u različita područja gospodarstva, a za 30 godina roboti će vjerojatno biti vodeći direktori.  Prilikom govora na susretu udruženja kineskih poduzetnika i ekonomista, ovaj multimilijarder pozvao je svjetske vlade da provedu reformu obrazovanja, naglasivši kako bi ljudi trebali surađivati sa strojevima.  "U sljedećih 30 godina u svijetu će biti značajno više patnje, jer ćemo se u međuvremenu susresti s mnogo više problema", kazao je Ma, govoreći o potencijalnim poremećajima na tržištu rada uzrokovanih tehnologijom.  Osnivač Alibabe upozorio je da bi društveni sukobi mogli imati 'velik utjecaj' na sve aspekte življenja. Njegova kompanija uložila je značajna sredstva u područja kao što su umjetna inteligencija i 'cloud' poslovanje, šireći se time u nove sektore uz internetsko trgovanje.  Ma je naglasio kako je prije oko 15 godina održao dvije do tri stotine govora u kojima je upozoravao na utjecaj internetske trgovine i interneta na tradicionalno poslovanje, no kako je kazao, većina ljudi nije obraćala pažnju na njega, s obzirom da je bio nepoznat.  Kineski multimilijarder je upozorio da svako poslovanje koje nije povezano s internetom može imati poteškoće u budućnosti. Ma je govor također posvetio i usponu umjetne inteligencije i primjene robota, kazavši kako će ta tehnologija biti potrebna za obradu velike količine podataka koje se danas prikupljaju, što nadilazi sposobnosti i kapacitete ljudskog mozga. No, kako je kazao, strojevi ne bi trebali zamijeniti ljude u onim poslovima koje su sposobni obavljati, već bi tehnološka industrija trebala proizvoditi strojeve koji će raditi ono što čovjek nije kadar.  "Time bi strojevi postali 'partneri ljudi', a ne konkurencija", kaže.  No, kazao je da će roboti i umjetna inteligencija vjerojatno produžiti životni vijek ljudi, koji će pritom na raspolaganju imati manji broj radnih mjesta. Kako je pritom ustvrdio, roboti bi također mogli zamijeniti izvršne direktore kompanija.  "Za 30 godina na naslovnici magazina Time kao najbolji izvršni direktor godine vjerojatno će biti robot. Pamti bolje od vas, računa brže od vas, i neće ga ljutiti konkurencija", kaže Ma.  