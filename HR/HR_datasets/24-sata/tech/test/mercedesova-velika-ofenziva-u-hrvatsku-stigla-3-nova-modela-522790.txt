Iz Mercedesa nas ove godine bombardiraju novitetima. Samo prošlog tjedna su na hrvatsko tržište stigla tri noviteta. Novosti marke sa zvijezdom su potpuno novi crossover E-klase, nova generacija E-Coupea i obnovljeni GLA. Kompaktni crossover GLA donosi nove odbojnike, nove aluminijske naplatke i novu boju, a osim ovih šminkerskih novosti, tu su i nova LED svjetla te mogućnost odabira spuštenog ili terenskog ovjesa. Osnovni model GLA 180 stoji 244.800 kuna, a dizelska verzija sa 109 KS starta od 260.349 kuna. Potpuno novi crossover koji se temelji na karavanskoj verziji E-klase nazvali su All-Terrain. Razlike u odnosu na klasični karavan su velike. E-klasa All-Terrain donosi drugačiju “SUV” masku, robusne odbojnike, crne lukove kotača te dodatne zaštite podvozja. Automobil serijski ima pogon na sve kotače i zračni ovjes pomoću kojeg je moguće mijenjati visinu karoserije tako da u najvišem položaju nudi 29 mm više udaljenosti od podloge nego E-klasa karavan. Za bolja terenska svojstva prilagođen je i ESP sustav te uveden specijalni All-Terrain program vožnje. U ponudi je za sada samo jedna izvedba s dizelskim motorom od 194 KS koja stoji 556.659 kuna. Atraktivna E-klasa Coupe je bazirana na limuzini E-klase i donosi novi dizajnerski pravac u Mercedes u kojem se više forsiraju glatke linije, a manje razni pregibi. Atraktivni kupe osjetno je duži, širi i viši od prethodnika. U dužinu mjeri 483 centimetra, a stoga i u unutrašnjosti pruža mnogo više mjesta. Ipak, i dalje ima samo četiri sjedala. U ponudi su za sada tri benzinska i jedan dizelski model. Osnovu predstavlja E 200 sa 184 KS, snažniji E 300 ima 245 KS, a top model E 400 ima serijski pogon na sve kotače, V6 motor i 333 KS. Dizelski E 220 d razvija 194 KS. Osnovni benzinac stoji 441.511 kuna, a top model 675.199 kuna. Pored tri nova modela Mercedes je na naše tržište uveo i novi osnovni model E-klase 200d. Automobil ima 150 KS i stoji 379.999 kuna. Svi noviteti već su u hrvatskim prodajnim salonima Mercedes Benza. 