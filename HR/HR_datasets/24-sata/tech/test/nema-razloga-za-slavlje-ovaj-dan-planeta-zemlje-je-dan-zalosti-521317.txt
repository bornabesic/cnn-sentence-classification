Dan planeta Zemlje obilježava se 22. travnja na svim kontinentima brojnim događanjima posvećenim očuvanju i zaštiti okoliša u cilju zaštite prirodnih resursa te kako bi se skrenula pozornost na opasnost koja prijeti životu na Zemlji zbog porasta globalnog onečišćenja. Počeci obilježavanja Dana planeta Zemlje sežu u 1970. godinu kad su pod vodstvom američkog senatora Gaylorda Nelsona diljem Sjedinjenih Američkih Država održane prve masovne demonstracije za zaštitu okoliša na kojima je sudjelovalo više od 20 milijuna ljudi, a prozvane su "nacionalnim skupom o okolišu". Među pokretačima obilježavanja Dana planeta Zemlje bio je i američki kongresmen Pete McCloskey, koji je rekao kako ove godine imamo malo razloga za slavlje u trenutku kad Donald Trump i Kongres žele srezati sredstva agencijama za zaštitu okoliša i potkopati zakone koji štite vodu, zrak i divljinu. - Ovo će biti crn dan Ovo je dan žalosti zbog onoga što će se dogoditi regulativi za zaštitu okoliša - rekao je McCloskey i dodao da je 1970. to bio dan radosti u kojem su milijuni ljudi digli glas protiv zagađenja vode i zraka, prenosi Huffington Post.    Obilježavanje Dana planeta Zemlje na međunarodnoj razini ponovno je aktualizirano 1990. kada je u manifestacijama sudjelovalo više od 200 milijuna ljudi diljem svijeta, što je dalo veliki poticaj održavanju Konferencije Ujedinjenih naroda o okolišu i razvoju u Rio de Janeiru 1992. godine.  Dan planeta Zemlje službeno se obilježava od 1992. godine kada je tijekom Konferencije UN-a o okolišu i razvoju u Rio de Janeiru na kojoj je sudjelovao velik broj predstavnika vlada i nevladinih udruga usklađen dalekosežni program za promicanje održivog razvoja. Na prijedlog bolivijske vlade 2009. godine Opća je skupština UN-a 22. travnja proglasila međunarodnim Danom planeta Zemlje kako bi se ojačala svijest ljudi prema prirodnom okolišu. U Hrvatskoj se Dan planeta Zemlje organizirano obilježava od 1990. godine, uz značajan angažman udruga za zaštitu okoliša i prirode. U sklopu ovogodišnjih manifestacija obilježavanja Dana planete Zemlje širom svijeta posebna pozornost bit će posvećena sudjelovanju javnosti u odlučivanju o strategijama procjene utjecaja, izdavanju integriranih dozvola, problematici razvoja "klimatske pismenosti" i većeg sudjelovanja žena u ekološkim naporima (princip rodne ravnopravnosti). Kao i prethodnih godina, i ove će godine Dan planeta Zemlje biti posvećen jedinstvenim problemima i izazovima sadašnjeg vremena, u kojem se obrazovanje stavlja kao važan segment i osnova za napredak. U Hrvatskoj će se ove godine na Dan planeta Zemlje održati najveća ekološka nacionalna kampanja "Zelena čistka - Jedan dan za čisti okoliš", koja će šesti put okupiti volontere iz svih dijelova Hrvatske u čišćenju divljih odlagališta otpada, najavili su iz udruge Žmergo, nacionalnog koordinatora "Zelene čistke".  Hrvatski Crveni križ (HCK) ove godine nastavlja s provođenjem ekološkog projekta "Crveni križ u plavom okviru" kojemu je cilj podizanje svjesnosti o važnosti očuvanja prirodnih ljepota Hrvatske koje su jedan od ključnih elemenata uspješnog turizma. Prva HCK ekološka akcija bit će održana na Dan planeta Zemlje u Splitu, na području Park-šume Marjan (tzv. Prva voda). U akciji čišćenja podmorja i priobalja sudjelovat će djelatnici i volonteri Hrvatskog Crvenog križa, predstavnici MUP-a, djelatnici Park-šume Marjan te više od 30 ronioca iz različitih ronilačkih klubova. Osim čišćenja priobalja i podmorja, akcija će obuhvatiti i edukaciju za djecu i odrasle o zaštiti okoliša, ali i prezentaciju o kaznenim djelima protiv okoliša.  National Geographic Hrvatska i Lauba predstavljaju izložbu fotografija simboličnog naziva "Minuta šutnje" - za planet Zemlju svjetski poznatoga dokumentarnog fotografa i snimatelja te humanitarca Zorana Marinovića. Izložba će biti postavljena u Laubi – kući za ljude i umjetnost u Zagrebu. Tom izložbom National Geographic Hrvatska želi senzibilizirati javnost o važnosti brige za planet Zemlju i potrebi njezina očuvanja, što je, kako kažu, u duhu sve relevantnije misije zbog koje je Društvo National Geographic i utemeljeno: da nadahne ljude da se skrbe o planetu. U povodu Dana planeta Zemlje, Svjetska organizacija za zaštitu prirode WWF (World Wide Fund for Nature) pokrenula je internetsku stranicu prirodazaljude.org kojom na jednom mjestu ističe vrijednosti prirode te poziva stručnjake na suradnju. "Ovom stranicom želimo prikazati prirodu kroz vrijednosti vode, šume, mora i drugih ekosustava bez kojih život na Zemlji ne bi bio moguć. Želimo ohrabriti političare da prilikom donošenja odluka uzmu u obzir širok spektar prirodnih vrijednosti, a poslovni sektor da integrira zaštitu i održivo korištenje prirodnog i društvenog kapitala u svojem poslovanju", istaknula je urednica stranice Kasandra-Zorica Ivanić iz WWF Adrije. Na Dan planeta Zemlje, Sveučilište u Zagrebu i Hrvatska akademija znanosti i umjetnosti (HAZU) organiziraju okrugli stol pod nazivom "Dan planeta Zemlje-prirodna i kulturna dobra, znanstveni i stvaralački pristup". Skup će se održati u auli Rektorata Sveučilišta u Zagrebu, a nakon uvodnih obraćanja rektora Sveučilišta u Zagrebu Damira Borasa, predsjednika Nacionalnoga vijeća za znanost, visoko obrazovanje i tehnološki razvoj Ive Družića, predsjednika HAZU akademika Zvonka Kusića i ministra znanosti i obrazovanja Pave Barišića, istaknuti hrvatski znanstvenici održat će pet izlaganja. Akademik Vladimir Bermanec s zagrebačkog Prirodoslovno-matematičkog fakulteta (PMF) održat će izlaganje pod nazivom "Što je planet Zemlja?", akademik Mladen Obad Šćitaroci s zagrebačkog Arhitektonskoga fakulteta govorit će o kulturi prostora kao vrijednosnome odnosu čovjeka prema prirodi, a professor emeritus riječkog Filozofskog fakulteta Vladimir Goss govorit će o prirodnoj i kulturnoj ekologiji. Akademik Vladimir Paar, professor emeritus zagrebačkog PMF-a izlagat će o znanosti kao spoznajnome odnosu čovjeka prema prirodi.  Radni dio programa okrugloga stola završit će izlaganjem pod nazivom "Znanost, kultura i (bio)etika kao stvaralački, a ne rušilački, odnos čovjeka prema prirodi" akademika Mislava Ježića sa zagrebačkog Filozofskog fakulteta. "Znanost razvija spoznaju, kultura stvara vrijednosti, no obje mogu biti upotrijebljene na dobro i na zlo ako se ne ravnaju po etičkim i bioetičkim vrijednostima i načelima, koji jamče odgovoran odnos prema ljudima i društvu, prema živim bićima i prirodi te cjelini planeta Zemlje", istaknuo je akademik Ježić. Okrugli stol održava se u okviru manifestacije Marš za znanost (March for Science).  