Ruske granice u bliskoj bi budućnosti trebao čuvati najveći nosač aviona na svijetu, barem prema ruskim tvrdnjama, koji bi bio snažan odgovor na američke brodove klase Nimitz.  Rusi predviđaju Štorm napraviti u planu naoružavanja između 2019. i 2025. godine, dok bi ga mornarica trebala koristiti do 2030. godine. Kao potencijalna baza spominje mu se baza u Severomorsku, prenosi RBTH.  Štorm je grdosija duga kao tri nogometna igrališta, a pogonit će ga nuklearni reaktori te bi mogao nositi do 90 zrakoplova. Među njima bi trebao biti i novi avion T-50.  Potreba za novim nosačem aviona Rusima je postala očita tijekom akcija u Siriji koje je predvodio nosač Admiral Kuznjecov koji je napravljen prije 30 godina. On može nositi 30-ak aviona, dok ih američki nosači nose po 90. Ruski avioni lansiraju po jedan avion svakih par minuta, dok Amerikanci mogu u minuti poslati tri aviona sa svojih brodova. U isto vrijeme, Amerikanci imaju 19 nosača, dok Rusi imaju jedan jedini. Profesor Akademije vojnih znanosti Vadim Kozjuljin rekao je za RBTH da bi novi nosač prema karakteristikama trebao biti sličan američkom nosaču Gerald R. Ford. Tako će ovo biti ploveći aerodrom koji će pratiti i štititi cijela flota jer neće imati rakete i topove na palubi.  Ona će imati površinu od 14 četvornih kilometara i četiri piste različitih dužina. Avione će lansirati ili parnim katapultom ili preko zakrivljene piste. Nuklearni reaktori omogućit će mu brzinu do 30 čvorova, a na brodu će biti do 4000 članova posade.  Štorm bi trebao dobiti T-50 avione pete generacije koji su tek u fazi dorade, dok je verzija za nosače još u nacrtima. Za ovakav nosač treba i posebno pristanište i mjere sigurnosti Ovakva morska grdosija koštat će između 6,15 i 17,5 milijardi dolara, a kako za njega treba osigurati i avione to bi troškove moglo udvostručiti te su mnogi skeptični oko toga hoće li brod biti izrađen u varijanti koju su prvotno planirali.   