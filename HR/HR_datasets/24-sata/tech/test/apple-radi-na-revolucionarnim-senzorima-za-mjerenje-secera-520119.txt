Nakon što su desetljećima uspješno mijenjali način na koji koristimo računala, telefone ili satove, čini se da je Apple našao sljedeću veliku misiju - dijabetes.  Američki div okupio je tim biomedicinskih inženjera na tajnom projektu kojeg je još osmislio Steve Jobs kako bi razvili senzore kojima će se pomoći u borbi protiv dijabetesa, objavio je CNBC. Navodno se radi o neinvazivnim senzorima koji bi stalno mogli pratiti razinu glukoze kako bi se bolje nosili s dijabetesom.  Iz Applea su odbili komentirati ove navode.  Tajni tim navodno radi u uredima u Palo Altu, blizu sjedišta Applea. Iako nema puno detalja o proizvodu koji rade, navodno bi trebali koristiti optičke senzore kako bi mogli mjeriti glukozu kroz kožu. Senzor bi se mogao spajati sa Appleovim satom, no još bi logičnija opcija bila da se kao narukvica spaja s telefonom kako bi bio dostupan ogromnom krugu ljudi. Projekt navodno traje već pet godina i sad se provode studije izvedivosti.  