U Europi se sve manje gradi, a sve više obnavlja. Trend je to kojem je doprinijela ekonomska kriza 2008. godine i u toj korektivnoj mjeri ima više koristi nego štete. Okoliš će manje opteretiti obnovljena postojeća zgrada nego izgradnja nove. Na tržištu su danas lako dostupni kvalitetni materijali, napredna tehnologija, građevinska industrija se razvija, čak su se građevinari i arhitekti uskladili, pa energetski učinkovita rješenja ne idu na uštrb estetike. No, koliko to sve košta? Donedavno sam bila uvjerena da je kvalitetna i dubinska obnova moguća samo uz pozamašan budžet ili povlačenjem sredstava iz EU. A onda sam bila pozvana uvjeriti se osobno u uspješnost projekta obnove gotovo 100 godina stare i zapuštene kuće u belgijskom Anderlechtu, nedaleko Brisela. Kuća u nizu nespretnog je rasporeda jer je prostor visok i uzak, a 80 metara kvadratnih raspoređeno je na tri etaže. Ulazna vrata otvaraju se ravno u dnevni boravak na koji se u nizu nastavlja (nekadašnja) kotlovnica i kuhinja, a stubište povezuje dnevni boravak s katom i potkrovljem. Takav raspored nezgodan je iz više razloga; teško ga je zagrijati, loša je cirkulacija zraka, a dnevno svjetlo teško dopire u unutrašnjost prostora. Jonas Lindekens iz ONO Architectuur studija čiji je projekt obnove pobijedio na natječaju, ponudio je rješenje kako u prostor unijeti više dnevnog svjetla, povećati iskoristivost prostora, unaprijediti sustav grijanja i ventilacije te poboljšati kvalitetu toplinske izolacije vanjske ovojnice zgrade. Ograničenja koja je pred projektante stavilo poduzeće u čijem je vlasništvu spomenuta kuća te još 86 jednakih socijalnih kuća u Anderlechtu, bila su smanjenje troškova grijanja i hlađenja za 50%, vremenska i financijska ograničenja, te projekt koji je moguće lako replicirati. Arhitekti Velux Grupe poveli su nas do RenovActive kuće kroz mirne i skromne ulice Anderlechta, s uredno poredanim, ali zapuštenim identičnim dvokatnicama s početka prošlog stoljeća. RenovActive kuća odskače svježinom, što nije neobično jer majstori upravo izvode završne radove na fasadi. Prvo što nas je iznenadilo čim smo kročili u kuću je količina svjetla u dnevnom boravku. Zubato jutarnje sunce ulazilo je u unutrašnjost do te mjere da sam požalila što nisam ponijela sunčane naočale. Iako dnevni boravak ima samo jedan prozor na južnoj strani, svjetlost je dopirala iz smjera stubišta i kuhinje koja je sada proširena nadograđenim zimskim vrtom. Ograđen izo-staklenim stijenama, aneks proširuje kuhinju i blagovaonicu za dodatnih 12 m2 te opskrbljuje dnevnim svjetlom prostor cijelog prizemlja. Ljeti će se staklene stijene moći razmaknuti i prostor pretvoriti u terasu s koje će se moći zakoračiti u dvorište.   Stubište koje vodi do potkrovlja bilo je slaba točka kuće. Tamno, usko i neprozračno povezivalo je prizemlje s prvim katom. Ovom renovacijom stubište je produženo do potkrovlja, kako bi se otvorio put dnevnom svjetlu koje dopire kroz krovni prozor točno ponad stubišta, a ugrađen je i novi vertikalni prozor na katu. Tako je stubište postalo svjetlosni tunel i pluća kuće koji snabdijeva prostor svjetlom i svježim zrakom.  Zapušteno potkrovlje nakon obnove pretvoreno je u dječju sobu s tri dječja kreveta, a dva velika krovna prozora ispunjuju prostor dnevnim svjetlom. Svi prozori opremljeni su automatskim roletama koje se spuštaju u ljetnim mjesecima i štite unutrašnjost od pregrijavanja, dok zimi propuštaju sunčeve zrake u prostor. Uvedeno je podno grijanje i ugrađeni su radijatori na katu i u potkrovlju, a pojačana toplinska izolacija vanjskih zidova (20 cm EPS-a) osigurava zadržavanje topline u kući. Rezultat obnove je prelazak iz energetskog razreda G u energetski razred B, sukladno tome je smanjenje troškova grijanja i hlađenja s 5.000 eura godišnje na samo 800 eura godišnje. Do proljeća 2018. kuća je otvorena za posjetitelje, a potom će u nju useliti peteročlana obitelj koja će dvije godine mjeriti potrošnju energije, grijanja i vode, a proučavat će se i način na koji se obitelj prilagodila na život u kući tog tipa. U planu je obnova 86 kuća prema istom principu u naselju Anderlech. Nadam se da će mjesto zadržati isti šarm i kada za nekoliko godina prošetam njime između 86 obnovljenih niskoenergetskih kuća. Tema: Green Living 