Ovo je sretan dan za mene, ali danas počinju crni dani za radnike koji rade za grad, rekao je Ivica Kirin, gradonačelnik Virovitice na predstavljanju otvorenog portala grada. Predstavljajući projekt kojim je i Virovitica postala pametan grad Kirin je na WinDays 17 konferenciji rekao kako će se sada moći jasno i jednostavno vidjeti tko u gradu koliko radi. - Nemojte se skrivati iza mene. Odradite posao za koji ste plaćeni - poručio je Kirin i naglasio kako će uz ovaj projekt moći i on znati tko je tko u gradskoj upravi i kako tko radi za svoju plaću.  Virovitica je danas službeno pokrenula portal otvorenih podataka (opendata.virovitica.hr) te portal MyCity koji će služiti kao servis za prijavu komunalnih nepravilnosti na području cijelog grada.  Projekt je baziran na OpenDataStore platformi, a na njemu su radili s Microsoftom i tvrtkom Omega software. Građani i svi ostali će tako moći koristiti sve podatke koji će se objavljivati na portalu, kako bi pomogli rastu digitalne ekonomije, ali i kreirali nova rješenja. Kroz MyCity stranicu ili aplikacije (iOS i Android) moći će jednostavnije prijaviti sve što treba popraviti u gradu, a grad će ih moći obavještavati o napretku gradova.  Siniša Gavrilov iz Omega softwarea rekao je kako su uz Viroviticu, u pilot fazi ovakvog projekta još i Velika Gorica te Varaždin koji će dobiti slična rješenja. Dodao je kako rade još i sa gradovima u Latviji i Ukrajini te na projektu za nacionalni portal Egipta.    