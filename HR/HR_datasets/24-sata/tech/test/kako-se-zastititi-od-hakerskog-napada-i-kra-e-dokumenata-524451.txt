Ovog vikenda jedan od najvećih hakerskih napada zarazio je 200.000 računala u 150 zemalja svijeta. Hakeri su iskoristili program za hakiranje koji je stvorila američka Nacionalna sigurnosna agencija a koji je 'iscurio' u travnju. Nakon što virus zarazi računalo, hakeri preuzmu potpunu kontrolu nad svime što se na njemu nalazi i ako ponovno želite kontrolu nad svojim dokumentima morate im platiti otkupninu.  Stručnjaci upozoravaju da bi ovakvi napadi mogli biti sve žešći i češći. Evo kako se zaštititi: Cilj ovakvih napada je otmica dokumenata i najveća šteta je upravo gubitak dokumenata. Kako ne biste ostali bez važnih podataka najbolje bi bilo da ih pohranite na eksterni hard disk koji se ne spaja na internet. Računalo vam se ne može zaraziti ako na njega niste skinuli štetni software. Zato dobro pripazite kad otvarate mailove, koji mogu izgledati kao da ste ih poslali samima sebi ili ih dobili od kolega, i priloge u njima. Ako vam link izgleda sumnjivo, nemojte ga kliknuti, a aplikacije skidajte samo iz službenih trgovina. Antivirusni programi skeniraju i blokiraju sadržaj koji bi mogao naštetiti računalu.  Redovitom nadogradnjom softwarea smanjujete mogućnost da budete žrtva napada jer svaka nova verzija programa ili aplikacije ima 'zakrpe' na mjestima gdje su programeri utvrdili da bi kod mogao biti osjetljiv. S obzirom na mogući utjecaj kibernetičkog napada na korisnike i njihove tvrtke, softverska kompanija Microsoft objavila je ažuriranja za Windows XP, Windows 8 i Windows Server 2003 te upućuje korisnike na blog "Upute za korisnike vezano uz uz napade WannaCrypt“, doznaje se u ponedjeljak iz tvrtke Microsoft Hrvatska. Masovni kibernetički napad takozvanim ucjenjivačkim softverom (ransomware) u petak je pogodio računalne mreže tvrtki i javnih ustanova u gotovo stotinu zemalja. Ucjenjivački softver blokira pristup računalnom sustavu i potom traži novac kako bi ga odblokirao a, prema češkoj kompaniji Avast koja se bavi kibernetičkom sigurnošću, samo u petak je zabilježeno 75.000 napada tim štetnim programom u 99 zemalja. Najteže su pogođene Rusija, Ukrajina i Tajvan, ocijenio je Avast. Europol je u nedjelju objavio da je pogođeno 200.000 žrtava u najmanje 150 zemalja i da će njihov broj rasti s početkom radnog tjedna. Ne iznoseći komentare ni ocjene vezane za kibernetičke i hakerske napade koji su proteklog vikenda globalno otkrivani, na upit Hine imaju li informacija imaju li njihovi korisnici u Hrvatskoj i regiji problema zbog toga, iz Microsofta Hrvatska su kratko poručili da su "korisnici koji imaju antivirusni softver ili uključen Windows update zaštićeni od zlonamjernog softvera". Napominju još i da su zbog toga objavili ažuriranja za spomenute sustave Windows, upućujući korisnike da za više informacija pogledaju Microsoft Security Response Center blog "Upute za korisnike vezano uz napade WannaCrypt". 