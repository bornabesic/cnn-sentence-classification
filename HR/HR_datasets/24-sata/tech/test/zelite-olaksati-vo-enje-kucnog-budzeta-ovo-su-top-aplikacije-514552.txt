Struja, plin, voda, internet... kroz mjesec nam stižu gomile računa na koje moramo paziti i pobrinuti se kako bismo ih platili na vrijeme. Kroz godine su mnoge obitelji razvile vlastite sustave za praćenje računa, pa su se neki oslanjali na kuverte ili fascikle s pretincima kako bi pratili što je plaćeno, a što nije i pritom bolje kontrolirali vlastite troškove. Srećom, danas živimo u vremenu pametnih telefona kad nam oni mogu poslužiti za gotovo sve što zatrebamo, pa tako i da nam pomognu u vođenju kućnih financija. Niz aplikacija posvećen je upravo tome, a u nastavku pročitajte koje su najbolje među njima.    Ovo je iznimno jednostavno dizajnirana aplikacija, a u tome je i njena glavna čar. Fudget vam troškove prikazuje na jednostavnoj listi i ovo je super alat za one koji samo žele dobro mjesto gdje mogu biti organizirani. Besplatna je, ali s oglasima, a ako njih ne želite trebate platiti dva dolara. (iOS, Android) Kroz m-hepi besplatnu aplikaciju moći ćete izračunati uštede po računu za električnu energiju, ali i HEP Opskrbi podnijeti zahtjev za ugovaranje opskrbe. Pomoću aplikacije možete pregledati svoj račun i uplate te ispisati račune i uplatnice, ali i pratiti potrošnju u prošlim razdobljima te pregledati svoje podatke o ugovorima i tarifnim modelima. Vjerojatno će mnogima najkorisnija biti mogućnost plaćanja računa kreditnim karticama kako bi dodatno uštedjeli vrijeme. (iOS, Android, Windows) Aplikacija m-Plin omogućuje vam da pratite stanje očitanih brojila po mjesecima i godinama, a u isto vrijeme da pratite i potrošnju plina. Ovdje na jednom mjestu možete pregledati račune te ih odmah platiti, a korisna su opcija novosti te izračun potrošnje i tarifa (iOS, Android) Toshl je odlično dizajnirana aplikacija koja vam želi pomoći da vratite kontrolu nad svojom potrošnjom kako bi znali na što vam odlazi novac. Podsjetit će vas kad trebate platiti račune, a da sve ne bi bilo tako ozbiljno, tu su Toshl čudovišta. Dobar bonus je što možete ovdje unijeti i sve troškove koje niste planirali kroz mjesec kako bi vidjeli ukupnu svotu koju ste potrošili. Besplatan je, a možete ga koristiti na više uređaja. (iOS, Android, Windows) Income.io aplikacija namijenjena je obiteljima kako bi precizno mogli pratiti podatke za svakog člana. Možete jasno vidjeti razliku prihoda i rashoda, a kad unesete budžet, pratit ćete koliko vam je ostalo raspoloživo sa svakim predmetom koji unesete. (iOS, Android) Goodbudget je namijenjen onima organiziranima koji žele pratiti svaki detalj, a ovdje ćete moći odvojiti iznose za različite namjene (izlazak, hrana...). Kad unesete potrošeni iznos u neku kategoriju, on će se oduzeti kako bi lakše znali sa čime raspolažete. Za više od dva povezana uređaja treba platiti pretplatu. (Android, iOS) Wally je vaš osobni novčanik nad kojim ćete imati detaljnu kontrolu, a mogao bi biti odličan izbor za putnike. Naime, osim što možete postaviti proračun s kojim raspolažete u cijelom mjesecu, Wally vam omogućuje da odredite dnevni budžet što je praktično na putovanjima gdje je malo teže pratiti što ste i koliko trošili. Osnovna verzija mu je besplatna. (iOS, Android) Tema: Digital Takeover 