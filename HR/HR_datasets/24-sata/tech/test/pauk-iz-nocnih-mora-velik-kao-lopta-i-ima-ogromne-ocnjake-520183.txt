Nova vrsta pauka koju su znanstvenici otkrili u Meksiku neće uopće pomoći u smanjenju strahova od paukova. Štoviše, pogled na njega svaki strah bi mogao slobodno udvostručiti.  Nazvali su ga Sierra Cacachilas po istoimenom planinskom lancu gdje su ga i otkrili znanstvenici iz Prirodoslovnog muzeja San Diega. Velik je desetak centimetara, a tijelo mu prekrivaju dlake dok mu ispod očiju dominiraju veliki očnjaci.  Prvi put su ga otkrili nakon što su pronašli njegov odbačeni egzoskelet iz kojeg su vidjeli da pripada lutajućim paucima, što im je bio znak da se vrate navečer jer se radi o paucima koji izlaze noću.  - Kad sam ih vidjela prvi put, bila sam impresionirana njihovom veličinom - rekla je znanstvenica Maria Luisa Jimenez, koja je dodala kako u svim godinama istraživanja i prikupljanja pauka na poluotoku nije našla ovako veliku vrstu.  - Znala sam da se ovdje radi o nečem novom što moramo opisati - dodaje Jimenez.  Ovaj pauk uglavnom se nalazi u spiljama, a iako je u rodu brazilskom lutajućem pauku, koji ima najsnažniji otrov, ovaj nije smrtonosan za ljude.  -- Skoro svi pauci su otrovni, ali jako malo ih je opasno za ljude. Jedan me ugrizao dok sam baratao njime i još sam živ - rekao je Jim Berrian iz Prirodoslovnog muzeja.  