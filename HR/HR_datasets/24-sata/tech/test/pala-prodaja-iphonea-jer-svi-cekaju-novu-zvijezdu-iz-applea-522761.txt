Apple je u prvom tromjesečju ostvario prihode od 52,9 milijardi dolara, 4,6 posto više nego u istom lanjskom razdoblju, a premda je porasla i dobit, dionica kompanije našla se pod pritiskom zbog neočekivanog pada prodaje iPhonea. Prema poslovnom izvješću, objavljeno u utorak, čista dobit Applea iznosila je u proteklom tromjesečju 11,03 milijarde dolara, što je 4,9 posto više nego u istom razdoblju prošle godine. Međutim, zbog pada prodaje pametnih telefona iPhonea, cijena dionice Applea u utorak je u produženom trgovanju na Wall Streetu skliznula gotovo 2 posto. Apple je, naime, u proteklom tromjesečju prodao 50,76 milijuna iPhonea, manje nego što su očekivali analitičari i manje nego u istom lanjskom tromjesečju kada je prodano 51,19 milijuna iPhonea. Unatoč padu prodaje tog uređaja, prihodi Applea od iPhonea porasli su na godišnjoj razini za 1,2 posto, što se zahvaljuje prosječno višim cijenama uređaja. Svijetlu točku u Appleovom izvješću predstavlja i rast prihoda od usluga tvrtke, koje među ostalim uključuju aplikacije Apple Music, Apple Pay, App Store i iCloud, za 17,5 posto na godišnjoj razini, na 7,04 milijarde dolara. S druge strane, analitičare je zabrinuo pad prihoda od prodaje u Velikoj Kini, odnosno na tržištima Kine, Hong Konga i Tajvana, što je drugo najveće Appleovo tržište nakon američkog. Prihodi s tog tržišta pali su u proteklom tromjesečju za 14,1 posto na godišnjoj razini, na 10,7 milijardi dolara. Slabljenje potražnje za iPhoneima u Kini posljedica je usporavanja rasta tamošnjeg gospodarstva, a time i potrošnje stanovništva, ali i velikoj konkurenciji jeftinijih pametnih telefona proizvođača iz te regije. 