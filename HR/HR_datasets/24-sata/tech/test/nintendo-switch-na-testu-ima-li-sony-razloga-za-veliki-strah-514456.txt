Wii, Wii U, DS... Nintendo je ne jednom odlučio masovno proizvoditi eksperimentalni gaming hardver, a kao što to ilustriraju ovi gornji primjeri, njegov uspjeh je u pravilu oscilirao. Pa ipak, japanski gaming div očigledno ne planira odustati od svoje filozofije jer je novoizašli Switch njegov najveći rizik do sada. Nintendove prijašnje konzole su često prkosile konvencijama i pokušavale definirati vlastito tržište, no nikada to nisu činile na takav način i u tolikoj mjeri kao što to pokušava Switch. Ne samo da ovaj uređaj cilja na sve dobne uzraste već i gotovo sve tipove igrača, od onih koji žele zabavu u pokretu do onih koji se preferiraju zavaliti ispred televizora, od ljudi koji su voljeli originalni Wiimote do onih kojima su klasični kontroleri ipak draži. I dok Switch uspijeva postići nešto od toga, podbacuje u nekim drugim pogledima jer je hardverski jednostavno previše limitiran da istinski realizira Nintendovu ambicioznu viziju. Pa opet, u kontekstu prijenosne konzole, Switch je prava mašina koja je osjetno jača od PlayStation Vite, do nedavno daleko najmoćnijeg komada prijenosnog gaming hardvera. Nažalost, Switch kao prijenosna konzola podbacuje u pitanju prenosivosti. Uređaj je prilično velik i robustan za nešto što biste trebali nositi sa sobom te ga ne možete jednostavno strpati u džep kao jedan 3DS, a njegove kontrole i ekran su pak potpuno izloženi te ga ne možete čak niti staviti u torbu ili ruksak bez bilo kakve zaštite. Dobro, možete, ali to vjerojatno neće dobro završiti jer sama kvaliteta izrade definitivno nije na razini jednog modernog pametnog telefona koji se teško može ogrebati kada ga ubacite u pretinac s ključevima. Switch je napravljen od kombinacije metala i plastike i iako u rukama ne ostavlja onaj "jeftini" dojam, ne savjetujemo bilo kakvo eksperimentiranje s izdržljivošću njegovog kućišta. S pozitivne strane, Joy Con kontroleri i Pro kontroler su napravljeni prilično dobro te njihove mat teksture jako dobro leže u rukama, a Joy Con Grip djeluje robusno i neslomljivo. Nažalost, Joy Con strapovi nisu ništa spektakularno i prilično ih je nespretno odvojiti od kontrolera. Sveukupno gledajući, Switch kontrole ostavljaju bolji dojam od same konzole, a Joy Con Grip i Pro kontroleri su najtradicionalniji gamepadi koje je Nintendo napravio još od SNES-a. Sami Grip je puno intuitivniji za korištenje nego što to njegova forma sugerira, iako nedostatak velikih analoga i tradicionalnog d-pada vjerojatno znače kako će određeni žanrovi igara više patiti na Switchu nego na PS4 i posljednjem Xboxu. Ostatak recenzije Nintendove nove konzole donosi IGN Adria. 