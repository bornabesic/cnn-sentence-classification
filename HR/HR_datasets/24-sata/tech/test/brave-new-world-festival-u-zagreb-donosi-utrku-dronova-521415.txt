Drugi po redu Brave New World održat će se 6. i 7. svibnja 2017. u Zagrebu u organizaciji HUB-a 385, a cijeli će događaj otvoriti Michela Magaš, dobitnica nagrade Europske unije za inovatoricu 2017. godine i osnivačica Stromatolitea, britanskog labaratorija za inovacije. Uzbudljivom tehnološkom vikendu prethodit će serija stručnih susreta koji kreću već od 2. svibnja.  Ovogodišnji Brave New World, najznačajniji regionalni festival kreativnih tehnologija, ponovno će okupiti mnoštvo inovatora i entuzijasta svih generacija, koji će moći sudjelovati u brojnim radionicama i zanimljivim predavanjima domaćih i svjetskih stručnjaka.  - Nakon prvog izdanja festivala, koji je odlično odjeknuo i privukao veliki interes građana i medija, ove godine smo odlučili ponuditi još veći i raznovrsniji program. Ideja je na jednom mjestu pokazati najzanimljivija tehnološka dostignuća, ali i omogućiti svima zainteresiranima da otkriju svoje kreativne potencijale bilo kroz praktične radionice prilagođene njihovim interesima ili putem specijaliziranih meetupa na kojima će se moći međusobno umrežavati - istaknula je Ivana Šoljan, suosnivačica HUB385 centra inovacija pritom dodavši: „Posjetitelji će na licu mjesta moći vidjeti kako kreativne tehnologije današnjice kreiraju našu budućnost i otvaraju nove i uzbudljive mogućnosti u svim sferama života.“  U sklopu Hack, make & play konferencije sudjelovat će brojni zanimljivi predavači, a predvodit će ih EU inovatorica godine Michela Magaš koja svojim inovacijama povezuje svjetove znanosti, tehnologije i umjetnosti. Osim toga, tu su radionice za hobi entuzijaste koji će moći naučiti kako 3D-printati, razviti vlastiti senzorni sustav ili digitalizirati svoj vrt, dok će na dječjim radionicama najmlađi kombinirati učenje, istraživanje i igru kako bi ušli u čudesan svijet robotike, mehanike i programiranja. Nezaobilazan događaj na nadolazećem Brave New Worldu svakako je prva Zagreb Open utrka dronova, kao i izbor Naj robota Hrvatske. Brojni će posjetitelji moći uživati i u sajmu IoT inovacija, izložbi električnih vozila, a predstavit će se, između ostaloga, i najzanimljiviji novi startupi iz Hrvatske i šire regije. I ovog je puta pristup svim sadržajima i radionicama besplatan, uz prethodnu prijavu. Vrijednost festivala prepoznala je i struka, koja ga je na ovogodišnjem RSVP festivalu event industrije proglasila najboljim društveno korisnim događanjem. HUB385 i Brave New World usto su odnijeli i nagradu za najbolji neprofitni PR projekt u Hrvatskoj, koju dodjeljuje Hrvatska udruga za odnose s javnošću.  