Dobro nam je poznato da Google prikuplja gomilu podataka o nama, a sada su izbacili novi alat koji će omogućiti da lakše vidimo što su sve naučili o nama preko svih svojih povezanih sustava, ali i da zabranimo pristup nekim personaliziranim sustavima za oglase.  Ovo je nadogradnja sustava My Account (Moj račun) koji su lansirali lani u svibnju, a u kojem smo mogli na jednom mjestu odrediti koji podaci o nama će se prikazivati na svim Googleovim proizvodima.  Novi alat zove se My Activity (Moja aktivnost) i to je jedna kontrolna ploča koji će nam omogućiti da pregledamo što su sve u Googleu prikupili o nama i našim aktivnostima preko tražilice, YouTubea, Chromea, Androida i svih drugih sustava.  Svaku od tih stavki sada možemo urediti ili potpuno izbrisati.  Ako ste na Androidu i koristite Chrome uistinu zastrašujuće može izgledati količina informacija o vašim online aktivnostima. Tako mogu vidjeti da ste posjetili neku stranicu, a potom i aplikaciju za slanje poruka i točno što ste radili nakon toga.  Uz prikaz vaše aktivnosti sada dolaze i nove postavke oglašavanja. Naime, internetski div koristi sve što može kako bi vam prikazivao prilagođene oglase, a ovdje imate opciju da im dozvolite ovakav novi prikaz ili ostavite sve kao što je bilo dosad. Za one koji brinu oko privatnosti, ovo će vjerojatno biti opcija koju neće htjeti uključiti. No, ipak tu nude priliku da ugasimo prikazivanje određenih oglasa ili da biramo teme koje su nam relevantne i na temelju toga nam prikazuju oglase.  