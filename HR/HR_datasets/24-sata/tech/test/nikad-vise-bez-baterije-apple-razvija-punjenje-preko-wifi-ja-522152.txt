Ostati "bez baterije" jedan je od najvećih strahova modernog doba. Kud god krenuli, većina nas pazi da im je mobitel napunjen, a nerijetko sa sobom nosimo i punjače. Svemu tome uskoro bi mogao doći kraj, rekli bi, jedna briga manje.  Američki Apple, naime, istražuje mogućnosti bežičnog punjenja mobitela i ostalih uređaja preko Wi-Fi-ja, mobilne mreže pa čak i signala sa satelita, piše Daily Mail. Tehnologija podrazumijeva korištenje elektromagnetskih valova na visokim frekvencijama koji se do uređaja usmjeravaju preko posebnih antena. Energiju potrebnu za punjenje proizvodi bazna stanica koja "uspostavlja kontakt" s uređajima. - Ideja bežičnog punjenja je jedan od naših prioriteta i nije novost. Prva istraživanja obećavaju, ali potrebna su dodatna istraživanja, kažu u Appleu. S obzirom da u posljednje vrijeme svi premium smartphonei nalikuju jedan drugome, priča se da bi upravo punjenje preko bežičnih mreža mogla biti jedna od revolucionarnih funkcija novog iPhonea koji stiže u rujnu.    