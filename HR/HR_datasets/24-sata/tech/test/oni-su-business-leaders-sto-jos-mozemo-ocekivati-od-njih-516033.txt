Digital Takeover konferenciju obilježila je i dodjela Business Leaders priznanja tvrtkama koje je 24sata prepoznalo kao lidere u digitalnoj transformaciji. Radi se o tvrtkama koje vuku i definiraju digitalno tržište te određuju kako će ono izgledati sutra, ali i koriste najbolje prakse.  Hrvatski Telekom dobio je nagradu za najveću investiciju u digitalnu tehnologiju, kao kompanija koja je u proteklih pet godina uložila 5,7 milijardi kuna u razvoj digitalnog tržišta i komunikacijske mreže u državi. Valent Turković i Udruga Otvorena mreža prije dvije godine su tijekom izbjegličke krize kreirali jednostavan sustav kojim su u rukasku nosili opremu koja je omogućila Wi-Fi mrežu, ali i još važnije, brojnim izbjeglicama je dala priliku da se jave obiteljima koje ih čekaju. Taj je jednostavan projekt narastao u MeshPoint, startup koji danas razvija komunikacijsko rješenje koje u kriznim situacijama omogućuje besplatan Wi-Fi, a za njega su danas zainteresirani u raznim državama. Zbog toga je ovaj startup dobio i priznanje za društveno koristan projekt. Nagradu za iskorak u korištenju novih medija u komunikaciji s potrošačima dobio je HEP zbog napora i alata koje su razvili u proteklom razdoblju kako bi se još više približili svojim korisnicima, ali i kako bi im olakšali korištenje njihovih brojnih usluga, od plaćanja računa, pregleda potrošnje do komunikacije novih rješenja kroz nove kanale poput YouTubea. Nanobit je od tvrtke sa samo dvoje zaposlenika narastao u diva koji danas zapošljava više od 100 ljudi i koji je među najpoželjnijim mjestima za rad u Hrvatskoj. Njihove mobilne igre skinule su se više od 55 milijuna puta, a iako su fokusirani na igre za mobilne uređaje, njihov rast snažno je utjecao na razvoj gaminga kao izvoznog hrvatskog proizvoda.  Priznanje za inovativan pristup u digitalnom oglašavanju dobila je Zagrebačka banka za svoje kampanje kojima se obraćaju novim publikama kroz nove kanale, ali i za rješenja kojima se direktno obraćaju publici kroz vlastiti portal ili društvene mreže te vlastitu stranicu za mlade.  Tema: Digital Takeover 