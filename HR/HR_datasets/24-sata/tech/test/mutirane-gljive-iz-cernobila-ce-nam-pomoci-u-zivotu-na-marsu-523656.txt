Černobilska katastrofa mogla bi u budućnosti biti ključna za život ljudi na Marsu, ali i za uzgoj novih biljnih vrsta i to zahvaljujući gljivama iz zone oko nuklearne elektrane.  Goleme količine zračenja zagadile su veliko područje oko elektrane, a znanstvenici danas proučavaju dugotrajne posljedice zračenja na žive organizme zbog raznih primjena u medicini. Jedan tim iz NASA-e fokusirao se na proučavanje organizama kako bi stvorili novi 'zaštitni faktor' za ljude koji će živjeti u svemiru. Prošle godine su na ISS poslali osam vrsta gljiva iz zabranjene zone oko elektrane. To su gljive koje su se pojavile nakon katastrofe, a dvije su vrste bile posebno uspješne u ozračenom području.  - Zračenje u Černobilu je visoko, ali te crne gljive pojavile su se prve nakon katastrofe, čak i prije bakterija - rekao je Kasthuri Venkateswaran za Motherboard. Znanstvenik koji je vodio studiju ispričao je da su birali gljive koje su opstale zbog kodiranja proteina ili biomolekularnih informacija koje su ih štitile od zračenja.  Znanstvenici se nadaju da će proučavanjem tih gljiva uspjeti stvoriti neku vrstu zaštitnog faktora koje će astronaute čuvati od svemirskog zračenja koje je jedna od najvećih prijetnji na dugotrajnim misijama u svemiru ili pri boravku na Marsu. Venkateswaran pojašnjava da će prije bilo koje misije na Mars ili gradnje nastambi morati poduzeti najveće mjere zaštite, a nakon što su gljive vratili na Zemlju, nastavit će ih proučavati.  No, osim zaštite astronauta, organizmi koji su opstali u radioaktivnom području Černobila pomoći će znanstvenicima u razvoju usjeva koji mogu preživjeti svemirsko zračenje ili pri uzgoju biljaka na drugim planetima. Naime, iako se ovdje radi o puno većem zračenju nego onom u svemiru, način na koji su biljke razvile toleranciju bit će ključan za preživljavanje biljaka u svemiru. Venkateswaran je tako rekao i da bi geni otporni na zračenje mogli biti ubačeni u kvasac koji se koristi u proizvodnji piva pa bi mogli imati bolje pivo u svemiru, piše Daily Mail. 