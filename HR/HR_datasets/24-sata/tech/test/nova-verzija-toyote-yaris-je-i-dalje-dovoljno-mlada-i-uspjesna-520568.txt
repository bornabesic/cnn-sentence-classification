Kod tipičnog redizajna obično se mijenjaju svjetla, odbojnici, maska i sitnice u unutrašnjosti. Kod Yarisa je taj popis mnogo duži, a promjene temeljitije. Prednji dio je potpuno promijenjen, a isto vrijedi i za stražnji, koji više nimalo ne nalikuje na onaj kod starog modela. U unutrašnjosti Yaris donosi potpuno nove instrumente, novi multimedijski sustav s još više funkcija i mnoge druge sitne detalje. Velike novosti su i pod karoserijom. Nema više 1,33-litrenog motora koji se u Yaris ugrađivao dulje od desetljeća. Suprotno trendovima, njega ne mijenja neki mali turbo već potpuno novi atmosferski motor obujma 1,5 litara koji zadovoljava sve buduće Euro 6 ekološke standarde. Štedljiviji je 10 posto i razvija 112 KS, što je itekako velika snaga za mali Yaris pa su performanse na granici sa sportskima. Ipak za takvu vožnju motor treba tjerati u vrlo visoke okretaje, što rezultira prilično velikom bukom. Na testnoj vožnji trošili smo 6,2 l/100 km. S druge strane uz hibridni pogon potrošili smo samo 4,8 l/100 km. Ovaj sustav i dalje ima 100 KS te dolazi u kombinaciji s CVT automatskim mjenjačem, no zbog bolje izolacije hibridni Yaris je sad osjetno tiši. Osnovni motor je 1-litreni trocilindraš sa 69 KS, a tu je i dizel s 90 KS. Yaris je i nešto dinamičniji u vožnji zbog reprogramiranog ESP-a te novih amortizera. Yaris je već stigao u naše prodajne salone. Osnovni model stoji 82.200 kuna, a hibrid 109.900 kuna, što je jeftinije od dizelske verzije. 