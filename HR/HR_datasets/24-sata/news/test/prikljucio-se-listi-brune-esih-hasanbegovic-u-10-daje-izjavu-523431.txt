Zlatko Hasanbegović obratio se medijima iz stožera kandidatkinje Brune Esih. Rekao je kako je odlučio otvoreno stati uz kandidaturu kandidatkinje čiji svjetonazor već otprije podupire. Njegova odluka rezultat je nezadovoljstva politikom HDZ-a i njegova predsjednika Andreja Plenkovića: - Događanja pokazuju da u HDZ-u ima puno onih koji sa mnom dijele iste nade i iste bojazni. Njima izražavam zahvalnost. Problemi postaju sve teži, a naše bojazni sve osnovanije. One neće nestati ako pred njima zatvaramo oči. S tim problemima moramo se suočiti. Imajući na umu znakove nezadovoljstva koje u stranci vrije i dvije činjenice, prvo da je Plenković na svoju ruku odlučio hazarderski ugroziti opstanak Vlade i drugo da je HDZ i dalje favorit na izborima koje je realno očekivati, iako položaj favorita više izvire iz slabosti drugih, odlučio sam na kocku staviti svoju političku budućnost. Uvjeren sam da izražavam raspoloženje velikog dijela našeg članstva i da zastupam vrijednosti na kojima je HDZ sazdan. U posljednjih godinu i pol imali smo izbore u dva navrata. Plenković sa svojim nevidljivim mentorima želi dogovorima ispod stola iznevjeriti rezultate izbora i HDZ osuditi na koaliranje s malim strankama koje su svjetonazorski nespojive sa svjetonazorom HDZ-a. To nas na kraju može dovesti i do koalicije sa SDP-om.  - Vrhunac neodgovornost postupanja predstavlja nametanje kandidature Drage Prgometa za gradonačelnika Zagreba mimo stvarne volje gradske organizacije, smatra Hasanbegović i dodaje:. - Ovo nije lista usmjerena protiv HDZ-a. U svjetlu trenutne političke krize i diletantizma, izbori u Zagrebu po svojoj nacionalnoj važnosti prelaze okrive lokalnih izbora. Ne očekujem laganu pobjedu, ali da u svoja načela ne vjerujem, danas ne bih bio ovdje. Na pitanje očekuje li izbacivanje iz HDZ-a, Hasanbegović je odgovorio: - To nije na meni. Ja nisam predao ostavku na članstvo u HDZ-u. O tome će osobno odlučiti Andrej Plenković, vjerojatno uz konzultacije sa Šeksom i Božinovićem. U ovoj fazi političkog razvitka svoje djelovanje ne vidim kao djelovanje usmjereno protiv HDZ-a nego kao djelovanje u korist stvarnih stranačkih interesa. Kad vidim epilog cijele ove situacije, donosit ću odluke. Rekao je da se s Plenkovićem čuo u subotu i da mu je on iznio svoje viđenje događaja koji su doveli do krize Vlade, a razgovor je zaključen u pomirljivom ozračju.  Na početku obraćanja medijima, Hasanbegović je istaknuo kako Vlada i HDZ ne mogu biti talac političke sudbine jednog čovjeka, točnije ministra financija Zdravka Marića: - HDZ i Vlada bili su dovedeni u polažah talaca političke sudbine ministra financija, sposobnog ministra Zdravka Marića, čovjeka koji nikad nije bio član HDZ-a s kojim sam kao ministra kulture sasvim korektno surađivao. Taj talački položaj implicirao je i neke druge poruke jer je stvorio dojam da se stranka u aferi Agrokor pretvara u zaštitnika upravljačkih i vlasničkih struktura koncerna koje su proizvele koloplet nejasnoća koje će u konačnici imati pravosudni epilog, kaže Hasanbegović i dodaje: - Danima sam sebi postavljao pitanje smije li HDZ biti doveden u položaj takvog taoca. Smije li se bez promišljanja bespovratno razvrgnuti jedan koalicijski odnos. Smije li pozicija HDZ-a i Vlade ovisiti o čovjeku koji nije član stranke? I onda kad je Plenković bez bilo kakve konzultacije sa stranačkim tijelima izabrao taj put koji smatram pogrešnim, smije li se HDZ upuštati u saborske manipulacije koje naš parlamentarni život pretvaraju u moralnu kaljužu? Danima postavljam sebi pitanje, nije li ovo trenutak u kojem glas savjesti mora imati prednost pred glasom jednog dijela stranačkog vodstva?  Hasanbegović je podsjetio da je Plenković, prije godinu dana, u pismo koje je potpisao i Davor Ivo Stier poručio da HDZ ne može biti talac političke sudbine bilo kojeg člana, misleći pritom na tadašnjeg predsjednika Tomislava Karamarka: - Pismo je zaključeno pozivima zastupnicima HDZ-a da glasuju po savjesti za dobrobit Hrvatske. Bio je to poziv za neposluh odlukama stranačkih tijela zbog kojih Plenković nije bio izvrgnut stranačkim sankcijama. Malo prije toga, Plenković je ustvrdio kako stranka ne može biti talac političke sudbine bilo kojeg svoga člana.  Hasanbegović je napao neke članove HDZ-a, ali i zagrebačkog gradonačelnika Milana Bandića kojeg je nazvao "čuvarom Trga maršala Tita". Za Martinu Dalić i ministricu kulture Ninu Obuljen Koržinek rekao je kako su javno podupirale program Sandre Švaljek. Dalić je prozvao i da je donatorica "sektaške i protuhadezovske stranke Pametno". Oko tog slučaja jučer se oglasio i čelnik HDZ-a Andrej Plenković: - Statut je sasvim jasan, ako idete na listi koja nije HDZ-ova, onda ste vi praktički sami donijeli odluku da nećete više biti član HDZ-a. Odabir je njegov, a posljedice su sasvim izvjesne. 