Županijsko državno odvjetništvo u Zagrebu podiglo je optužnicu protiv muškarca (39) zbog pokušaja ubojstva u neubrojivom stanju. Tereti ga se da je 15. rujna 2016. oko 18,25 sati u stanu u Zagrebu nasrnuo na policajce. Učinio je to nakon što je njegov otac pozvao policiju jer ga je ovaj fizički napao. Nakon što je policajcima sestra okrivljenika otvorila vrata sobe, ustao je s fotelje te je s velikim nožem u ruci napao policajce namjeravajući ih ubiti. Prethodno ih je poprskao sprejem za insekte.  Optužnica ga tereti za napad na tri policajca  i to nožem kojim je konstantno zamahivao prema njima. Pokušavali su ga svladati suzavcem i vlastitom fizičkom snagom te stolicom odguravajući i odbijajući napade muškarca, no kako je ozlijedio jednog i napadao drugog policajca, treći ga je upozorio da stane ili će upotrijebiti vatreno oružje.  S obzirom da se okrivljenik oglušio na izrečeno upozorenje, policajac je izvadio i repetirao službeni pištolj, koraknuo unatrag do zida i ispalio jedan hitac u pod.  U tom je trenutku okrivljenik zastao, a prvi ga je policajac stolicom gurnuo u kut prostorije uz zid gdje su ga savladala  trojica policajaca. Oduzeli su mu nož i vezali ga. 