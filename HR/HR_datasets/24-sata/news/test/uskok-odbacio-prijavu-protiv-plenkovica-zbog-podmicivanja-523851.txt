Uskok je odbacio kaznenu prijavu stranke Slobodna Hrvatska protiv premijera Andreja Plenkovića, ministra branitelja Tome Medveda, Željka Glasnovića i državne tajnice Zdravke Bušić. Prenosimo priopćenje USKOK-a. "Nakon što su politička stranka Slobodna Hrvatska, te više fizičkih osoba Uredu za suzbijanje korupcije i organiziranog kriminaliteta podnijeli identične kaznene prijave protiv Andreja Plenkovića, predsjednika Vlade Republike Hrvatske, Tome Medveda, ministra branitelja u Vladi Republike Hrvatske i Zdravke Bušić, državne tajnice u Ministarstvu vanjskih i europskih poslova zbog kaznenog djela iz članka 339. stavak 2. Kaznenog zakona/11, te protiv Željka Glasnovića, zastupnika u Hrvatskom saboru zbog kaznenog djela iz članka 339. stavak 1. Kaznenog zakona,  Ured je donio rješenje o odbačaju. (10. 05. 2017.) U prijavama se navodi da bi predmetna kaznena djela bila počinjena potpisom dokumenta objavljenog na Facebook profilu saborskog zastupnika Željka Glasnovića, a kojim dokumentom je Željko Glasnović, da bi podržao Vladu Republike Hrvatske u Hrvatskom saboru, od Vlade Republike Hrvatske tražio što žurnije rješavanje nekoliko točaka koje su navedene u tom dokumentu. Nakon razmatranja sadržaja podnijetih kaznenih prijava, a obzirom na bitna obilježja prijavljenih kaznenih djela, te objektivne okolnosti spornog događaja, utvrđeno je da u postupanju imenovanih nisu ostvarena obilježja kaznenih djela". Stranka Slobodna Hrvatska, koju su osnovali bivši članovi Živog zida, u srijedu je oštro odbacila Vladino priopćenje o neosnovanosti  njihove kaznene prijave Uskoku zbog sumnje u podmićivanje saborskog zastupnika Željka Glasnovića, ocijenivši da se Vlada "pamfletom" uplela u rad nadležnog pravosudnog tijela. "Prvi se put u povijesti dogodilo da je Vlada predložila samu sebe nadležnom za kaznene prijave", istaknuo je supredsjednik Slobodne Hrvatske Danijel Galović na izvanrednoj konferenciji za novinare ispred Banskih dvora, na kojoj su komentirali Vladino priopćenje o kaznenoj prijavi koju su prije dva dana podnijeli Uskoku protiv četiri fizičke osobe, među kojima je i premijer Andrej Plenković. Zbog "opravdane sumnje u kazneno djelo podmićivanja zastupnika" uz Plenkovića su prijavili i ministra branitelja Tomu Medveda, nezavisnog saborskog zastupnika Željka Glasnovića i državnu tajnicu u Ministarstvu vanjskih i europskih poslova Zdravku Bušić.   To su učinili nakon što je Glasnović na svom Facebooku objavio dokument koji su navodno potpisali Medved, Plenković i Bušić, kojim se jamči ispunjenje njegovih zahtjeva u zamjenu za podršku saborskoj većini. Vlada je u priopćenju prijavu ocijenila neosnovanom poručivši kako je politička izjava koja je potpisana s Glasnovićem u "domeni legitimnih i uobičajenih razgovora te se odnosi na teme koje su zastupniku Glasnoviću, izabranom na listi u XI. izbornoj jedinici, važne u kontekstu njegovog političkog djelovanja u Hrvatskom saboru". Vladin odgovor Galović je na konferenciji za novinare nazvao "nepotpisanim pamfletom" te se upitao znači li to da građani ubuduće, umjesto Uskoku, kaznene prijave trebaju slati Vladi. Potvrdio je kao je podnio i osobnu kaznenu prijavu protiv nepoznatih počinitelja u Vladi zbog "nepotpisanog pamfleta" kojim se Vlada proglasila nadležnom za kaznene prijave.  Supredsjednik stranke Ivan Pokupec nevjerojatnim je ocijenio da premijer "odmahne rukom" na prijavu nadležnoj državnoj instituciji opravdavajući dogovor u kojem obećava javni novac u zamjenu za potpis koji spašava njegovu Vladu. "Premijer kaže da to nije korupcija, a mi bismo voljeli znati što je onda korupcija", rekao je Pokupec i pozvao Glasnovića da prizna da je prevaren i po svojoj savjesti povuče potporu koju je dao Plenkovićevoj Vladi. Pokupec se osvrnuo i na pokušaje medija da, kako je rekao, Slobodnu Hrvatsku svrstaju u neku političku kategoriju i ideološku ladicu. "Želimo biti vrlo jasni kada kažemo - između HDZ-a i SDP-a je razlika kao između 'rajčice i paradajza', samo što je rajčica malo duže bila na stolu od paradajza, druge nikakve razlike nema" poručio je Pokupec.   