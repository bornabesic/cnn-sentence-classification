Odlazili su s čela HDZ-a Ivo Sanader, Jadranka Kosor, Tomislav Karamarko, a iz stranačkog vrha brojni njihovi suradnici načeti aferama ili godinama, no majstor političkog preživljavanja Gordan Jandroković ostaje.  Novi predsjednik Hrvatskog sabora se, zahvaljujući političkom instinktu te fizičkoj spretnosti, koju je u mladosti stekao kao rukometaš, spretno prebacivao s jedne dobro plaćene funkcije na drugu. U nepunih 50 godina bio je potpredsjednik Vlade, ministar vanjskih poslova, potpredsjednik Sabora, saborski zastupnik... Osim niza funkcija nije zanemario ni rad u stranci.  Jandroković, koji je od zlobnog dijela stranačkih kolega dobio i nadimke Njonjo, Pudlica i Prva pratilja, glavni je stranački tajnik, koji se brine o organizaciji predstojećih izbora. Prvo lokalnih, a potom možda i parlamentarnih. Zamjeraju mu da je mišljenja mijenjao preko noći. Tako je, nakon što ga je godinama veličao, nakon Sanaderova odlaska rekao: “Nisam okrenuo leđa Sanaderu, on je okrenuo leđa svima nama. A što se tiče toga da me on izmislio... Koliko je pomogao on meni, toliko sam ja njemu”. O novoj šefici iste godine je rekao:  “Prepoznaje se i vani antikorupcijska borba i uloga premijerke Jadranke Kosor. Njeni kritičari su vrlo neobjektivni”. Nakon njezina odlaska s čela HDZ-a, kad je ustvrdila da je Jandroković u intervjuu rekao da će je poduprijeti i da to zaslužuje, Jandroković je uzvratio: “Ja sam bio prvi iz predsjedništva HDZ-a koji je rekao da je za promjene. Ne znam zašto gđa Kosor to govori”.  Jandroković se politički formirao u Ministarstvu vanjskih poslova, gdje je bio od 1994. do 2000. U zgradi na Zrinjevcu, na istome katu i u isto vrijeme, prva diplomatska iskustva također stjecali Andrej Plenković i Zoran Milanović. U ministarstvu je upoznao Ivu Sanadera. Tamo mu je jedno vrijeme bio šef kabineta. Nakon što je HDZ na izborima 2007. ponovno osvojio vlast, Jandroković je 12. siječnja 2008. imenovan ministrom vanjskih poslova i europskih integracija. Nekoliko mjeseci kasnije propisno se osramotio. Dok je nakon sastanka stajao uz europskog povjerenika Ollija Rehna, novinari su ga pitali što očekuje. Jandroković je odgovorio kako očekuje zatvaranje jednog do dva poglavlja u pristupnim pregovorima Hrvatske i EU. No nije znao koja dva. Ova blamaža nije ga puno pogodila kao ni gostovanje u “Nedjeljom u 2” 2007. kad mu Aleksandar Stanković podvalio kao Piculino obećanje ono Sanaderovo da će Hrvatska u EU ući 2007. Još je teže bilo zadržati mir i koncentraciju kojom je Jandroković u rasponu od samo tri minute savršeno istu izjavu prvo proglasio lakomislenim obećanjem, a potom sasvim opravdanim ambicioznim jurišanjem na zahtjevne ciljeve.  Dok je bio saborski zastupnik, Jandroković nije izbjegavao sukobe. Omiljena meta bio mu je Zoran Milanović, jasno - dok je Milanović kao premijer gostovao na aktualnom satu. Ovaj mu nije ostajao dužan.  - Jeste li u zatvoru posjetili čovjeka koji vas je za ruku doveo u politiku i ugurao u HDZ, u koji nikad ne bi ni primirisali da niste radili u njegovu kabinetu - pitao je Milanović Jandrokovića. Ovaj mu je odgovorio: 'Nisam bio kod Sanadera u zatvoru, ali nisam bio ni kod županice Merzel na svadbi. Govorili ste kao ulični huligan, ali to je vaše pravo i tako se ponašajte, što i očekivati od jednog nesposobnog skorojevića'. Rođen je 1967. u Bjelovaru i ima diplome politologije i građevinarstva. Otac je troje djece i živi u luksuznoj kući na zagrebačkom Horvatovcu koju je sa suprugom sagradio 2009. dok je bio ministar. Zbog velikih ambicija i mačističke komunikacije, još u Mladeži HDZ-a nazvali su ga Njonjo. A kako je sve svoje sposobnosti preživljavanja pokazao i tijekom Karamarkove vladavine HDZ-om, počastili su ga i nadimkom Pudlica. Njegovi kolege tad su za Express objasnili zašto. “Uvijek je uz nogu predsjednika, istupa stalno pred kamerama. A i frizura mu je postojana te ga taj nadimak sasvim dobro opisuje”, objasnili su tad njegovi kolege za Express. Jandroković je u Saboru imao niz okršaja sa Zoranom Milanovićem, čiju je sestričnu oženio. Odnosno, kako je to svojedobno definirao šef SDP-a: “Gordanov suprug je moja sestrična”. Tema: Igra bez granica! 