Debitna kartica nije prošla. Dajem kreditnu, ne prolazi ni ona. Na bankomatu piše da transakciju nije moguće provesti. Zovem banku i kažu mi da sam od danas blokirana. Fina je dala nalog, a u banci ne znaju zašto i nisu to dužni javiti. Osjećam se kao u Kafkinu ‘Procesu’, požalila se žena koju su, poslije je doznala, blokirali zbog 59,92 kune. Na račun je “sjeo” HZZO zbog duga iz 2013. Fina je tražila 182 kune svojih troškova, i to je platila prijateljica jer dužnica do svog novca nije mogla. - Za dug nisam znala niti sam primila obavijest o tome. Da sam znala za taj dug, sigurno bih platila tih 59,92 kune - dodala je čitateljica. - Prema Zakonu o općem upravnom postupku, reguliran je način dostave obavijesti. Javni bilježnik dužan je poslati prijedlog za ovrhu dva puta i nije dužan slati beskonačno puta. Ako dužnik nije podigao obavijest, šalje se na oglasnu ploču suda. Objavom na njoj smatra se da je dužnik obaviješten. Kad prođe žalbeni rok, pokreće se ovrha - pojasnila je Hana Jurić iz Istarskog potrošača, koja savjetuje da se svaka preporučena pošiljka obavezno podigne. - Kada dužnik podigne obavijest, znat će zašto ga netko tereti. Imat će mogućnost uložiti žalbu. Možda je dug već platio, a nisu to evidentirali, možda je dug u zastari. Možda uopće nije dužnik jer je bilo slučajeva da je bio pogrešan OIB ili netočno ime ili prezime. Ima još stotine situacija - dodala je Jurić. Kaže da će se ulaganjem žalbe malo odgoditi plaćanje, no onaj tko je stvarno dužan trebao bi odmah platiti. - Dužnik treba platiti glavnicu, odnosno dug, kamate i nastale troškove, a to su odvjetnički ili javnobilježnički. Na rješenju piše da će trebati platiti i predvidivi trošak. Plati li dug u roku od osam dana, uštedjet će novac jer neće morati platiti te predvidive troškove - pojasnila je savjetnica Hana Jurić. Iz Fine kažu da oni samo provode ovrhu prema propisima. - Nakon što dobijemo pravomoćno ovršno rješenje ili zadužnicu, Fina provodi ovrhu na novčanim sredstvima ovršenika po svim računima i oročenim sredstvima u svim bankama prema OIB-u. Provodimo je bez ovršenikove suglasnosti i bez obzira ako nije određena ovrha po svim računima - kazali su iz Fine. Napominju da oni ne utvrđuju vjerodostojnost isprava koje su im podnijeli zbog ovrhe. - Ovrha se provodi na računima onim redom kako su navedeni u osnovi za plaćanje. Nisu li navedeni, počinje se od najranije otvorenog. Uzet će novac koji je na računima, ali ne i iz dozvoljenog minusa. Uzet će i novac koji kasnije “sjedne” te štednju. Oročeni novac će uzeti tek po isteku roka oročenja - odgovorili su iz Fine. Dodaju da, kad na računu nema dovoljno novca za naplatu duga i naknade Fine, računi će biti blokirani za nenaplaćeni iznos. Dužnik može iznos duga uplatiti na svoj račun u banci. Nakon što sve podmiri, račun će dužniku automatski deblokirati. Zagrebačka, Splitska i Erste banka ne naplaćuju blokadu ili deblokadu računa. - Zakonom o provedbi ovrhe na novčanim sredstvima nije predviđeno da ovršenika obavijestimo prije naplate i blokade računa. Ovršenici bi tad mogli podići novac s računa prije naplate. Blokiramo sve račune, a kreditne kartice jedino ako su vezane uz blokirani račun. Ako na jednom od računa ima dovoljno novca za naplatu naloga Fine, račun uopće ne blokiramo, ni taj ni ostale - odgovorili su nam iz Splitske banke. Dodaju da se ovrha ne provodi iz dozvoljenog minusa osim ako blokirani klijent to izričito traži i potpiše suglasnost. No provodi se iz svakog sljedećeg priljeva koji se ne smije koristiti za pokriće minusa nego se koristi za plaćanje duga zbog kojeg je blokiran. - Blokada i deblokada provode se automatski po primitku poruke od Fine, a banka postupa prema nalogu te u skladu s njim vrši plaćanja ili blokadu, odnosno deblokadu računa ovršenika. Nismo obvezni dostavljati obavijesti o blokadi provedenoj po nalogu Fine - odgovorili su iz Zabe.      1. Usmeno i bez naknade u fini o razlogu blokade      Jedino u Fini možemo doznati tko nam je blokirao račun i zašto. Usmeno, bez naknade, kod njih se mogu dobiti informacije o vrsti osnove za plaćanje po kojoj je dužnik blokiran, podatke o ovrhovoditelju te tijelu koje je donijelo osnovu za plaćanje. 2. Potvrde o dugu u fini treba platiti      U Fini se, uz pismeni zahtjev i naplatu, mogu dobiti preslike i potvrde iz Očevidnika u kojem su upisani podaci o redoslijedu i iznosu naplate te preslike Rješenja o ovrsi ili zadužnice. Platiti treba unaprijed i dostaviti im potvrdu o tome. 3. Treba otvoriti zaštićeni račun za primanja      Ako je račun blokiran, a dug je veći, treba u Fini predati zahtjev za otvaranje zaštićenog računa. Na njega će od idućeg mjeseca sjedati dvije trećine plaće te zaštićena primanja, poput dječjeg doplatka, alimentacije... Trećina plaće ići će za naplatu duga. 4. Tko sumnja da nije dužan, može to provjeriti      Javni bilježnik bi prema OIB-u trebao pronaći važeću adresu dužnika i na nju poslati prijedlog za ovrhu. Zatraži li dužnik, javni bilježnik mu je dužan dati na uvid spis, pa može provjeriti kamo je slao obavijesti, rekla je Hana Jurić iz Istarskog potrošača. 5. Trošak ovrhe može biti i više tisuća kuna      Iz Zabe kažu da rješenje o ovrsi donosi bilježnik ili nadležno tijelo, a to mogu biti sud, Porezna uprava, HZZO, HZMO. Bilježnik ili sud zaračunat će i svoju uslugu. Nalog za naplatu duga čitateljice dao je izravno HZZO, pa osim naknade Fini nije bilo više troškova. 