Predsjednica Kolinda Grabar-Kitarović i portugalski predsjednik Marcelo Rebel de Sousa u četvrtak su na Pantovčaku obećali jačati gospodarsku suradnju između dviju država, te međusobno se podržavati unutar euroatlantskih institucija.  Povodom prvog posjeta portugalskog predsjednika Zagrebu Hrvatska gospodarska komora i portugalska Agencija za investicije i vanjsku trgovinu potpisale su memorandum o razumijevanju.  "Nadam se da će ovaj dokument postaviti pretpostavke za daljnju trgovinsku razmjenu, ali i za investicije koje dosad nisu zabilježene u našim bilateralnim odnosima", istaknula je predsjednica.  Međusobna gospodarska suradnja trenutno je skromna, no ona se u protekle tri godine stalno povećava, naglasila je Grabar-Kitarović, najavivši da će se tijekom njezinog posjeta Portugalu zakazanog za iduću godinu organizirati i posjet hrvatskih gospodarstvenika toj zapadnoeuropskoj državi, te organizirati gospodarski forum. Hrvatska i Portugal trenutno imaju gospodarsku razmjenu od oko 75 milijuna eura.  De Sousa je naglasio kako svaki sljedeći korak u jačanju gospodarske suradnje mora imati svoju logiku, da oni ne smiju biti predmeti demagogije, te da je bolje da ekonomski odnosi rastu sporo i stabilno nego ishitreno.  Pogodnim područjima za suradnju istaknuo je turizam, infrastrukturu, komunikaciju i energetiku, te je naglasio kako potpisivanje ovog memoranduma predstavlja napredak od trgovine prema investicijama.  Dvoje čelnika razgovaralo je i o zajedničkim interesima u okvirima NATO saveza i Europske unije unutar kojih se dvije države mogu podupirati. Grabar-Kitarović je rekla kako je unutar tog konteksta za Hrvatsku iznimno važno što prije postati članicom schengenskog prostora i osigurati fleksibilan protok ljudi i roba na granicama s Mađarskom i Slovenijom slijedom nove europske uredbe. Pred Europskom unijom se nalaze pregovori o Brexitu, zbog čega njezine članice moraju pokazati solidarnost, složili su se čelnici. Zahvalila je portugalskom predsjedniku i na spremnosti Lisabona za pomoć oko hrvatskog predsjedanja Europskom unijom početkom 2020. godine. Grabar-Kitarović je portugalskom predsjedniku čestitala i na nedavnoj pobjedi njegove države na natjecanju za pjesmu Eurovizije, a on je uzvratio da je riječ o romantičnoj pjesmi, te da su Hrvati i Portugalci realni, no romantični narodi.  Predsjednici će u četvrtak u Muzeju za umjetnost i obrt sudjelovati i na otvorenju izložbe "Azulejos – umjetnost portugalskih keramičkih pločica", te na koncertu portugalske fado umjetnice Cuce Roseta koji se održava u Muzeju suvremene umjetnosti.   