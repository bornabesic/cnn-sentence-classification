Jeremy Clarkson (57), Richard Hammond (47) i James May (54), zvijezde bivše BBC-jeve televizijske emisije 'Top Gear', danas 'Grand Tour', u Zagreb su iz Londona sletjeli u ponedjeljak. a svojim 'bijesnim' automobilima dosad su bili na Plitvičkim jezerima, a u utorak su došli u Zadar. Kasnije su viđeni i u Novalji. MORH je pak u petak poslalo priopćenje kako je "Posada kanadera iz sastava Protupožarne eskadrile 93. zrakoplovne baze Hrvatskog ratnog zrakoplovstva i protuzračne obrane (HRZ i PZO) pružila potporu snimanju Amazonovog televizijskog serijala The Grand Tour". Snimanje je bilo na prostoru vojarne „Pukovnik Mirko Vukušić“ u Zemuniku, a voditelji Jeremy Clarkson, Richard Hammond i James May dogovarali su sve detalje snimanja scena s pilotima Protupožarne eskadrile u bazi Zemunik. U sastavu posade Canadaira bili su kapetan bojnik Tomislav Slavica, kopilot bojnik Tomica Mikec i tehničar letač desetnik Ante Marić. - Drago nam je što smo pružili potporu u snimanju popularnog serijala. Režisera su zanimali detalji oko brzine kanadera i visine s koje ispuštamo vodene bombe, a sve pojedinosti mogu se pogledati u emitiranju iduće godine - rekao je bojnik Slavica. Ovo je treće sudjelovanje protupožarnih posada iz baze u Zemuniku u snimanju  svjetskih televizijskih kuća. Prije pet godina Discovery Channel također je snimao hrvatske kanadere za serijal „World's Top Five“, a piloti protupožarne eskadrile imali su udjela i u snimanju Disneyeva crtanog filma „Avioni 2 – Nebeski vatrogasci“ posudivši glas nekolicini likova u filmu čija je premijera organizirana u okružju protupožarnih aviona u bazi Zemunik 2014. godine.  Inače emisija 'Grand Tour' pokrenuta je nakon što su prije dvije godine prestali snimati 'Top Gear', koji se na malim ekranima vrtio desetljećima. Clarkson se posvađao s producentom showa i opalio mu šamar. Nakon toga su ga suspendirali, no s Hammondom i Mayem pokrenuo je novu emisiju 'Grand Tour', koja je na kraju postala još gledanija od 'Top Geara'.   