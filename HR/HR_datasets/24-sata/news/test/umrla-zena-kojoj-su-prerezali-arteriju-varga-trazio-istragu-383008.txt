Ljubica Murat (61) iz Novske umrla je u petak u bolnici u Slavonskom Brodu. Obitelj će tražiti obdukciju.  Ljubici je u travnju u novogradiškoj bolnici liječnik tijekom operacije kuka probio čašicu kuka i mišić. Tijekom operacije greškom su ušli i u trbušnu šupljinu te joj presjekli arteriju. Toliko je krvarila da su joj morali dati sedam litara krvi kako bi joj spasili život. Nakon toga utvrđeno joj je i trovanje krvi. Novi kuk također nije dobro postavljen pa je obavljena još jedna operacija. Osim sepse, pacijentica je dobila dekubituse po nogama, rukama, leđima i kukovima, a rana od operacije kuka nikada nije zarasla.  Ministar zdravlja Siniša Varga je, neslužbeno doznaje Večernji list, naložio hitnu istragu slučaja. Liječniku koji je operirao preminulu pacijenticu, sanacijski upravitelj Opće bolnice u Slavonskom Brodu zabranio je obavljanje složenijih operativnih zahvata odmah nakon neuspjele operacije.  