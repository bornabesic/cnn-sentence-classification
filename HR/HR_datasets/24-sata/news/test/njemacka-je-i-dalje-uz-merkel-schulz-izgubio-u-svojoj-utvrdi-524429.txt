Kršćansko-demokratska unija (CDU) Angele Merkel pobjednica je izbora za lokalni parlament u Sjevernoj Rajni-Vestfaliji, a Socijaldemokratska stranka Njemačke (SPD) ostvarila je najslabiji rezultat u poslijeratnoj povijesti te najmnogoljudnije njemačke savezne pokrajine, pokazuju prve izlazne ankete javnih servisa ARD i ZDF u nedjelju nakon zatvaranja biračkih mjesta. Prema prvim anketama Kršćansko-demokratska unija (CDU) osvojila je 34,5 posto glasova, Socijaldemokratska stranka Njemačke (SPD) 30,5, što je čak osam posto manje nego prije pet godina. Liberalno-demokratska stranka (FDP) je s 12 posto treća po jačini stranka u parlamentu u Duesseldorfu, stranka Zeleni je osvojila šest, stranka Ljevica pet, a desno populistička Alternativa za Njemačku (AfD) 7,5 posto. Time je koalicijska socijaldemokratsko-zelena vlada premijerke Hannelore Kraft (SPD) nakon pet godina izgubila većinu. Ovakav ishod se smatra teškim udarcem za novog predsjednika SPD-a i protukandidata Angeli Merkel na izborima za Bundestag u rujnu Martina Schulza. Ovo su treći pokrajinski izbori koje je SPD izgubio otkako je Schulz preuzeo stranku. Izbori u Sjevernoj Rajni-Vestfaliji smatraju se najboljim pokazateljem raspoloženja birača uoči izbora za savezni parlament krajem rujna. S gotovo 13 milijuna birača Sjeverna Rajna-Vestfalija je i najmnogoljudnija savezna pokrajina. Sjeverna Rajna-Vestfalija je desetljećima, s manjim prekidima, bila u rukama socijaldemokratske stranke. Prvi nepotpuni službeni rezultati bit će objavljeni u tijeku večeri.   