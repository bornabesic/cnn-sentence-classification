Kubanski vojni zrakoplov udario je u planinu i srušio se u subotu ujutro u pokrajini Artemisa, na sjeverozapadu Kube, a pritom je poginulo svih osam pripadnika oružanih snaga koji su bili u njemu, potvrdilo je kubansko ministarstvo Revolucionarnih oružanih snaga.  "Osmero pripadnika oružanih snaga u zrakoplovu, uključujući posadu, poginulo je", priopćilo je ministarstvo, a prenijeli kubanski mediji. "Povjerenstvo ministarstva Revolucionarnih oružanih snaga istražuje uzroke nesreće", dodaje se u priopćenju. Zrakoplov, dvomotorni Antonov AN-26, poletio je iz mjesta Playa Baracoa, u predgrađu Havane, i udario u planinu Loma de la Pimienta, oko 80 km zapadno. Većina zrakoplova koji lete na Kubi proizvedeno je još u bivšem Sovjetskom Savezu. Zrakoplovi tipa Antonov AN-26 proizvedeni su u Kijevu između 1969. i 1986. godine. Za sada se još službeno ne navodi što je bio uzrok nesreće.  