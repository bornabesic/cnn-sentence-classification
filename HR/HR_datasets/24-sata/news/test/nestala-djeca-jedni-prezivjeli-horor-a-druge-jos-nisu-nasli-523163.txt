Djeca često nestaju, a neki od tih slučajeva završavaju tragično. Ovo je podsjetnik na neke od najpoznatijih svjetskih slučajeva nestanka djece i kako su oni završili... Etan je nestao 25. svibnja 1979. godine, dok je prema autobusnoj stanici išao sam po prvi put. Zadnji put je viđen u društvu muškarca koji mu je dao novčanicu jednog dolara. Nakon njegovog nestanka osnovan je nacionalni pokret o nestaloj djeci, a 25. svibnja se u SAD-u u Etanovu čast obilježava Nacionalni dan nestale djece. On je i prvo nestalo dijete koje se pojavilo na ambalaži za mlijeko u SAD-u. Imao je šest godina u vrijeme nestanka, a 2001. godine su ga službeno proglasili mrtvim. Jayce je oteta kao 11-godišnjakinja dok je čekala autobus na postaji u blizini svojeg doma u kalifornijskom gradu South Lake Tahoe. Bilo je to 1991. godine, a njezini otmičari bili su bračni par Phillip i Nancy Garrido, koji su Jaycee Lee držali čak 18 godina zatočenu u zgradi u dvorištu svoje kuće u gradu Antioch i seksualno je iskorištavali. Dugard, koja je u zatočeništvu rodila dvoje djece čiji je otac bio Garido, spašena je 2009. godine. Garrido je viđen u javnosti sa svoje dvije kćeri koje su se ponašale na čudan način zbog kojega je otmičar, koji je već bio osuđivan zbog seksualnih prijestupa, pozvan na razgovor u policiju. Na njemu se pojavio s Dugard i tako je priča bila završena. On je dobio 430 godina zatvora, a supruga za sudioništvo 36 do doživotne kazne. Ben iz britanskog Sheffielda imao je 21 mjesec kada je, 1991. godine, nestao na grčkom otoku Kos. Policija je, 25 godina nakon tragedije, objavila kako je dječačić najvjerojatnije umro slučajno u nesreći koja se dogodila u blizini mjesta njegovog nestanka. Radni strojevi, kao i veliki bager, bili su korišteni kako bi očistili područje iza kuće na farmi koju je obitelj Needham renovirala 24. srpnja 1991. godine. Pretpostavlja se da je Ben poginuo uslijed nesreće na imanju u grčkom selu Iraklis gdje je zadnji put viđen kako se igra. Vjerojatno i najpoznatije nestalo dijete u povijesti. Još uvijek nije poznato je li Madeleine živa i kako je uopće nestala, a u ovih deset godina objavilo se mali milijun pretpostavki o detaljima slučaja. Poznato je da je djevojčica je nestala 3. svibnja 2007. iz apartmana u kojemu su McCainovi odsjeli u portugalskom turističkom resortu Praia da Luz.  Roditelji Kate i Gerry stavili su djecu na spavanje, zaključali apartman i otišli s prijateljima na večeru nekoliko metara dalje, na terasu restorana s bazenom. Kad su se nakon relativno kratke večere vratili u apartman, Madeleine nije bilo ni traga. Misterij se nastavlja... Još jedna od najpoznatijih otmica modernog doba. Desetogodišnju Nataschu Kampusch 2. ožujka 1998. godine u Beču je oteo neupadljivi i osamljeni Wolfgang Priklopil, kad se iz škole vraćala kući. Zatvorio ju je u svojoj kući, udaljenoj samo nekih 20-ak kilometara od njezinog doma, u podrumskoj prostoriji koju je prethodno pažljivo pripremio: zatvor je bio dug 2,70, širok 1,80 i visok 2,37 metara te trostruko osiguran jednim čeličnim, jednim betonskim i jednim drvenim vratima. Držao ju je zatočenu više od osam godina u podrumu, a nakon što mu je uspjela pobjeći u kolovozu 2006. godine, Priklopil se ubio istoga dana, bacivši se pod vlak. Natascha je kasnije priznala da ju je silovao i da je razmišljala o samoubojstvu. Austriju i svijet je dvije godine nakon slučaja Kampusch šokirao slučaj Fritzl. Josef Fritzl je 24 godine držao u zatočeništvu svoju kćer Elisabeth u podrumu kuće. Godinama ju je silovao i u zatočeništvu je rodila sedam djece uz jedan pobačaj. Troje djece je živjelo s Elizabeth u zatočeništvu, jedno je dijete umrlo tri dana nakon rođenja, a troje djece je živjelo s Josefom i njegovom ženom Rosemarie u nadzemnom dijelu kuće. Kada se Kerstin, najstarija kći koja je s Elisabeth bila u zatočeništvu razboljela, njezina je majka uspjela nagovoriti Josefa da ju odvede u bolnicu i tad se saznalo za njegove zločine. Incestuozni ubojica proglašen je krivim za silovanje i 24-godišnje zatočeništvo kćeri u podrumskoj ćeliji te ubojstvo sina, što je zločin zbog kojeg je dobio doživotnu kaznu u psihijatrijskoj ustanovi. Elizabeth je imala 14 godina kad je u lipnju 2002. oteta iz svojeg doma u Salt Lake Cityju u saveznoj državi Utah. Njezin otmičar, Brian David Mitchell, koji je kasnije osuđen na dvije doživotne kazne zatvora zbog ovog zlodjela, odveo ju je u improviziranu nastambu koja se nalazila samo nekoliko kilometara od njezine kuće. Tu ih je dočekala njegova žena, a Elizabeth je idućih devet mjeseci provela u zatočeništvu. Mitchell je djevojčicu prozvao svojom “novom ženom” i svakodnevno ju silovao i po nekoliko puta. Nakon intenzivne policijske potrage, Smart je pronađena, a njezin otmičar osuđen na doživotni zatvor. Prema životnoj priči Elizabeth Smart snimljen je i televizijski film, te napisana knjiga. Michelle, Amanda i Gina, sve tri otete početkom prošlog desetljeća i već praktički proglašene mrtvima, pronađene su žive i zdrave prije četiri godine u jednoj kući u aveniji Seymour, gdje su bile držane u zatočeništvu. Njih je oteo Ariel Castro, vozač školskog autobusa, i držao ih u svojoj kući dok jednu od njih nije pronašao i pustio njegov susjed. Castro i njegova dvojica braće su uhićeni, a priznao je krivicu po svih 977 točaka optužnice, za koje je dobio dodatnu kaznu zatvora od tisuću godina, te se odrekao sve svoje imovine.  Amanda je imala šesnaest godina kad je u travnju 2003. oteta. Radila je u Burger Kingu i nazvala sestru da joj kaže kako je našla prijevoz s posla doma. Nakon toga obitelj godinama nije čula ništa o njoj. Godinu dana poslije oteta je Gina DeJesus dok je išla iz škole kući. Tada je imala četrnaest godina. Treća pronađena žena Michelle Knight oteta je još 2000. godine i tada je bila 20-godišnjakinja. 