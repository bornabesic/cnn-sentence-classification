Na Županijskom sudu u Osijeku nastavljeno je suđenje Zdravku Mamiću, Zoranu Mamiću, Damiru Vrbanoviću i porezniku Milanu Pernaru, optuženima za izvlačenje 117 milijuna kuna iz Dinama i utaje 12 milijuna kuna poreza. Mamić u sudnicu nije ušao, a na hodniku je imao verbalni ispad nakon kojega je otišao sa suda, piše Jutarnji list. Početak rasprave čekao je stojeći pored stubišne ograde, dok su kod vrata raspravne dvorane razgovarali tužitelji Sven Mišković, Tonći Petković, Mamićeva braniteljica Jadranka Sloković i sudac Darko Krušlin. Mamić se u jednom trenutku iznenada obrušio na jednog od njih, vjerojatno zamjenika ravnateljice USKOK-a Svena Miškovića. - Što se stalno smiješ, što se smiješ koji ku..c..., povikao je Mamić nekoliko puta. Potom se požalio kako mu se stalno uskraćuju njegova prava. - E sad neću ni ući pa ćemo razgovarati preko novina, vikao je Mamić i krenuo prema izlazu sa suda. Njegova odvjetnica Jadranka Sloković cijelo ga je vrijeme pokušavala smiriti, ali nije pomoglo. Suđenje je nastavljeno bez Zdravka Mamića svjedočenjem poreznice Ane Štimac koja je vodila porezni nadzor u Dinamu 2008. godine. 