Kamena ploča pala je na 50-godišnjeg radnika u Otoku Dalmatinskom nedaleko od Sinja u utorak oko 12:30 sati. Muškarac je s teškim tjelesnim ozljedama prebačen u splitsku bolnicu gdje je nešto kasnije i preminuo. Policija je obavila očevid, a kako doznajemo, na teren će izaći i inspekcija rada kako bi se točno utvrdile okolnosti tragedije.  Kako neslužbeno doznajemo, kamena ploča je pala tijekom iskrcavanja tereta s kamiona. Radnici su teške ploče veličine četiri do šest metara četvornih nakon istovara naslonili na zid, a potom se jedna 'vratila' natrag prikliještivši uz kamion nesretnog 50-godišnjaka. Osim njega, teško je ozlijeđen i vlasnik kamenoklesarske radionice koji je, kako nam vele mještani, za dlaku izbjegao kobni udarac. Ploča mu je zahvatila ruku te su mu u splitskoj bolnici utvrđene teške tjelesne ozljede. 