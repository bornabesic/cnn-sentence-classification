Gradonačelnik Požege Vedran Neferović u petak je po nepotvrđenim informacijama napao novinara 034 Portala Mladena Mirkovića koji je završio na obradi u bolnici, no policija je zasad tek potvrdila da je postupala prema dvije osobe te da će kriminalistička istraga pokazati o čemu je riječ. Glasnogovornica požeško-slavonske policije Ivana Radić potvrdila je da im je tijekom prijepodneva prijavljen slučaj zbog čega je policija postupala prema dvije osobe. No, više detalja o tom slučaju bit će poznato tek nakon kriminalističkog  istraživanja koje je u tijeku. Novinar je po pisanju medija nakon incidenta zatražio liječniku pomoć. Premijer Andrej Plenković najoštrije je osudio i nedopustivim ocijenio fizički napad na  novinara Mladena Mirkovića te je zbog tog čina od stranačkog kolege, požeškog gradonačelnika Vedrana Neferovića, zatražio da se ispriča i trenutno povuče iz kampanje za lokalne izbore. "Prije svega najoštrije osuđujem taj potez. Mislim da je on krajnje neprimjeren. Neovisno o razlozima ili bilo kakvom trenutku slabosti, da tako kažem. To je nedopustivo i tako nešto se ne smije dogoditi", rekao je Plenković. Predsjednik HDZ-a razgovarao je sa stranačkim kolegom te zatražio da se Neferović ispriča novinaru te trenutno povuče iz kampanje. "Razgovarao sam s njim i zatražio sam da se trenutno povuče iz kampanje za lokalne izbore u kojima je on, istina, kandidat za dožupana, ali da više u aktivnostima kampanje ne sudjeluje i da se ispriča za napad koji je apsolutno neprimjeren", dodao je Plenković. Ravnatelj Opće županijske bolnice Željko Glavić rekao je da je Mirković još na obradi, ali se prema sadašnjem stanju najvjerojatnije radi o lakšim tjelesnim ozljedama. Ravnatelj je rekao da je Mirković po njegovoj izjavi napadnut od strane njemu poznate osobe. Nakon završetka obrade bit će poznato hoće li novinar biti otpušten iz bolnice. Po pisanju 034 Portala, požeški gradonačelnik je napao novinara iz zasad nepoznatih razloga oko 10,50 sati. Incident se dogodio na konferenciji za novinare sazvanoj radi dodjeljivanja priznanja najboljoj medicinskoj sestri. Novinar je navodno ostao sam s gradonačelnikom i tom prilikom je došlo do napada u Gradskoj vijećnici. Gradonačelnik je po pisanju portala novinara pritisnuo uza zid, te lupio glavom nakon čega ga je udarcima nogom izgurao iz Gradske vijećnice. Novinar je, piše portal, zbog toga skoro pao niz stepenice, dok su zaposlenice gradonačelniku tijekom incidenta vikale ne čini ti. Portal prenosi riječi svog novinara koji je rekao da je Neferović njemu i redakciji prijetio smrću. - Kako sam se mogao obraniti kad ja imam jedva 60 kilograma, a on bar 100. Nisam se ni snašao, već sam bio na stepeništu. Bojao sam se da ću razbiti skupocjenu opremu - rekao je novinar. Strogo osuđujem napad @HDZ001 gradonačelnika Požege na novinara. Pozvao bih ministra unutarnjih poslova da reagira, ali ga nema! Priopćenje javnosti je zbog tog incidenta poslao je predsjednik požeško-slavonskog SDP-a Zdravko Ronko, koji je naveo da je "šokiran, iako ne i iznenađen današnjim brutalnim napadom na novinara požeškog 034 portala Mladena Mirkovića". Uz osudu napada, Ronko je pozivao građane da dignu glas protiv takvog ponašanja, ne samo aktualnog gradonačelnika Požege Vedrana Neferovića, na čije su ponašanje i ranije upozoravali. Tvrde da Neferović nije jedini u tom uredu koji pribjegava nasilju najniže vrste, navodeći da takva praksa nije strana ni požeško-slavonskom HDZ-u. - Ne znam što je u ovome redoslijedu današnjeg zbivanja strašnije - da se gradonačelnik Požege fizički šakama obračunava, da je jednog svog građanina brutalno zabio u zid, zabio mu glavu u zid, dok je istodobno taj građanin i novinar, predstavnik javnosti, a sve se događa na konferenciji za medije u gradskoj vijećnici i to u povodu dodjeljivanja nagrade najboljoj medicinskoj sestri - priopćio je Ronko. Smatra šokantnim i sramotnim što se na dan dodjele nagrade medicinskoj sestri tražila liječnička pomoć radi fizičkog napada gradonačelnika za novinara. - A kad se sjetimo one poslovice 'Dobro je dok ne tuku', evo došlo je do toga, da nas i tuku - naveo je Ronko. 