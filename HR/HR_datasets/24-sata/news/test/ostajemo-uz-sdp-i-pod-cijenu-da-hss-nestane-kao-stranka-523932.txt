Gost Dnevnika Nove TV bio je u srijedu predsjednik HSS-a Krešo Beljak koji je prokomentirao aktualnu političku situaciju u zemlji. Na pitanje je li HSS "izborni kvisko" za slaganje nove parlamentarne većine Andreja Plenkovića Beljak je vrlo odlučno odgovorio – ne. - Nikako nismo. Apsolutno nismo. Mi smo stranka koja je u posljednjih godinu dana prošla vrlo turbulentno razdoblje. Imali smo određenih poteškoća, ali sad smo se konsolidirali i siguran sam da naših pet saborskih zastupnika diše kao jedan i sigurno nećemo napraviti nešto nemoralno na političkoj sceni - kazao je Beljak. Osvrnuo se i na podršku premijeru Plenkoviću prilikom sastavljanja Vlade, iako je HSS i tada bio u oporbi. - To nije ništa neuobičajeno. Bio je to potez dobre volje prema hrvatskim građanima da se ne ide na ponavljanje izbora. Ja sam se nadao da će koalicija Mosta i HDZ-a potrajati. Nažalost, bio sam u krivu - rekao je Beljak. Istaknuo je i kako posljednjih dana HSS nije vodio nikakve službene razgovore s HDZ-om. - Svi razgovori su bili neslužbeni. Jasno i nedvosmisleno, prilično kulturno smo im rekli da mi ne namjeravamo mijenjati stranu. Mi smo stranka koja surađuje s SDP-om - na lokalnoj razini i na lokalnim izborima. U najvećem broju županija, općina, gradova idemo sa SDP-om. S njima imamo strateški sporazum, ne trebaju nam pisani papiri. Ja nisam nikad nikog iznevjerio, pa neću ni koalicijskog partnera. Ostajemo sa SDP-om i pod cijenu da sutra HSS nestane kao stranka. Mi prije svega imamo svoj obraz koji ne namjeravamo prodavati. Mi nemamo Tomislava Sauchu i nas pet bi dobrovoljno išlo u zatvor, dobrovoljno nevini, prije nego bi prodali svoj obraz - istaknuo je Beljak. Kazao je i kako misli da Andrej Plenković danas ima manju potporu nego prije nekoliko dana te još jedno ustvrdio kako neće dobiti potporu HSS-a. - To se ne može dogoditi. Mi ćemo ići na izbore sve dok se ne promijeni izborni zakon. Ovako ćemo uvijek biti u nekakvoj čudnoj situaciji i stabilnosti kao takve jednostavno više neće biti. Kada se promijeni izborni zakon onda možemo govoriti o stabilnosti zemlje. Sad je konstelacija snaga takva da idući izbori mogu donijeti još veću nestabilnost - istaknuo je predsjednik HSS-a.     