Crnogorska policija priopćila je u nedjelju da je na graničnom prijelazu Debeli brijeg na granici s Hrvatskom pronašla i zaplijenila oko 64 kilograma droge, skanka, i tom prilikom uhitila dva albanska državljanina. Droga je pronađena u autobusu crnogorskih rergistarskih oznaka koji je, preko Splita, vozio na relaciji Podgorica-Zagreb, nakon dojave vozača da se u prtljažniku vozila nalaze tri sumnjive putne torbe. “Tijekom policijske obrade, nitko od putnika u autobusu nije rekao da su te torbe njegove. Tom prilikom, policija je otkrila oko 64 kilograma skanka i uhitila državljane Albanije Arjona Fuša i Vuksana Kovačaja, jer je kriminalistička obrada ukazala na sumnju da droga pripada njima", kazali su iz Uprave policije. O svemu je obaviješteno crnogorsko tužiteljstvo. 