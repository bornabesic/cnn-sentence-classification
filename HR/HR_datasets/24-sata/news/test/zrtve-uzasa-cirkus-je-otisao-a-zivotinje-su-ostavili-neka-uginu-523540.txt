Ovo je prestrašno. Standardna priča, nitko nije nadležan i stalno nas prosljeđuju od jedne do druge institucije. Dok se oni loptaju, životinje ugibaju, ispričali su nam volonteri Društva za zaštitu životinja sPas iz Podgorice. Kako navode, prije deset mjeseci talijanski cirkus Monte Carlo došao je u Dahnu nadomak Podgorice. Sa sobom su imali tridesetak životinja, od deva, kamerunskih koza i nojeva do ljama. Nakon predstave su otišli, a životinje ostavili u kamionu. S vremenom je zbog iznimno loših uvjeta života većina životinja uginula. Samo su dvije deve preživjele, ali su zbog dehidriranosti izgubile grbe. Volonteri neprofitne organizacije sPas molili su pomoć i pisali svim nadležnim službama. - Htjeli smo da se deve smjeste na bolje mjesto, ali ništa. Veterinarska inspekcija nam je priopćila kako to nije njihova nadležnost - razočarano pričaju. Željko Lacković, gradonačelnik Đurđevca, istaknuo je da postoji niz problema koje treba riješiti prije transporta deva u Hrvatsku. - Potrebne su dozvole i veterinarska suglasnost da su deve sposobne za transport - kaže. Smatra da se deve prije svega moraju vratiti u dobru kondiciju, a tek onda prevesti do Đurđevca. Ako su izgubile grbu, pojasnio je, na rubu su preživljavanja i nužan im je oporavak, koji može potrajati. Za to vrijeme siguran je da će se pronaći rješenje da deve udome u đurđevačkoj Sahari.      