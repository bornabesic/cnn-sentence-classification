24-satni maraton inovacija pod nazivom Novathon #withPBZ bit će organiziran u suradnji s Privrednom bankom Zagreb, članicom Intesa Sanpaolo Grupe, a održat će se 23. i 24. rujna u Laubi. Natjecanje je otvoreno za programere, web dizajnere, stručnjake za marketing i studente srodnih područja koji će u timovima raditi na kreiranju, dizajniranju i gradnji koncepata, prototipova ili interaktivnih modela aplikacija za internetsko, mobilno bankarstvo i bankarske usluge u poslovnici, koje mogu promijeniti način na koji ljudi upravljaju svojim financijama. Pobjednički tim imat će priliku osvojiti glavnu nagradu u iznosu od 75 tisuća kuna.  Intesa Sanpaolo Grupa zajedno je sa svojim Centrom za inovacije 2016. godine pokrenula Novathon, kreativno natjecanje u razvoju aplikacija. Prvo ovakvo 24-satno događanje održalo se u Budimpešti prošlog ljeta.  Timovi će tijekom 24-satnog non-stop maratona imati zadatak razviti aplikaciju na jednu od sljedećih tema: •    pametno plaćanje •    digitalno upravljanje imovinom •    pametna poslovnica •    bridge solutions •    bankarstvo izvana prema unutra •    financijski big data. Kao podrška njihovu radu, timovima će biti dodijeljeni ugledni stručnjaci i mentori iz PBZ-a i Intesa Sanpaolo Grupe. Događaj će biti dodatno oživljen međunarodno priznatim govornicima iz područja fintecha čiji će motivacijski govori biti poticaj sudionicima za razvoj njihovih ideja.  Poseban gost natjecanja Novathon #withPBZ bit će Chris Skinner, jedan od najutjecajnijih ljudi u području financija i financijskih tehnologija, osnivač i voditelj bloga theFinanser.com, autor jedne od najprodavanijih knjiga Digital Bank i ValueWeb, kao i predsjednik Europskog networking foruma Financial Service Club. Proglašen je jednim od najutjecajnijih ljudi u bankarskom sektoru i među pet je najutjecajnijih ljudi BankInfoSecurity ljestvice, kao i među 40 najutjecajnijih ljudi u financijskim tehnologijama. Njegovi uvidi i razmišljanja o kojima govori bez sumnje će nadahnuti sudionike da pronađu nova rješenja za suvremeno bankarstvo. Još jedan poseban gost koji će inspirirati i pomoći sudionicima da iskoriste svoj puni potencijal je Matteo Rizzi koji se aktivno bavi financijskom tehnologijom već više od 20 godina. Zna kako spojiti tradicionalno bankarstvo s novim ili disruptivnim (engl. disruptive) tehnologijama jer razumije oboje. On je osnivač stranice swiftcommunity.net te Innotribe Startup Challengea, a suosnivač je internetskih stranica Innotribe i www.FinTechStage.com. Tijekom tri uzastopne godine (2014. – 2016.) Financial News nominirao je Mattea za jednog od „40 najutjecajnijih direktora u Europi na području financijske tehnologije“, a Bank Innovation ga je imenovao jednim od „30 inovatora koje je potrebno pratiti u njihovu oblikovanju industrije“ u 2014. godini. Treći poseban gost je Nenad Bakić, hrvatski poduzetnik, investitor i filantrop, trenutno posvećen digitalnoj transformaciji u obrazovanju, osnivač IRIM-a, vodeće tvrtke u uvođenju STEM edukacije u regiji. Matematičar obrazovanjem, ostvario je karijere u znanosti, digitalnim medijima, financijama i ljudskim resursima. Višestruki osnivač start-upova s nekoliko uspješnih primjera. Tvrtke, čiji je osnivač i vlasnik, tržišni su lideri u svojim područjima. Kao investitor u javna dionička društva, najpoznatiji je hrvatski aktivistički investitor posvećen dugoročnom ulaganju. „Ovaj maraton inovacija, usredotočen na financijske tehnologije, savršeno odgovara inovativnoj viziji PBZ-a i Intese Sanpaolo. Kreativan duh mladih talentiranih profesionalaca i studenata koji će sudjelovati na ovom natjecanju ključan je za nas, a njihove ideje mogu biti uključene u naše inovativne projekte. Ovaj tip natjecanja omogućuje nam da dobijemo svjež pogled na najnovije potrebe i očekivanja naših klijenata jer PBZ i Intesa Sanpaolo čvrsto vjeruju da je primjena novih ideja put do boljeg bankarstva, poslovanja i kvalitete života. Ovo događanje nadopunjuje strategiju digitalizacije ponude proizvoda i usluga PBZ-a. Stvaranjem vrhunskih digitalnih rješenja koja čine bankarstvo jednostavnijim PBZ svojim klijentima nudi obnovljeno i modernije iskustvo poslovanja s bankom", rekao je Dinko Lucić, član Uprave PBZ-a. Prijave za natjecanje počinju 1. svibnja u 12 sati i traju sve do 8. rujna u 12 sati. Svi koji žele sudjelovati na natjecanju moraju se registrirati u tom vremenskom razdoblju ispunjavanjem obrasca na internetskoj stranici www.novathon.net.    Tema: Promo sadržaj 