Šokantan obiteljski zločin šokirao je Bosnu i Hercegovinu. U naselju Bogušići, kod grada Goražde u istočnom dijelu zemlje, Nezir Kamenica, 21-godišnji mladić, sjekirom je ubio majku Zehru, baku Šemsu i očuha Ifeta, nakon čega je otišao u Sarajevo i predao se policiji nakon dva dana. Kamenica je tijekom saslušanja detaljno opisao kako je usmrtio svoju obitelj. - Osumnjičeni je na saslušanju rekao da je motiv za počinjenje ovako gnjusnog zločina manjak pažnje od ukućana i previše posla. Najprije nam je rekao da je želio počiniti samoubojstvo, ali kad je ušao u kuću sa sjekirom odlučio je ubiti ukućane. Najprije je prišao očuhu koji je radio na laptopu i udario ga s leđa sjekirom u predjelu tjemena. Rekao je da je u sobu zatim ušla majka koju je udario manjom sjekirom. Ona se pokušala obraniti rukama, međutim, ispričao je da ju je udario nekoliko puta u predjelu glave, a nakon što je pala na pod odvukao ju je u kadu. Zatim je u drugoj sobi pronašao baku i također ju usmrtio udarivši je više puta sjekirom - ispričao je Mirsad Bilajac, kantonalni tužitelj. Dodao je da se osumnjičeni sjećao svih detalja počinjenog ubojstva, a nakon zločina je dva dana proveo u Sarajevu. - Tražit ćemo vještačenje neuropsihijatra koji će procijeniti je li ubojica mogao upravljati svojim postupcima, a dobit ćemo i nalaz sudskog vještaka kako bismo imali sve informacije o ozljedama, točnom broju udaraca i drugim detaljima. Istraga još uvijek traje, dodao je Bilajac. Kamenica se nalazi u pritvoru, a zakon za ovakva djela predviđa kaznu zatvora između 10 i 45 godina. 