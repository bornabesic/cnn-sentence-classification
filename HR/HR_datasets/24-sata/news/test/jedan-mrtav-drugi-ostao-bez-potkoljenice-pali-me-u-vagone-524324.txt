Bijeg na slobodu iz Sirije kobno je završio za trojicu izbjeglica u noći na subotu. Stradali su na željezničkom kolodvoru u Vinkovcima. Poginuo je jedan muškarac, drugom je odsječena potkoljenica, a treći je pretrpio šok zbog stradanja prijatelja. Oni su se oko 2.30 sati skrivali na depou teretnih vagona vinkovačkog kolodvora čekajući vlak prema Zagrebu. Vidjeli su da vlak kreće pa su se popeli na krov vagona. Zbog naglog kretanja vlaka dvojica su pali u prostor između dva vagona na tračnice. Aktivirala se kočnica. Strojovođa je pozvao Hitnu i policiju. - Možemo potvrditi da se radi o izbjeglicama ali trenutno ne znamo njihov identitet, točnu dob niti odakle su. Pri padu pod tračnice, jedan je odmah smrtno stradao, dok je drugome presječena potkoljenica i odmah je prevezen u vinkovačku bolnicu. Tamo mu je pružena pomoć. Treći je priveden u Policijsku postaju gdje će s njim biti obavljen razgovor kako bismo saznali odakle su te kako su se našli u Hrvatskoj. Vjerujemo kako su oni nezakonito prešli državnu granicu - rekla je glasnogovornica vukovarsko-srijemske policije. Izbjeglice granicu ponekad prijeđu pješice pa ih mještani Tovarnika i sela uz granicu sa Srbijom viđaju kako hodaju po poljima kako bi izbjegli policajce. Sve češće ih se otkriva skrivene u kamionskim prikolicama ili na krovovima kamiona. Nekoliko izbjeglica lani se ugušilo jer su bili skriveni između dvije najlonske cerade.      