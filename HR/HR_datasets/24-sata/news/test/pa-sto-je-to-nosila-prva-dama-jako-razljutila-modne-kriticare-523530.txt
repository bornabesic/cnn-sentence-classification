Ona je 25 godina starija od svog supruga, novog francuskog predsjednika 39-godišnjeg Emmanuela Macrona, no školska učiteljica Brigite Macron je već zapela za oko brojnim modnim kritičarima zbog njenog odijevanja koji, po mnogima krši sva pravila, piše International Business Times. Mnogi su, naime, očekivali da će Brigitte izborne rezultate dočekati u nekoj konzervativnijoj kombinaciji, no ona je svojim modnim odabirom razljutila modne kritičare. Dok je Macron dan odluke proveo u odijelu, ona mu je, pak, društvo pravila u ležernim trapericama, koje je nosila s plavom bluzom i kaputom s potpisom Louisa Vuittona, svog omiljenog brenda. Modni kritičari smatraju da je i ona trebala odjenuti neki kostimić ili haljinu.  No, Brigitte je ostala vjerna sebi. Naime, tijekom cijele kampanje hvalilo se kako njeguje svoj poseban stil odijevanja. Za razliku od brojnih supruga političara, ona nije pala pod utjecaj obaveznih ženskih odijela i haljina. Ne, ona se odijeva na način kako joj u tom trenutku odgovara, što je zapravo čini poprilično neobičnom Prvom damom Francuske. Nju uopće ne brinu tzv. modna pravila odijevanja. Do sada se u javnosti pojavila i u maloj crnoj haljini, ali i u trenirci i sasvim je sigurno da će za vrijeme Macronova mandata još koji put iznenaditi modne kritičare. Njezin stil je takav da su oni koji je podržavaju, uvjereni da će brzo postati modna ikona.  