U prosincu ove godine navršit će tek 40 godina, a već je izabran za novog predsjednika Francuske. Macron je socijalni liberal, protržišno i proeuropski orijentiran i nudi viziju osnažene, kompetitivne francuske ekonomije, otvorene svijetu. Za sebe kaže da nije ni lijevo niti desno, a dužnost u Elizejskoj palači osvojio je usprotivivši se političkoj eliti iako je i sam iz nje potekao. Emmanuel Macron rođen je 21. prosinca 1977. godine u Aminesu, kao sin profesora neurologije i fizioterapeutkinje. Srednju školu pohađao je kod isusovaca u svom rodnom mjestu, sve dok ga roditelji nisu poslali u elitnu parišku srednju školu Lycée Henri-IV. Nakon završetka srednje škole, studirao je filozofiju i javnu upravu te stekao magisterij u tim područjima. Ubrzo je postao financijski inspektor u Generalnom inspektoratu za financije, a zatim investicijski bankar u francuskoj banci Rothschild & Cie Banque. Kad je 2012. odlučio svoje vještine investicijskog bankara upotrijebiti u političkoj areni i postati savjetnik predsjedniku Francoisu Hollandeu, činilo se da je Macronu suđen vrtoglavi uspon u redove tradicionalnog establišmenta. Ali nakon samo dvije godine ministarskog staža (2014. - 2016.) napušta Socijalističku stranku, osniva svoj pokret En Marche! (Naprijed!) i kao politički autsajder, neovisni kandidat centra kreće u predsjedničku utrku, odašiljajući pritom snažne poruke protiv elite kojoj je pripadao. Macron dosad nije bio izabran niti na jednu političku dužnost i na početku kampanje protivnici su ga ismijavali. - Siguran sam da francuski narod neće svoju sudbinu staviti u ruke čovjeka bez iskustva, koji dosad nije pokazao ništa - govorio je tada Francois Fillon. Macronov meteorski uspon mnogi pripisuju čežnjom za svježim licem u kombinaciji s neočekivanim slomom njegovih uvaženih protivnika. Osjećajući nezadovoljstvo 'statusom quo u zemlji', najavio je da će protresti establišment, iako je i sam pohađao prestižne francuske škole, basnoslovno zarađivao kao Rothschildov bankar i bio Hollandeov ministar gospodarstva. - Francuska je blokirana zbog tendencije njezine elite da služi samoj sebi - rekao je pristašama na skupu u Pauu. - A ja to znam jer sam bio njezin dio. Macron je diplomirao na elitnom pariškom institutu političkih znanosti, a zatim magistrirao filozofiju. Školovanje je nastavio na Ecole Nationale d'Administration (ENA, Nacionalna škola za administraciju) na kojoj se obučavaju vodeći francuski birokrati. U ministarstvu gospodarstva je četiri godine radio kao inspektor (2004. - 2008.), a potom iduće četiri proveo u Rothschildovoj banci. Još kao ministar počeo je kritizirati 'svete krave' francuskog socijalnog modela, poput 35-satnog radnog tjedna, doživotnog zapošljavanja u javnim službama i prestrogu zaštitu radnika od otkaza. Takve su ga poruke tijekom kampanje pretvorile u najpopularnijeg francuskog političara, što je golem uspjeh za bivšeg bankara u zemlji u kojoj mnogi preziru svijet visokih financija. Tvrdi da mu je ambicija premostiti tradicionalnu podjelu na lijevo i desno koja predugo dominira francuskom politikom. Kad je u kolovozu prošle godine osnovao vlastiti pokret, mnogi su ga analitičari smatrali zvijezdom kratkog sjaja. Macronu je, međutim, u kampanji išlo na ruku to što su socijalisti u rasulu te što je istodobno konzervativna uzdanica Francois Fillon trpjela žestoke kritike zbog upletenosti u financijski skandal. Tu je poziciju potom učvrstio gradeći široku potporu u biračkom tijelu i slijeva i zdesna. Širio je optimizam ondje gdje je kandidatkinja krajnje desnice Marine Le Pen širila strah. On je gorljivi proeuropejac i misli da Francuska treba pridobiti Njemačku u stvaranju socijalno osjetljivije Europske unije. Obećava ulaganje u naobrazbu mladih i nezaposlenih te tranziciju na čistu energiju. Ono što je najviše zaintrigiralo francusku, ali i svjetsku javnost je njegova veza s 25 godina starijom Brigitte Trogneux.  Brigitte mu je bila učiteljica u školi i već joj je sa 17 godina obećao: - Što god radila, gdje god bila, ja ću te oženiti! Njihova veza počela je kad je njemu bilo 18 godina. Macron je tada glumio u školskoj predstavi koju je postavljala njegova Brigitte, tada udana majka troje djece. Bilo je to u Auziereu, gradu na sjeveru Francuske. Nedugo potom Emmanuel je preselio u Pariz kako bi završio školovanje. No, njihova veza nije bila na kušnji. - Stalno smo se čuli, sate smo provodili na telefonu. Malo po malo, slomio je moj otpor i to zato što je bio strpljiv. Nije bio poput tinejdžera. Naša veza bila je veza dvoje odraslih ljudi, rekla je Brigitte koja se ubrzo rastala od supruga i preselila u Pariz. Nedavno je objavljen video Macrona koji kao tinejdžer od 15 godina daje poljubac svojoj nastavnici, ženi od 40 godina. Objavljeni video snimljen je u svibnju 1993. godine. Nakon odglumljene predstave, Brigitte je čestitala svojim učenicima uz stisak ruke i poljubac. No, upravo su taj stisak ruke i poljubac promijenili živote Macrona i Brigitte. Par se napokon vjenčao 2007. godine. Macron je nedavno izjavio kako svoju suprugu ne želi skrivati od javnosti. U veljači ove godine našao se u središtu skandala nakon što su ga politički rivali optužili da ga podupire "gay lobi" i da je imao homoseksualnu aferu s jednim od šefova nacionalnog radija Mathieuom Gallerom. Macron je sve to opovrgnuo, a od danas može uživati u svom životu francuskog predsjednika. 