 Francuz izronio s 245 metara, postao prvi čovjek koji je vidio dno Crvenog jezera Mateo Ivić Dugo pripreman do u najmanji detalj, potpomognut iskusnom logistikom, povijesni zaron ronioca Frederica Swierczynskog u Crveno jezero, unatoč malim tehničkim problemima dogodio se u subotu točno u 11 sati i 56 minuta. Zaronio je Francuz u dubine ovog jedinstvenog prirodnog fenomena i bisera, tamo gdje se do sada nitko nije usudio. Odlučio je okušati sreću i dodirnuti dno jezera što mu je i pošlo za rukom. Nešto više od tri sata zadržao se Frederic u dubinama, zaronio je na 245 metara i dodirnuo dno. - Voda je u jezeru niska, ali sve je prošlo u najboljem redu. Frederic je dodirnuo samo dno, fotografirao se i uzeo uzorke sedimenta za znanstveni dio ovog spektakularnog zarona - rekao nam je Luka Kolovrat direktor TZ Imotski i jedan od glavnih organizatora cijelog projekta. Nakon što je jedno vrijemo proveo prije izranjanja u zvonu za dekompresiju uspješno je ugledao svjetlo dana. Nešto iza 15 sati Frederic je izronio i trenutno se, kako nam je rekao Kolovrat, nalazi na platformi postavljenoj na površini jezera. Tu će se odmarati sat do dva, jer sve ovisi kako će se osjećati, a potom će izići iz grotla Crvenog jezera. Gromoglasni pljesak sa vidilica Crvenog jezera i  okolnih stijena ispratio je Frederica u trenutku zarona, a nakon što je strepnja mnogobrojnih Imoćana, hoće li sve proći kako treba viješću da je Francuz uspješno izronio prestala  prolomio se još jači pljesak i ushićenje.  - Ovo što je napravio Francuz do sada su mogli samo ispričani likovi u imotskim legendama - kroz šalu su komentirali Imoćani. Od Kolovrata koji je u stalnom kontaktu sa Fredericom saznajemo da se Francuz dobro osjeća. 