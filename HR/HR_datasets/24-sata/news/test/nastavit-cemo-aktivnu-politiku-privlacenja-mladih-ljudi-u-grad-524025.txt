Vojko Obersnel (SDP), kandidat za gradonačelnika koalicije "Rijeka za sve", u četvrtak je na konferenciji za novinare poručio kako i nadalje namjerava nastaviti s aktivnom politikom privlačenja mladih ljudi u grad te je predstavio nekoliko programa koje je koalicija pripremila za djecu i mlade, kao i obitelji s djecom. U tom cilju nužno je nastaviti izgradnju sveučilišnog kampusa i urediti novi, veći znanstveno-tehnološki park, rekao je Obersnel. Planira se, dodaje, gradnja još 300 stanova po modelu poticane stanogradnje, izrada Strategije demografskog razvoja Rijeke do 2030. sa sustavom poticajnih mjera te gradnja tri nova dječja vrtića: na Rastočinama, Krnjevu i u sklopu Kliničkog bolničkog centra. Obnovit će se 10 osnovnih škola i sedam vrtića uz pomoć novca iz EU fondova, urediti Dječja kuća kreativnosti u sklopu kompleksa Benčić te pokrenuti Festival kreativnosti, kao dio projekta Europske prijestolnica kulture 2020, naglasio je. Obersnel je najavio kako će se Energana bivše Tvornice papira, odnosno Hartere, preurediti za potrebe razvoja kreativnih industrija i inovacija, "pojačat" će se postojeći start-up inkubator i osnovati novi start-up inkubator za kreativne industrije, poput dizajna ili novih medija. Nastavit će, kaže, stipendirati učenike i studente, uz jačanje stipendiranja darovitih. Podsjetio je da je u proteklom gradonačelničkom mandatu u Rijeci obnovljeno devet škola i 14 vrtića, izgrađeno 175 stanova po modelu POS-a i otvoreno 600 novih mjesta u dječjim vrtićima izgradnjom novih i dogradnjom postojećih vrtića. Koaliciju "Rijeka za sve" čine SDP, PGS, HSU, IDS, Hrvatski laburisti, SDSS i HSS. Tema: Lokalni izbori 2017. 