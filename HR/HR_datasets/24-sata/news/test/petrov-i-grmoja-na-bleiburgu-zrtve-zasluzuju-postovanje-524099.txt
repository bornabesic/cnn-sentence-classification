Članovi Mosta Božo Petrov, Nikola Grmoja i Marko Sladoljev u četvrtak su se na Bleiburgu poklonili žrtvama bleiburške tragedije, priopćila je stranka. „Odlučili smo doći danas, jer držimo da sve žrtve zaslužuju poštovanje. Bleiburg je za nas mjesto pijeteta, kao i sva ostala mjesta stradanja“, rekao je predsjednik Mosta Božo Petrov, navodi priopćenje. „Sjećajmo se žrtava s poštovanjem, umjesto da ih koristimo za privatne ili političke interese uz izokretanje činjenica onako kako kome odgovara, zbog čega smo se i borili za zakon o arhivskom gradivu i arhivima“, rekao je politički tajnik stranke Nikola Grmoja. Mostov saborski zastupnik Marko Sladoljev je naveo kako se svim žrtvama treba pokloniti. "Bio sam i u Jasenovcu, želio sam doći i ovdje. Nema potrebe da se nakon toliko godina od II. svjetskog rata i dalje rade razlike između žrtava, kada su svi nesretno završili svoje živote, u neljudskim uvjetima, zbog mržnje i podjela“, rekao je Sladoljev, navodi se u priopćenju.   