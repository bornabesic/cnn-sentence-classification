 Kamion pun kukuruza vozio je mostom preko Drave autocestom A4. Puknula mu je prikolica. Zrnje se rasulo preko dva prometna i zaustavnog traka. Vozači iza njega su usporili, no nisu čekali da se rasuti teret pokupi. Autima i kamionima nastavili su voziti dalje, očito nesvjesni da mogu proklizati i udariti u ogradu. Ta snimka iz studenog 2014., ali i druge opasne situacije snimile su kamere HAC-ONC-a. Sve se odmah spremaju na servere, a sustav javlja dispečerima da je problem u tijeku. Najviše ih stvaraju nesavjesni vozači koji voze prebrzo, uđu u krivi smjer, staju u tunelima ili se u njima polukružno okreću. Tako ugrožavaju život svih na cesti.      Samo u 2016. na autocestama pod nadležnosti HAC-a i ARZ-a bilo je najmanje 2280 prometnih nesreća. Poginulo je najmanje 22, a ozlijeđeno je najmanje 260 ljudi. Veliku većinu nesreća izazvali su sami vozači, koji često voze brže od ograničenja, ne održavaju razmak, pretječu u “tijesnom” prostoru ili su iscrpljeni. Zato dispečeri često vrte savjete vozačima na videozidovima da ne voze umorni te da stanu na odmorištima. Radnici održavanja imaju česte probleme i tijekom radova. Iako se upozorenja često vrte na stranicama Hrvatskog autokluba, spominju ih na vijestima i postavljaju posebne znakove na cestu, vozači su nekad potpuno “slijepi” na njih. Kao najčešći primjer kršenja ophodari navode vožnju bržu od ograničenja. Udaraju i ruše plastične stupiće na cestu. Zbog toga auti često staju pa stvaraju nepotrebne kolone. Ako se slučajno moraju prestrojavati u privremene trakove, i tad zbog brze vožnje izazivaju nesreće. Ove godine su često morali intervenirati vatrogasci. Zbog sunčana vremena poljoprivrednici su često palili korov i strništa na poljima uz autocestu. Stvarao se dim koji je poput magle smanjivao vidljivost vozačima koji jure oko 130 kilometara na sat. U veljači je tako dim na A1 izazvao lančani sudar sedam automobila. Portal 24sata objavio je i snimku silnog dima zbog kojeg su na kraju morali zatvarati autocestu. Gorjelo je na A1 kraj Brinja i odmorišta Zir, a požar je ulazio i u minska polja, pa ga ondje vatrogasci nisu mogli gasiti. Prema dostupnim izvješćima, vatrogasci s autocesta imaju oko 500 intervencija godišnje. Najviše ih je tijekom turističke sezone, kad gotovo svakodnevno izvlače ljude iz smrskanih vozila. Prema dostupnim snimkama, ophodari i dispečeri najviše problema imaju upravo s vožnjom u suprotnom smjeru. Najčešće to vozači rade kraj izlaza Demerje na A1 jer misle da samo ondje mogu proći i platiti karticama i uz ENC. Unatoč zabranama, to rade i auti i kamioni, a zadnji primjeri snimljeni su u siječnju i veljači. HAC-ONC je pokazao i snimku vozača koji u suprotnom smjeru voze i u tunelima. Samo pukom srećom izbjegavaju se frontalni sudari u gotovo filmskim scenama. Problema s tim nemaju samo domaći nego i stranci.Nažalost, opasni vozači se u tunelima okreću i polukružno. Neki se zaustavljaju na trakovima te izlaze iz auta bez ikakvog razloga. Ne poštuju ni znakove da voze u krivom smjeru. Oni su postavljeni na svim pogrešnim ulazima na autocestu i gotovo su najveći koje HAC ima. Dispečeri u takvim situacijama odmah javljaju policiji gdje su snimili takve. Poruka se automatski šalje HAK-u i čita u izvanrednim vijestima na radiju. Ostalim vozačima se uvijek savjetuje da uspore te da ne smiju paničariti. Ako je to moguće, traže od njih da to odmah prijave Centru 112 i, ako se moraju zaustaviti, da to rade obavezno u zaustavnom traku. Nepoštivanje brzine vožnje čest je problem na autocesti A1, i to u vrijeme kad puše jaka bura. Dionice ispred i iza tunela Sveti Rok tad se zatvaraju. No kad se ipak puste u promet, kamere snimaju kako vjetar nosi vozila kao da su od papira. Iako je kamion vozio oko 30 km/h, vjetar ga je gotovo prevrnuo i u istom trenu vratio na kotače. Da neki vozači imaju jako puno sreće, pokazuje i snimka iz 2009. na kojoj se vidi kamion pun trupaca koji vozi kroz tunel. Zaštita je popustila i drva su se rasula po cjeloj cesti. Nasreću, tad nitko nije vozio blizu jer bi ti balvani gotovo sigurno smrskali bilo koji auto, motocikl, pa i kamion. Radnici HAC-a opisali su nam i situacije koje su sami doživjeli, no nažalost kamere ih nisu uspjele uhvatiti. Među takvima su i slučajevi u kojima životinje preskoče ogradu ili je potkopaju kako bi se prošetale. Najveće probleme tako rade divlje svinje u potrazi za hranom. Nakon što ih otjeraju, ophodari često moraju zatrpavati i rupe koje su ostavile ispod žica. Na autocesti Rijeka - Zagreb znali su se pojaviti medvjedi, ali i lisice, koje su u stalnoj potrazi za hranom. Brojne manevre i primjere svega što se ne smije raditi na autocesti možete pogledati na portalu 24sata.hr.      U travnju 2007. najmanje tri kamere snimile su vozača žutog Volkswagena kako juri u suprotnom smjeru autocestom A1. Kod tunela Čelinka nije usporavao, a nije se ni okrenuo jer su prema njemu jurili auti. S autoceste je izašao kod Maslenice. Vozač kamiona 15. veljače promašio je izlaz s autoceste kod Zagreba. Nije želio izaći na Lučkom i krenuo je voziti unatrag. Prošao je stotinjak metara i vratio se prema izlazu Demerje. Vidljivost je bila slaba zbog kiše, a kraj njega su jurili automobili. Nije rijetkost da kamere uhvate ljude koji šetaju tunelima. Iako su na A4 samo dva tunela, kroz Vrtlinovec su ih uhvatili 2013. i 2014. Šetali su nogostupom za hitan pristup. Nije jasno kako su ušli na cestu, no pobjegli su prije dolaska ophodara.   U lipnju 2016. na autocesti A4 kraj automobila je projurio odbjegli kotač. Kamera ga je ulovila na vijaduktu Dugi vrh kako se neometano kotrlja u desnom traku. Prema brzinomjeru koji je uhvatio aute iza njega, išao je brže od 60 kilometara na sat. Zaustavio se sam, no njegov vlasnik je ostao nepoznat. U tunelu Vrtlinovec, koji zloupotrebljavaju pješaci, jedan je vozač u kolovozu 2015. ušao u krivi smjer. Samo zbog pribranosti vozača u “pravom” smjeru nije se ni s kim sudario. Snimka pokazuje kako je jedan vozač u zadnjem trenutku dao gas i prestrojio se u drugi trak sekundu prije sigurnog sudara. 