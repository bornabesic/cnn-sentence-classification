Bujska policija je u ponedjeljak kod 58-godišnjaka s područja Umaga zaplijenila gotovo 57 kilograma marihuane, tri pištolja, 483 komada streljiva različitih kalibara te 167 zrna i 100 čahura za izradu metaka. Zaplijenjena droga visoke čistoće je bila pakirana u 71 paket različitih veličina pripremljenih za daljnju distribuciju na ilegalnom narko-tržištu Istre i Hrvatske.  Mile Orešković, voditelj službe organiziranog kriminaliteta istarske policije kaže da se vrijednost zaplijenjene droge cijeni na oko 1,4 milijuna kuna dok se vrijednost droge na ulici penje na više od 3 milijuna kuna.  U nastavku kriminalističkog istraživanja nad uhićenim Umažaninom a temeljem informacija istarske policije na području Daruvara, u pretrazi jedne kuće u vlasništvu uhićenog pronađeno je još 11 kilograma marihuane pripremljene za ilegalno tržište. Načelnik bujske policije kaže da je sve zapravo krenulo od  potrage za lopovom koji je Ante 22. travnja provalio u jednu specijaliziranu trgovinu iz koje su otuđeni moto-kultivatori, motorne pile i trimeri kada je lopov pričinio štetu od oko 300 tisuća kuna.  Tražeći provalnika pribavljen je sudski nalog za pretragu kuće i skladišta na području Umaga kada samo osim ukradenih predmeta iz agrarije  pronašli i veću količinu marihuane vrhunske kvalitete te oružje i streljivo – pojasnio je prvi čovjek bujske policije, Ante Finderle. Uhićeni 58-godišnjak, policiji od ranije poznat, sumnjiči se za tešku krađu, neovlaštenu proizvodnju i promet opojnim drogama te nedozvoljeno posjedovanje, izradu i nabavljanje oružja i eksplozivnih tvari. Po dovršenom kriminalističkom istraživanju Umažanin je u utorak završio u pritvorskoj jedinici istarske policije nakon čega će zasigurno završiti iza rešetaka pulskog zatvora gdje se očekuje određivanje istražnog zatvora.  