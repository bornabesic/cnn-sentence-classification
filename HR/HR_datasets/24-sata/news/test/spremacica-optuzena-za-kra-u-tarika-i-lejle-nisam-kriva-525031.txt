Dokazat ćemo da je izjava o navodnom dugovanju obitelji Filipović temeljem koje je Općinsko državno odvjetništvo pokrenulo progon potpisana pod prisilom. Tražimo i da oštećenici za svaki komad nakita dostave dokaz o njegovoj vrijednosti, fotografiju, kutiju u kojoj je nakit bio i račun, kazala je Gordana Djurdjević, braniteljica Anice Jurilj. Bivša Tarikova spremačica, nakon više odgoda, napokon se pojavila na sudu i rekla da se ne osjeća krivom, a imovinsko-pravni zahtjev u visini od 150.000 kuna koji su postavili supružnici Filipović ne smatra osnovanim. Optužnica je tereti da je iz doma supružnika Filipović, kod kojih je radila od 2010. godine, u zagrebačkoj Kustošiji ukrala zlatni nakit i novac u vrijednosti 150.000 kuna.  - Anica je kod nas počela čistiti na preporuku krajem 2010., prosječno dvaput tjedno. Nakit smo držali u garderobi u spavaćoj sobi. Punica Fehima došla nam je u posjet. Na moj rođendan primijetila je Anicu da se čudno ponaša dok izlazi iz gostinjske sobe u kojoj je ona boravila. Otišla je provjeriti novčanik i primijetila da joj nedostaje 100 kanadskih dolara i zlatni prsten. Anica je priznala krađu. Pravdala se da joj je muž zapao u probleme, da mu kamatari prijete i da je nakit prodala. Kod javnog bilježnika potpisala je potvrdu i obvezala se nadoknaditi štetu. Htjeli smo to riješiti mirnim putem, no do danas ništa nije vratila niti je pokazala namjeru da vrati makar dio - jadao se istražiteljima pokradeni glumac. Jurilj je Filipovićima, prema optužnici, ukrala pet zlatnih dukata, tri burme, tri zlatne ogrlice te jednu s biserima, osam dječjih zlatnih narukvica i šest naušnica, prsten s briljantom od 5000 eura, 100 dolara i druge predmete. Prijeti joj godina dana zatvora, koliko za Jurilj za ovo djelo traži tužiteljstvo. Na sljedećem ročištu trebali bi svjedočiti oštećenici Tarik i Lejla Filipović, te Fehima Šehović, Lejlina majka. Po nalogu suda moraju i dostaviti dokaze o vrijednosti za sve ukradene predmete. 