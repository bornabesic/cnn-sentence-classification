Boris Jokić dobio je potencijalnu konkurenciju na mjestu voditelja ekspertne radne skupine za provođenje kurikularne reforme. Čovjeku za čiju se ideju diglo na desetke tisuće građana i izašlo na gradske trgove suprotstavit će se, između ostalih, Sanja Bilač. Bivša HDZ-ovka i nesuđena gradonačelnica Splita, koja je široj javnosti postala poznata uglavnom kao velika kritičarka osebujnog Keruma. Svađala se ona i s Jadrankom Kosor, ljutila na Mucala, a naposljetku je izašla iz HDZ-a. Najpoznatija svađa bila je kad joj je Kerum na sjednici gradskog vijeća vikao: “Đava te odnija tako ludu”. Voljeli je ili ne, uz njezino ime ne vežu se afere, a u stručnom smislu doktorirala je na Učiteljskom fakultetu, piše priručnike i autorica je niza znanstvenih radova. Večernji list piše kako želju za vođenjem reforme ima i Tanja Đaković, profesorica matematike i fizike, koja je bila i dio Jokićeva tima. Kolege hvale njezinu analitičnost i organiziranost. Možda najkontroverzniji kandidati su Mario Grčević i Gordana Rusak. Grčević je voditelj Hrvatskih studija kojega je na pomalo neobičan način imenovao rektor Damir Boras. On je, naime, odlučio da, iako ima isti broj glasova kao protukandidati, za mjesto voditelja neće odobriti novi krug glasanja. Profesori s Hrvatskih studija smatraju da je njegov ultimativni cilj pohrvatiti i potpuno udesno usmjeriti Hrvatske studije. Bio je angažiran i u konzervativnoj udruzi Grozd, a supotpisnik je peticije kojom se traži da se ne kažnjava Marka Perkovića Thompsona zbog “Za dom spremni” jer je to, tad je naglasio, starohrvatski pozdrav. Bio je i supotpisnik pisma predsjednici Kolindi Grabar Kitarović da se ovaj “pozdrav” uvede u službenu vojnu uporabu. Naspram njega žena koja je promijenila četiri političke stranke, Gordana Rusak, čini se prilično dosadnom. Bila je u Mostu, Hridi, HSLS-u, pa kod Bandića, a o HDZ-u i SDP-u, rekla je u jednom intervjuu, nema mjesta za nezavisne ljude poput nje. Bila je osumnjičena za pokušaj podmićivanja zastupnika, ali je prijava odbačena. Koketirala je i s HSU, a za sebe skromno kaže kako ju je časopis Forum svrstao među 100 najboljih znanstvenika. - Moj životopis je dugačak 17 stranica - kaže Rusak koja je svojedobno smatrala i da nemaju što građani prosvjedovati za kurikularnu reformu. Redovita je profesorica na PMF-u, posjeduje kuću u Remetama od 363 kvadrata i stan u Zagrebu. Za mjesto voditelja prijavili su se i Lorena Farkaš, Tihomir Rajčić te još neka manje poznata imena.      Većina učitelja i profesora bila je uz njegovu ideju reforme, no dio mu je zamjerao da bolje manipulira javnošću nego što ozbiljno radi. Sanja Bilač smatra da reformu treba maknuti od politike, ali i da je ona samo okvir. Smatra da učitelji i pedagozi trebaju imati više slobode. Gordana Rusak kritizirala je bivši prijedlog reforme zbog ideje da učenici u 3. i 4. razredu srednje sami biraju predmete. Tko će u tehnička zvanja, pitala se. Jasminka Buljan Culej zalaže se za individualan pristup djeci. Smatra da područje STEM-a nije bilo dovoljno zastupljeno u dosadašnjim prijedlozima.