Nakon što je HDZ-ov saborski zastupnik i član Predsjedništva stranke Zlatko Hasanbegović osvanuo na listi nezavisne kandidatkinje za gradonačelnicu Zagreba Brune Esih, mogle bi ga vrlo brzo sustići sankcije. Iako se iz HDZ-a još nisu službeno oglasili, tportal neslužbeno doznaje da će vrh stranke već u subotu poduzeti poteze u slučaju Hasanbegovića. Što će HDZ poduzeti nije poznato, no stranački Statut vrlo je jasan. 'Članstvo u HDZ-u prestaje: a) istupanjem iz stranke; b) isključenjem; c) upisom u bilo koju drugu stranku registriranu u RH; d) kandidiranjem na izborima bez suglasnosti stranke; e) podnošenjem ostavke ili dužnost u predstavničkim, izvršnim i drugim tijelima vlasti, bez prethodne suglasnosti nadležnog tijela HDZ-a; f) u slučaju smrti; g) u slučaju pravomoćne sudske presude za kaznena djela navedena u Etičkom kodeksu HDZ-a', piše u Statutu. Stoga, ako ne žele svjesno kršiti svoj Statut, HDZ bi morao Hasanbegovića izbaciti iz stranke. Podsjetimo, na stranicama zagrebačkog izbornog povjerenstva objavljena je lista nezavisne Brune Esih za izbore za zagrebačku Gradsku skupštinu, a drugi na toj listi je Zlatko Hasanbegović.  Posljednji na listi Brune Esih za izbor članova Gradske skupštine Grada Zagreba smjestio se nezavisni saborski zastupnik Željko Glasnović.  Hasanbegović je za N1 komentirao zašto se nalazi na listi Brune Esih. - Ključni poticaj za moj potez zapravo je politička moralna kaljuža koja je doživjela klimaks u tzv. saborskom preslagivanju. Razlozi se ne mogu sažeti u tri rečenice, o tome ću podrobnije idući tjedan - kratko je komentirao Hasanbegović, dok je za Novu TV, na pitanje očekuje li da će ga HDZ danas izbaciti iz stranke samo kazao: 'Vikendom ne izbacuju'. Bruna Esih rekla je da su stavljanje Hasanbegovića na listu 'držali u tajnosti' iako su znali da tajnost može trajati najviše jedan dan. Ponovila je da će početkom idućeg tjedna biti održana konferencija za novinare i da će Hasanbegović tada imati priliku sam obrazložiti svoju odluku. - Tako da ja sada ne bih ništa rekla vezano uz to - rekla je Esih te istaknula kako je Hasanbegović 'donio odluku i potpuno je svjestan svih okolnosti što se tiče i njegovog članstva u HDZ-u i svih mogućih posljedica. Dakle, to je onaj nekakav sljedeći korak odnosno razgovor koji možemo očekivati nakon ove njegove kandidature na Listi na Gradsku skupštinu - rekla je Esih.  