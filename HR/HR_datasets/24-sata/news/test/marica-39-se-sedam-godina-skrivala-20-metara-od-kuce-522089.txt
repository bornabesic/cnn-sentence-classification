Tog dana došla je kod mene oko 13 sati i tražila kavu. Rekla je da ne ide doma dok je maćeha tamo. Sakrila se u kuruzi i čekala da padne mrak, a onda navečer došla kod mene, ispričao nam je Ivan Krlin (70). U njegovu štaglju u Čegljama kraj Jastrebarskog Marica se skrivala dugih sedam godina. Kako je prvi pisao Večernji list, njezin otac Imbro Krlin je njezin nestanak policiji prijavio 8. kolovoza 2010. godine.   - Svugdje smo je tražili. Išli smo s njezinom slikom i tražili je po Drežniku, Karlovcu, platio sam joj i dvije mise jer smo mislili da je mrtva, a ona se cijelo vrijeme tu skrivala - šokirano je govorio njezin otac Imbro Krlin. Nikako nije mogao shvatiti zbog čega je njegova najmlađa kći, kako kaže, otišla iz kuće u kojoj je imala sve da bi živjela u štaglju bez vode i struje. Sve je počelo, priča Imbro, nakon što je 2003. godine kući doveo nevjenčanu suprugu Anu. - Bio sam sam s troje djece i starom nepokretnom majkom. Supruga mi je preminula od sepse nakon carskog reza, a i otac mi je poginuo u prometnoj nesreći. Ana je bila udovica s dva odrasla sina - objasnio nam je Imbro. Marica se od početka nije slagala s maćehom te je radila sve, tvrde oni, kako bi je otjerala. - Nije se htjela prati po mjesec dana, zaudarala bi, a sve da meni napakosti. I prije toga je jednom pobjegla, pa smo je našli u Karlovcu i doveli kući - priča Ana.     Kažu da nisu znali da je Marica kod susjeda u štaglju, niti da je tamo posjećuje sestra Sanja. - Njoj tu ništa nije nedostajalo. Dijelili smo sve što sam imao. Ako je zaželjela čokoladu, kupio bih dvije, svakome po jednu - objašnjava Ivan pokazujući nam svoj skromni dom. U drveni štagalj Ivan se preselio nakon što mu je 1996. godine izgorjela kuća u kojoj je živio s roditeljima. Iako je od grada dobio cigle i postavio temelj, novu kuću nikad nije počeo graditi. U mračnom sobičku od pet-šest četvornih metara nalazi se jedan krevet, peć na drva, jedan stol i nešto suđa. Marica je iz kuće izlazila samo noću, kako je ne bi vidio netko od susjeda. Da se u štaglju s Ivanom nalazi još netko, posumnjao je mještanin nakon što je čuo ženski glas. Pozvao je policiju koja je štagalj snimila termovizijskom kamerom. Snimili su Maricu kako sjedi na krevetu dok je Ivan cijepao drva. Pokucali su im na vrata i odveli Maricu.   Nakon razgovora s policajcima, Maricu Krlin (39) odvezli su u bolnicu na pregled. Utvrdili su da je dobrog zdravlja te su joj socijalni radnici pronašli hitan smještaj u udomiteljskoj obitelji. Unatoč sumnjama, pokazalo se da Marica nije bila zlostavljana ni zapuštena. Susjed s kojim je živjela kupovao joj je novine te je pratila događanja.   