Nakon što je po drugi put u godinu dana puknuo 'brak' između HDZ-a i Mosta, iz političke se hibernacije sve češće javlja bivši premijer i šef SDP-a Zoran Milanović. Govorio je na komemoraciji za Ivicu Račana i u intervjuu za Novi list i, osim komentara na burnu političku situaciju u zemlji, izrekao neke nove dubokoumne fraze, popularne 'zoranizme'. Donosimo vam pregled najsvježijih Milanovićevih bisera: O Zdravku Mariću : - Slučaj ministra financija još je jedan primjer egzemplarnog balkanskog džeparenja. O politici: - Politika je i taktika i tehnika, ali i vrsta jedne čudne umjetnosti. Ne mislim za sebe da sam umjetnik, ali ima stvari koje se ne mogu naučiti niti na jednoj političkoj akademiji ili fakultetu. Njih morate osjećati i živjeti ih. O morskim dubinama:  - Plenković bi im trebao poslati policiju i zaštitare da ih istog trenutka izbace iz institucija koje uzurpiraju. To bi bilo dosljedno, ali to je već duboko more za sinove plićaka. O podražajima: - Zanimljivo je to (raditi u vlastitoj firmi, op. a.), ali u usporedbi s onim što sam radio 10 godina podražaji su daleko blaži i ima nešto više praznog hoda i slobodnog vremena. O Mostovcima: - Znate poslovicu »come the time, come the man«. Nitko donedavno nije čuo niti za aktualne protagoniste iz doline stručnjaka i rođaka.   