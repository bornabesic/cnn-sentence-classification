Kao nadogradnju dugogodišnje suradnje s lokalnom zajednicom INA je organizirala Dan otvorenih vrata u Rafineriji nafte Rijeka.  Tom  je prilikom gotovo 400 posjetitelja obišlo rafineriju, a među njima  su  bili  osnovnoškolci iz Kostrene, Bakra i Kraljevice te lokalno stanovništvo i predstavnici lokalne vlasti. U sklopu događaja rafineriju su posjetila i djeca  Ininih  zaposlenika u okviru novog Ininog projekta pod nazivom „S roditeljima na posao“. Otvaranjem  svojih  vrata riječka rafinerija postala je pravi centar dječje zabave.  Mali  posjetitelji, ali i odrasli, mogli su uživati u edukativnom obilasku  samih  postrojenja  uz  stručno vodstvo, a predstavili su im se i rafinerijski  vatrogasci  uzbudljivom  pokaznom  vježbom.  Djecu su osobito razveselili  zabavno-edukativni  sadržaji  u zabavnom parku koji je po prvi puta  instaliran  unutar  rafinerijskog  postrojenja.  INA  je  tako  svima zainteresiranima  na  zanimljiv  način  pokušala  predstaviti  i približiti rafinerijske procese. U  sklopu  Dana otvorenih vrata održana je i stručna panel rasprava na temu „INA u zajednici“  na  kojoj su uz  predstavnike Ine  sudjelovali  i predstavnici  Primorsko-goranske županije, Grada Rijeke, Općine Kostrena te predstavnici lokalnih turističkih  zajednica,  kao  i  Zavoda  za  javno zdravstvo.  Sugovornici su se složili da INA već desetljećima ima pozitivan gospodarski  utjecaj  na  razvoj  Rijeke  i  njene okolice te razvija dobru suradnju s lokalnim zajednicama kako bi oplemenila i njihov društveni život kroz  brojna  sponzorstva  i  donacije.  Istaknuta  je  i  predanost Ine ka održivom   razvoju  koji  podrazumijeva  kontinuirano  unapređenje  zaštite okoliša. Načelnica  Općine  Kostrena  gđa. Mirela Marunić tom je prilikom istaknula: „INA  i  Kostrena  upućene su jedna na drugu. Suživot mještana i industrije često zahtijeva brojne kompromise i nije jednostavan, zato je uz konstantan napor  da  se poslovanje odvija po najvišim ekološkim standardima, neobično važna  kvalitetna  komunikacija i partnerski odnos temeljen na povjerenju i razumijevanju. Suradnja Ine i Kostrene prilično je dinamična kroz različite projekte,  a  ovakvi  događaji  kao  što  je  Dan  otvorenih vrata, uvelike doprinose boljem međusobnom razumijevanju i dijalogu“. Direktor  Rafinerije  nafte  Rijeka  g.  Erkki  Ranta  naglasio je da INA i nadalje  želi  biti  poželjan  partner  koji  je  uvijek  na raspolaganju i podupire  razvoj  te je izjavio: „Ponosni smo na ovu novu inicijativu kojom smo otvorili vrata našim susjedima u Rafineriji nafte Rijeka te djeci naših zaposlenika.  Osmjesi  na  licima  najmlađih posjetitelja danas su nam bili najveća  nagrada.  Ini  je uvijek bio bitan suživot sa zajednicama u kojima poslujemo  i  stoga  je naša energija kontinuirano usmjerena na poboljšanje kvalitete  života. To podrazumijeva osluškivanje potreba lokalne zajednice, ali i ulaganja u razvoj rafinerijskog poslovanja.“ INA  je  u  proteklih  10  godina uložila više od 5 milijardi kuna u razvoj rafinerijskih   sustava  čime  je  uz  podizanje  kompleksnosti  rafinerija ostvarena i ekološka konkurentnost. 