Tako mi je drago da smo ga spasile, ponosna sam i neizmjerno sretna, ispričala nam je Sida Deže (50), koja je u subotu u Malom Lošinju spasila mladunče koze staro samo dva dana. S kćeri Tarom (20) brala je kadulju na brdu Sveti Ivan u Malom Lošinju. Pritom su začule glasanje slično mijaukanju. Gledale su uokolo i tražile odakle dolazi zvuk. - Naposljetku smo ga ugledale u jednoj rupi. Jadničak se zaglavio i još je kamen pao preko njega. Jedna noga i glava virile su mu iz rupe - rekla je Sida. Petnaestak minuta mama i kći izvlačile su zaglavljeno jare iz rupe duboke oko pola metra. - Kleknula sam i strpljivo vukla kamenje van. Bilo je naporno, ali znala sam da ću uspjeti pomoći mladuncu - rekla je Sida. Nakon što su ga spasile, jare nije moglo stati na noge, bilo je vrlo slabo i prestrašeno. Sida i Tara odnijele su ga doma, zamotale u ručnik te, kako priznaju, neumorno ga mazile i pazile. Njihov susjed inače se bavi životinjama te ima i ovce i koze. Sida i Tara odnijele su mu kozlića, kojeg je on samo dan prije toga vidio s mamom. Susjed je na kraju životinju i vratio majci, koja često šeće oko njegova imanja. - Dok je jare bilo kod nas doma, čak sam ga pokušala hraniti i dati mu jesti mlijeka na špricu, no nije htjelo, samo je spavalo i znatiželjno virkalo uokolo. Poslije ga je susjed nahranio - ispričala je Sida. Dodala je kako joj je susjed rekao da je spašeno mladunče staro samo dva dana, što se moglo vidjeti po tome što mu ni pupkovina još nije otpala do kraja. - Ponosna sam što smo ga spasile. Opet bih učinila isto - sretno je zaključila Sida.      Kad su čule meketanje, Tara je čak i zaplakala. Jare je bilo zarobljeno ispod kamenja i bespomoćno zapomagalo. Majka i kći spasile su mu život.      