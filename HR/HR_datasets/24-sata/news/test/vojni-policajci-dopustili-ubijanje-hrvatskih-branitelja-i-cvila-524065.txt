Županijsko državno odvjetništvo u Osijeku je optužilo je državljane Srbije stare 55 i 50 godina za ratne zločine na području Borova 1991.  Prvooptuženom,koji je bio zapovjednik bataljuna vojne policije 12. novosadskog korpusa JNA , te drugooptuženom, zapovjednik I. čete toga bataljuna vojne policije, na teret se stavlja da su 19. i 20. studenoga 1991., u Vukovaru, Trpinji, Borovu Selu i Dalju te u Bogojevu i Sremskoj Mitrovici na području Republike Srbije; nakon što su udružene snage JNA, Teritorijalne obrane i dobrovoljaca iz Srbije okupirale Vukovar, a civili i pripadnici HV-a i MUP-a koji su bili u skloništima u tvornici Borovo, u zgradama Borovo Commercea i Nove obućare se predali snagama JNA; počinili kaznena djela ratnog zločina. Tereti ih se da su bili zaduženi za osiguranje prostora u kojem su bili zarobljeni branitelji i civili te za osiguranje transporta zarobljenika do logora na području Srbije, a civila do područja Republike Srbije. No iako su znali da pripadnici srpskih postrojbi ulaze u krug skloništa Borovo Commercea i Nove obućare kako bi izdvajali zarobljene branitelje i civile te da će sve izdvojene osobe iz transporta biti zlostavljane ili ubijene; kao i da su bili odgovorni za poštivanje i primjenu ratnog i humanitarnog prava o sigurnosti i zaštiti civila i zarobljenika te poštivanje pravila međunarodnog ratnog i humanitarnog prava, nisu osigurali kolonu zarobljenih branitelja i civila koja se po njihovoj zapovijedi kretala gradom pješice, a u vozilima sve do logora na području Republike Srbije. Na teret im se stavlja kako nisu onemogućili bilo kakvo približavanje koloni pripadnika JNA, Teritorijalne obrane i srpskih dobrovoljačkih postrojbi, izdvajanje zarobljenika iz kolone te njihovo ubijanje i psihičko i fizičko zlostavljanje, zbog čega su takve nezakonite radnje nastavljene tijekom cijelog transporta zarobljenika do logora na području Srbije. Ujedno, tereti ih se da nisu poduzeli nužne mjere i aktivnosti da se počinitelji zlostavljanja zarobljenih branitelja i civila kazne. Zbog toga je ubijeno na desetke hrvatskih branitelja i civila. - Budući da se okrivljenici nalaze na području Republike Srbije i trenutno nisu dostupni državnim tijelima RH, u konkretnom slučaju ispunjeni su uvjeti da im se sudi u odsutnosti - priopćio je ŽDO Osijek.  