Na tradicionalnoj proslavi 1. svibnja, Međunarodnog praznika rada, u zagrebačkom parku Maksimiru okupili su se i brojni političari te kandidati za gradonačelnika Zagreba koji su čestitali praznik građanima, dijelili im karanfile ali i na štandovima prikupljali potpise za kandidaturu. Karanfile je sa svojim stranačkim kolegama građanima dijelio i predsjednik SDP-a Davor Bernardić koji je svim radnicama i radnicima poželio sretan Praznik rada i poručio neka nas uvijek podsjeća na to da se trebamo boriti za otvaranje novih radnih mjesta i za bolja prava radnika, jer su na žalost, razlike između bogatijih i siromašnih sve veće u Hrvatskoj, a zadnjom poreznom reformom još i povećane.        "U Hrvatskoj će svaki dan biti Praznik rada kada radnici budu imali plaću na vrijeme, sigurna radna mjesta, sigurne i dostojne uvjete rada, kada minimalna plaća bude iznosila minimum 60 posto prosječne plaće i kada razlike između bogatih i siromašnih u Hrvatskoj neće biti velike kao danas", istaknuo je Bernardić u izjavi za Hinu. Naglasio je kako su na žalost, razlike između bogatijih i siromašnih sve veće u Hrvatskoj, i povećane su i zadnjom poreznom reformom. Na pitanje jesu li postignuti dogovori s koalicijskim partnerima i što će se poduzeti, Bernardić je rekao da jedini dogovor koji je njemu važan je dogovor s narodom Hrvatske. A zadnjih godinu i pol dana, nakon što smo oporavili Hrvatsku se muči i pati u ovom kaosu koji su nam priredili vladajući i kojeg opet gledamo. Nakon godinu i pol dana vrijeme je jer hrvatski građani zaslužuju da Hrvatska postane dobro društvo u kojem će svi imati jednake šanse, a ne samo neki, ustvrdio je. Na pitanje je li se čuo s predsjednikom Hrvatskog sabora Božom Petrovom, predsjednik SDP-a Bernardić je rekao da se čuo još u petak.   Poručio je da je potez SDP-a u Hrvatskoj osigurati red, nastaviti obrazovnu reformu, zaštiti hrvatske proizvođače tako da budu prisutni na svim hrvatskim policama, ostvariti da danas na Praznik rada možemo reći da u našoj zemlji minimalna plaća iznosi barem 60 posto prosječne plaće i da djeca imaju jednake uvjete za školovanje bez obzira jesu li im roditelji bogati ili siromašni. Ponovio je da su spremni u svakom trenutku preuzeti odgovornost za Hrvatsku. Kandidatkinja HNS-a i SDP-a za gradonačelnicu Zagreba Anka Mrak Taritaš koja je također građanima u parku Maksimiru dijelila karanfile te je sa svojim suradnicima i prikupljala potpise za kandidaturu istaknula je da građanima za Praznik rada možemo poručiti da razvijemo svi zajedno svijest i da vodimo računa da je svako radno mjesto bitno. "Treba osigurati da svako radno mjesto opstane i osigurati nova radna mjesta. Ova zemlja je zaslužila budućnost i budućnost možemo graditi svi zajedno", poručila je Mrak Taritaš. Novinari su je pitali i kako komentira što se sve glasnije priča da HDZ možda bude činio većinu s HNS-om, a Mrak Taritaš je na to odgovorila da "HNS već čini većinu s SDP-om". "I još koristim jedanput priliku - Hrvatska narodna stranka - liberalni demokrati (HNS) neće biti u koaliciji s HDZ-om", poručila je Mrak Taritaš. Nezavisna kandidatkinja za gradonačelnicu Zagreba Sandra Švaljek rekla je da su u Maksimiru na tradicionalnom okupljanju u povodu Praznika rada kako bi sa svojim stručnim timom i značajnim brojem simpatizera pokazali i svoju solidarnost s radnicima i zaželjeli im dobre uvjete rada. "Osim radnika moramo voditi brigu i o onima koji bi željeli raditi, ali nemaju prilike. Oni su u ovom trenutku Hrvatskoj važniji. Dakle, svi koji obnašaju vlast i u Zagrebu i u Hrvatskoj trebali bi otvoriti perspektive ljudima i omogućiti im egzistenciju, omogućiti im radno mjesto, kako u Zagrebu, tako i u Hrvatskoj", poručila je Švaljek. Rekla je i da su danas, na Međunarodni praznik rada u parku Maksimiru predvidjeli i razgovor s predstavnicima tri sindikata Zagrebačkog holdinga, ali na žalost, predstavnici tih sindikata su morali otići u Slavonski Brod na susret sa svojim središnjicama. Međutim, rekla je kako su s njima održali jedan sastanak u petak kao pripremu za današnji tako da su ih već tada upoznali sa trenutačnim problemima u Zagrebačkom holdingu.   