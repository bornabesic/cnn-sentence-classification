U sudaru broda Lučke kapetanije Dubrovnik i gumenjaka u utorak navečer na kojem je bilo devetero ljudi, kako se neslužbeno doznaje, poginulo je dvoje ugostitelja iz jednog restorana s otoka Šipana, dvoje je ozlijeđeno, dok je za petero ljudi s gumenjaka pokrenuta velika potraga. U srijedu iza 14 sati , Ministarstvo mora, prometa i infrastrukture priopćilo je kako su pronašli još jednu smrtno stradalu osobu. Nastavljaju potragu za preostale četiri osobe. Dubrovnik: potraga za stradalima u pomorskoj nesreći Reporter: Tina Jokić Prema za sada neslužbenim informacijama, u utorak navečer u Koločepskom kanalu kod Dubrovnika  poginuli su muškarac i žena. Navodno je riječ o vlasniku ugostiteljskog objekta koji je vozio gumenjak i ženi koja je bila djelatnica restorana.  Doznajemo da su dva ozlijeđena muškarca, koja su preživjela nesreću, također sezonski radnici. Nije poznato tko je treća smrtno stradala osoba. - Još uvijek tragamo za osobama nestalima sinoć u havariji koja se dogodila u 21,20 sati u Koločepskom kanalu do koje je došlo nakon što je brod Danče upućen u hitni medicinski prijevoz na otok Mljet. Negdje ispred uvale Vrbova, 4 kabela od kraja, došlo je do sudara s gumenom brodicom u kojoj je bilo 9 osoba. Uzrok havarije još nije utvrđen, ali se zna da je brod Danče plovio sredinom kanala, a voditelj se uputio gumenjakom koji nije bio označen navigacijskim svjetlima. Bilo je i malo šiloka, a gumenjak se na radarskoj slici nije vidio. Potragu otežava i stanje mora tri, a snaga vjetra je 35-40 čvorova - rekao je dubrovački lučki kapetan Mato Kekez, prenosi Dubrovački vjesnik. Podsjetimo, u utorak navečer u Koločepskom zaljevu su se sudarili brod Lučke kapetanije koji je išao na intervenciju i gumenjak u kojem je bilo devetero ugostitelja. Dubrovniknet javlja da su se prema neslužbenim informacijama ugostitelji vraćali sa Šipana gdje su pripremali restoran za otvaranje i turističku sezonu. Dva muškarca su prevezli u bolnicu Dubrovniku. Muškarac (58) je kasnije pušten, a muškarac (53) zadržan na liječenju jer ima prijelom ključne kosti. U srijedu će ga operirati. Uzrok havarije još nije utvrđen, ali se zna da je brod Danče plovio sredinom kanala, a voditelj se uputio gumenjakom koji nije bio označen navigacijskim svjetlima, piše Dubrovački vjesnik. - Bilo je i malo vjetra, a gumenjak se na radarskoj slici nije vidio - rekao je dubrovački lučki kapetan Mato Kekez.  U potragu za nestalima su uključena sva raspoloživa plovila Pomorske policije, a brod linijske plovidbe „Hanibal Lucić“ je jutros povučen da bi obavio redovitu jutarnju prugu s otoka prema Gružu. Iz Divulja u Splitu ubrzo kreće helikopter s roniocima koji će sudjelovati u potrazi za petero nestalih. Ministar Oleg Butković u srijedu održao konferenciju za novinare na kojoj je rekao da je obišao mjesto strašne tragedije. - U teškoj pomorskoj nesreći sudjelovali su motorni brod Danče Lučke kapetanije i manja brodica, gumenjak u Koločepskom kanalu. Danče je išao prema Mljetu po bolesnika, a gumenjak je išao iz Pakljene prema Brsečinama i došlo je do sudara. Izražavam sućut i žaljenje obiteljima poginulih - rekao je Butković. Dodao je kako su dvije osobe ozlijeđene i prevezene su u bolnicu, dok se za petero osoba traga. - Traganje  koordinira Nacionalna središnjica za traganje i spašavanje. U potrazi sudjeluje devet plovila, policije, Lučke kapetanije, privatne brodice, a sudjeluju i helikopter te ronioci. Traganje je dosta otežano zbog jakog vjetra. Ministarstvo će izvještavati javnost o novim informacijama. Istragu vode DORH i policija, ali se provodi upravna istraga i sigurnosna istraga. Sustav funkcionira i nadam se da će nestale što prije pronaći. Pretražuje se cijeli Koločepski kanal  - kazao je Butković.   