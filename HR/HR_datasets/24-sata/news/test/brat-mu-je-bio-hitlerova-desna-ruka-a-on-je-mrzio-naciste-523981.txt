Herman  Göring radio je sve kako bi pobio što više Židova, a njegov dvije godine mlađi brat Albert svim silama se trudio da ih spasi što god više može. Braća se nisu nikad previše družila ni najbolje slagala, vodili su potpuno različite živote, imali različita mišljenja pa su i Drugi svjetski rat proveli su na totalno različitim stranama. Stariji Herman je u Hitlerovom Trećem Reichu bio ministar zrakoplovstva i vrhovni zapovjednik njemačkog Luftwaffea, predsjednik Reichstaga, otac zloglasnog Gestapa i Führerov dogovoreni nasljednik. Njegov brat Albert spašavao je Židove i druge disidente sigurne smrti od nacističke ruke. Prezirao je nacizam i činio sve da spasi što više ljudskih života.  Albert Göring nije kao umišljeni, gramzivi i tašti Herman proveo Prvi svjetski rat zapovjedajući slavnom eskadrilom, rat je proveo u blatu rovova. Od početka se protivio nacizmu, živio dvadesetih i tridesetih godina u multikulturalnom Beču gdje je uživao je u životu okružen prijateljima umjetnicima, s puno vina, dobre hrane, zabave i žena. Elegantni i šarmantni Albert Göring radio je za filmsku tvrtku u vlasništvu braće Židova, Oskara i Kurta Pilzera koji su mu postali prijatelji. Braća koja su živjela potpuno različitim životnim stilovima nisu previše komunicirala između dva rata.  Albert je znao spomenuti svog brata Hermanna bliskom prijatelju Albertu Benbassatu - O, imam ja brata u Njemačkoj koji se druži i blizak je s onim gadom Hitlerom. I sigurno neće dobro završiti nastavi li ići tim putem- govorio je Albert. No kad je stariji brat po Hitlerovom nalogu napravio sve kako bi što prije pripojio Austriju Trećem Reichu Albert je odlučio koristiti njegovu moć i utjecaj. Zahvaljujući svojem imenu uspio je spasiti svoje bivše židovske šefove Pilzere kad su ih nacisti uhitili. Spasio je i uglednog austrijskog skladatelja Franza Lehara i njegovu suprugu. Hermann je, poslije je priznao Albert, kad je obitelj bila u pitanju imao mekano srce, a Albert je to iskorištavao manipulirajući njegovim egom i igrajući na njegov osjećaj obiteljske dužnosti. Albert Göring je tijekom rata postao biznismen, na poziciji direktora zaduženog za izvoz u tvrtki Škoda Works u okupiranoj Čehoslovačkoj. U to vrijeme tvrtka je bila jedan od vodećih proizvođača oružja. Bio je u bliskim kontaktima sa pokretom otpora u Češkoj te na sve moguće načine pomagao Židovima i ostalim disidentima kako bi se sakrili od nacističkog režima. Dosta puta je krivotvorio potpis svoga brata kako bi Židovi dobili valjane tranzitne papire koji su ih štitili od konc-logora. Slao bi kamione u logore sa zahtjevima da mu trebaju logoraši kao radna snaga. Nakon toga bi ih pustio na slobodu. Gestapo ga je pratio i imao o njegovim aktivnosti sve dokumentirano. Izvješća o njemu su se gomilala te je tijekom rata četiri puta bio izdan nalog za njegovo uhićenje. No nikad nije osuđen za ništa. Veliki brat bi uvijek bio tu da mlađeg brata izvuče iz problema. Iako je na neki način Hermann znao da i on riskira i svoj život dopuštajući da njegov mali brat radi protiv režima sve mu je tolerirao. Prema nekim povjesničarima, potajno je bio ponosan na njega i htio je pokazati kako je Albert snažan kao i on, ali na neki drugi način. Unatoč ratu i svemu što ih je djelilo on je odlučio bratu uvijek pomagati. Nakon rata Albert je razgovarao s istražiteljima koji su bili uvjereni da je i on kao i brat mu ratni zločinac pa je i on bio zatvoren. Pokušavao je dokazati svoju nevinost. Napisao je imena 34 ljudi koje je spasio. Na popisu su između ostalih bila i braća Pilzer. Tužitelju u Nürnbergu je pisao i Kurt Pilzer, koji je pobjegao u SAD te mu iznio dokaze da je Albert spasio njega i njegovog brata. Tome je svjedočio i Židov Victor Parker čija je obitelj došavši u Ameriku promijenila prezime, a on je bio poslan kao novi istražitelj protiv Alberta Göringa. No igrom sudbine on je bio nećak supruge Franza Lehara koje je Göring  također spasio. Njegova teta Sophie mu je pričala kako ih je upravo Albert spasio od sigurne smrti. Nakon toga je pušten, ali su ga onda čehoslovačke vlasti zatvorile pa je i njih pokušavao uvjeriti u svoju nevinost. Tada su se javili članovi češkog pokreta otpora koji su radili u tvornici i posvjedočili da im je Albert pomogao i činio sve kako bi sabotirao nacistički režim. Oslobođen je na suđenju u Pragu zahvaljujući upravo svjedočenjima radnika. Hermann je psihijatru Leonu Goldensohnu u Nürnbergu 1946. za svog brata Alberta rekao: - Nikad nije bio zainteresiran za politiku i vojsku za razliku od mene. Bio je tih i nekako odvojen od svijeta. Ja sam uvijek volio društvo i gužvu, a on ne. Bio je uvijek nekako melankoličan i pesimističan, a ja sam uvijek bio veliki optimist. Unatoč svemu, Albert nije loš čovjek.. Nakon puštanja na slobodu, Albert Göring se teško nosio sa stigmom obiteljskog prezimena. Odao se alkoholu i pao u depresiju. Njegova treća supruga, Čehinja Mila, uzela je njihovo jedino dijete, djevojčicu Elizabeth i preselila u Peru. Albert je nastavio živjeti skromno u malenom stanu povremeno pišući i prevodeći. Poslije je od Vlade dobio i mirovinu. Prije smrti 1966. oženio se četvrti put svojom kućnom pomoćnicom želeći da ona naslijedi njezinu mirovinu. Umro je u 69. godini života, pokopan je u Münchenu, a njegova dobra djela ostala su javno nepriznata. Tek u zadnjih nekoliko godina o njemu se počelo govoriti kao o "dobrom Göringu" Hermann  Göring imao je i starijeg brata Karla koji se također nije slagao s nacističkim režimom. Još je prije rata emigrirao u SAD, gdje je dobio i sina, satnika Wernera G. Göringa koji se borio protiv Luftwaffea svog ujaka u Drugom svjetskom ratu.   