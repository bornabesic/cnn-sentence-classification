Premijer Andrej Plenković u četvrtak je u Đakovu poručio da nacionalne manjine u Hrvatskoj uživaju sva prava koja im pripadaju Ustavom i ustavnim zakonom, da će ta prava biti maksimalno poštivana kao i što su i sada te da su saborski zastupnici iz reda manjina od samoga početka dio vladajuće većine i da će to i ostati. Plenković je to rekao u Đakovu gdje je nazočio otvorenju ispostave Agencije za plaćanja u poljoprivredi, odgovarajući na novinarska pitanja vezana uz to hoće li imati potporu 'manjinaca' u Saboru prilikom predstavljanja novih ministara, a s obzirom na najave nekih manjinskih zastupnika da bi tu potporu mogli uskratiti (najprije Furio Radin, a potom i Veljko Kajtazi). "Manjine, odnosno osam zastupnika nacionalnih manjina su od početka rada moje Vlade dio parlamentarne većine. Dakle, tu opće nema nikakvih dilema", rekao je Plenković te potom "raščlanio" događanja proteklih dana, odnosno od trenutka kada je potpredsjednik SDSS-a Milorad Pupovac dao izjavu srbijanskoj televiziji vezanu uz popunjavanje Vlade novim ministrima, nakon čega je uslijedila reakcija zamjenika predsjednika HDZ-a i potpredsjednika Sabora Milijana Brkića. "Gospodin Pupovac u izjavi koju je dao jednoj televiziji iz Srbije uopće nije rekao ono što je bilo preneseno u  hrvatskim medijima. To je prva informacija i to moramo jasno raščlaniti", kazao je Plenković te naveo da je Pupovac dao "sasvim normalni komentar da će se Vlada popuniti jednom kada prođu lokalni izbori i kada bude nova sjednica Sabora". Pupovac je tu svoju izjavu, naveo je Plenković, i sam potom potvrdio u intervjuu hrvatskim medijima. "Dakle, dezinformacija koja je ovdje kasnije postala kao nekakva kvazitočna vijest, pa onda upit koji je uslijedio kolegi Milijanu Brkiću, doveli su do ovih nekakvih komentara i eventualnih nesporazuma. Ono što je jasno i što je moj stav kao predsjednika HDZ-a i Vlade – manjine u Hrvatskoj uživaju sva prava koja im pripadaju Ustavom i ustavnim zakonom, brojnim drugim propisima", poručio je Plenković. Istaknuo je i da je od samoga početka kao premijer inzistirao da manjinski zastupnici budu dio parlamentarne većine te da je u stalnom kontaktu s njima. "Odlično surađujemo i želimo da ministri, koji će biti predstavljeni za nekoliko tjedana, budu plod dogovora rekonfigurirane parlamentarne većine i tu je točka. Prema tome, bilo kakve druge izjave ili komentari ne stoje", poručio je premijer i ponovio da je njegov i stav Vlade prema manjinama i dosadašnja suradnja izrazito jasna i čista. Naveo je da je "prilično dugo" razgovarao sa zastupnikom talijanske nacionalne manjine Radinom, da je u kontaktu s potpredsjednikom SDSS-a i zastupnikom Pupovcem te da će, ako treba razgovarati i sve pojasniti i sa zastupnikom romske nacionalne manjine Kajtazijem. "Dakle, ne impresionira me ovaj izborni šušur koji se generira. Je li neki problem - nije. Problema nema, manjine su uz nas cijelo vrijeme, sve znaju, o svemu su informirane, njihova prava će biti maksimalno poštivana kao što je to i sada", zaključio je Plenković. Ustavnopravni stručnjaci  te oporbeni članovi saborskoga Odbora za Ustav i poslovnik u četvrtak su se na sjednici, kojoj nisu nazočili HDZ-ovi članovi, usuglasili da bi nove ministre trebalo predložiti čim prije, najduže u roku od 30 dana od dana razrješenja, dakle prije lokalnih izbora, kao i da državni tajnici ne bi trebali ići u tijela EU i odlučivati umjesto ministara, a premijer na to u Đakovu odgovara da nije impresioniran njihovim zaključkom.   "Mogu ustavni stručnjaci kazati to god žele. Koliko sam ja kratko pročitao, vidim da su i oni svjesni da nikakvih obvezujućih rokova nema. To jako dobro znaju oni i oni političari koji su danas sudjelovali na sastanku Odbora za Ustav i poslovnik", kazao je premijer. Poslovnik je, dodaje, jedino što je po propisima normalno. "A to je da se na prvoj idućoj sjednici Sabora predstave novi ministri pred nadležnim odborima. To će tako i biti. Ne vidim uopće čemu drama i nisam nešto posebno impresioniran s tim komentarima", poručio je.  Plenković je u Đakovu s ministrom poljoprivrede Tomislavom Tolušićem, nazočio ponovnom otvorenju ispostave Agencije za plaćanja u poljoprivredi što drži dobrim potezom, jer omogućuje poljoprivrednicima (oko dvije tisuće koje gravitiraju Đakovu)  najjednostavniji način podnošenja zahtjeva i dobivanje subvencija te potvrda.  Ispostava u Đakovu zatvorena je, naime, 2013. godine i preseljena u Osijek. Agencija sada, uz središnji ured u Zagrebu i 21 podružnicu u županijskim centrima, ima četiri ispostave - u Senju, Metkoviću, Korčuli te od danas u Đakovu. Premijer Andrej Plenković ustvrdio je u četvrtak da je Vlada Zakonom o izvanrednoj upravi u sistemski važnim tvrtkama sačuvala hrvatsko gospodarstvo od posljedica krize u Agrokoru i da zahvaljujući njegovoj provedbi upravlja krizom u tom koncernu i njegovim oporavkom. Upitan ometa li današnja objava iznosa Agrokorovih dugovanja Vladin plan za tu tvrtku i hoće li Agrokor uspjeti na vrijeme vratiti dugove, premijer je nakon otvaranja Ureda Agencije za plaćanja u poljoprivredi, ribarstvu i ruralnom razvoju u Đakovu, uzvratio pitanjem što bi se dogodilo da nije bilo Zakona o izvanrednoj upravi u trgovačkim društvima od sistemskog značaja za RH? Kazao je kako je cilj Vlade i bivšeg HDZ-ova partnera Mosta bio da se tim zakonom spriječi "gospodarski i financijski tsunami" koji bi pogodio sve. "Mislim da smo to ostvarili", rekao je Plenković i dodao da je temeljna zadaća izvanredne uprave bila prvo pogledati poslovne knjige i financijska izvješća i dati jasne podatke o čemu je riječ.  "Zakonom smo napravili svojevrsni zid oko kompanije", rekao je Plenković, dodavši kako je time omogućeno mirovanje starih obveza i pružena šansa izvanrednoj upravi da koncernu osigura svježu likvidnost. Istaknuo je da su zaposleni dobili plaće, a dobavljači isporučuju robu i da im se za sve što isporučuju od 10. travnja normalno plaća. "Kompanija i sustav u ovom trenutku funkcioniraju s normalnim poslovanjem", ustvrdio je te rekao da su istodobno došli renomirani svjetski konzultanti koji će u godini dana nastojati načiniti održivi plan. "Taj proces će trajati, a ono što je važno jest da mi njime upravljamo", poručio je. Vlada je stvorila instrumente koji joj to omogućuju, kaže Plenković, koji smatra da je to ključna razlika između "demagogije, populizma i ozbiljnih stranaka i ozbiljne vlade". Upitan hoće li se država uključiti u spašavanje Algoritma, Plenković je odgovorio da je Ministarstvo kulture u kontaktu s nakladnicima koji djeluju u okviru Hrvatske gospodarske komore i da se traže moguća rješenja gdje bi eventualno netko drugi preuzeo dio knjižara. Razmatra se eventualni otkup dijela knjiga kako bi se pomoglo Algoritmu, dodao je. Premijer je u Đakovu boravio u prigodi otvaranja ureda Agencije za plaćanja u poljoprivredi, ribarstvu i ruralnom razvoju u tom gradu. Otvaranje tog ureda će poljoprivrednicima omogućiti lakši dolazak do subvencija i potpora, ocijenio je. Agencija za plaćanja, uz središnji ured u Zagrebu, posluje i putem 21 podružnice u županijskim centrima, a uz tri ispostave (Senj, Metković i Korčula) ponovno djeluje i u Đakovu, u kojem je ispostava zatvorena 2013. godine, a rad preseljen u Osijek. Od 7.700 poljoprivrednika koji u osječkoj podružnici podnose zahtjeve za potpore, njih više od 2.000 je s đakovačkog područja i za njih je ponovno otvaranje ispostave u Đakovu iznimno važno.       