Na Općinskom sudu u Slavonskom Brodu u petak je održana glavna rasprava u sudskom postupku kojeg je protiv Opće bolnice Dr. Josip Benčević pokrenula Jasenka Vuković iz Novske zbog sumnje da je djelatnik te bolnice dr. Dalibor Marić, ortoped, učinio pogrešku prilikom revizije kuka njene majke Ljubice Murat. Vuković od bolnice traži naknadu štete u iznosu od 100.000 kuna. Sutkinja Ivanka Šaravanja saslušala je svjedoke tužiteljice i bolnice te vještaka prof.dr. Josipa Turčića.  Ljubica Murat je u Opću bolnicu Nova Gradiška došla radi operacije kuka. Umjetni kuk joj je ugrađen 3. ožujka 2014. godine. Operacija i postoperativni postupak je tekao i dobro i ona je za dva tjedna trebala otići na rehabilitaciju u Lipik. – Majci sam bila u posjetu dva ili tri dana prije nego je trebala bolničkim sanitetom biti odvezena u Lipik. Donijela sam joj najnužnije stvari, jer nam je Lipik bliži od Nove Gradiške. Na dan 18. ožujka kada je trebala stići u Lipik nazvala sam lječilište, ali su mi rekli da ona nije stigla niti da oni imaju najavu da će doći. Pozvala sam bolnicu u Novoj Gradiški i tamo su mi rekli da se pojavila neka komplikacija i da se moja majka nalazi na operaciji. To sam saznala tek navečer oko 20 sati, s tim da mi je rečeno da se nalazi u Jedinici intenzivnog liječenja, nije mi bilo jasno o čemu se radi jer trebala je biti u Lipiku – ispričala je sutkinji Jasenka Vuković, dodavši da se od toga dana njena majka više nije oporavila i da je umrla 05. rujna 2014. godine.  Prema optužnici komplikacije su nastale nakon druge operacije koju je, kao i prvu, izveo dr. Marić kada je tijekom revizije kuka došlo do oštećenja jedne od glavnih vena. Kako je do toga došlo, niti o kojoj se veni radilo, nije se moglo doznati od svjedoka od kojih neki nisu niti bili na operaciji. Oni koji jesu, uglavnom su izjavljivali da se ne sjećaju. Tihomir Biščević u to vrijeme bio je sanacijski ravnatelj, kao svjedok rekao je da je nakon te operacije donesena odluka da se ortopedski zahvati, posebno operacije kuka više ne obavljaju u Novoj Gradiški već u Slavonskom Brodu. – I prije tog događaja smo o tome razgovarali i to smo radi racionalizacije poslovanja planirali primijeniti od polovice travnja. Nakon te operacije donio dam odluku da se takve operacije više ne rade u Novoj Gradiški, a i iz zbog toga što je dr. Dalibor Marić, po meni najblaže rečeno, radio u neprijateljskom i nekolegijalnom okruženju. Više su mi dodijale primjedbe drugih kolega na račun njegovih pacijenata – rekao je dr. Biščević. Sam dr. Marić smatra da nije bilo njegove pogreške, već da je došlo do komplikacije koja se može dogoditi kao i prilikom svake druge operacije. Rekao je i to da je Ljubica Murat za obje operacije dala svojoj pristanak. Na pitanje odvjetnika Andrije Lalića opunomoćenika Jasenke Vuković, zašto je dokument o pristanku Ljubice Murat potpisan dan nakon prve operacije to nije mogao objasniti. Unatoč tome što je dokumentacija o operaciji 18. ožujka 2014. nepotpuna, čak nedostaju i rendgenski snimci prije operacije, te prema temperaturnoj listi iz koje je vidljivo da je dan ranije pacijentica imala povišenu temperaturu, sudski vještak prof. dr. Josip Turčić je u svom iskazu rekao da je operacija urađena stručno, a da su komplikacije koje su nastale nakon toga i dovele do smrti samo slijed sudbine. Odvjetnik Andrija Lalić nije prihvatio vještakovo izvješće pa je sutkinja naložila da tužiteljica na vještačenje dostavi svoje primjedbe u roku od 15 dana.  