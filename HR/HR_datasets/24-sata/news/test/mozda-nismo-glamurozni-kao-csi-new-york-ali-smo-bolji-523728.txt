Morate si to posložiti u glavi. Mislim, ipak vadite sve organe. U neku ruku to je neugodan čin, ali je i definiran. Točno znate što tražite i zašto to radite, a to je kako biste mogli utvrditi uzrok smrti ili dijagnozu koja nekome u budućnosti može spasiti život, govori nam doktorica koja na Zavodu za patologiju KBC-a Sestre milosrdnice radi 20 godina.  Dopustili su nam da budemo na obdukciji u najstarijem zavodu za patologiju u Hrvatskoj. Ono što me najviše iznenadilo je zabluda koja je usko povezana uz zanimanje patologa, a to je da su jako vezani uz smrt. Istina je da se više od 90 posto njihova posla sastoji od obavljanja biopsija i dijagnosticiranja bolesti bez kojih drugi doktori često ne mogu postaviti definitivnu dijagnozu. Došavši u zavod, dočekala nas je doktorica koja nam je rekla osnovne detalje o pokojniku. Zbog zaštite podataka možemo samo reći kako je to bio stariji pokojnik koji je imao srčane probleme. Prije ulaska u salu u kojoj se nalaze stolovi s mrtvacima, morali smo se od glave do pete odjenuti u zaštitnu odoru, a jedan od patologa našalio se rekavši kako nam definitivno za prvi put preporučuje da stavimo maske na lice, na čemu sam mu poslije bila vrlo zahvalna. Na stolu u sali leži pokojnik, na nozi ima samo cedulju. Medicinski tehničar Antonio Jozić već je lagano počeo pripremu. Pri prvom zarezu u mesu osjeća se lagano neugodan miris, koji će mi smetati poslije cijeli dan, ali njima ne smeta jer su se navikli. Ono što nam odmah objašnjavaju je da se ovdje ne rade sudske obdukcije nego samo ljudi koji su umrli prirodnom smrću. Svaka obdukcija ima svoj redoslijed. Najednom nastaje tišina i čuje se samo pila koja se koristi kako bi se razrezao prsni koš i da mogu doći do organa.  - Našla sam uzrok smrti, evo pogledajte - govori nam nakon dvadesetak minuta doktorica Alma Demirović. Na srcu se može vidjeti malo drukčija nijansa crvene boje, koju može uočiti samo istrenirano oko kao što je njezino, a mi jedva primjećujemo razliku. Tehničar Jozić nastavlja prelazeći na crijeva i ostale organe. U tim trenucima miris je sve jači i sve više smeta. Dok nastavlja rezati lubanju, pitali smo ih kako oni doživljavaju svoje zanimanje.   - Najgore mi je kad me pitaju je li mi ovo užasno. Gore mi je kad gledam kako se netko pati i muči, a ja mu ne mogu pomoć. Smrt je jedina neminovnost - govori nam dr. Demirović. Dodaje kako postoje velike predrasude prema njihovu zanimanju.  - Svi hoće čuti mišljenje patologa, bilo vezano za ishod obdukcije ili analizu biopsije. Ljudi ne shvaćaju kako je patologija jedan od glavnih pokretača u medicini - govori nam djelatnik zavoda. Kao jedan od najgorih dijelova posla navode obdukciju djece, što se, nasreću, nije često. - U dosadašnjem radu obavila sam nekoliko obdukcija na djeci, nije bilo ugodno - rekla nam je dr. Demirović. Kad je sve gotovo, organi se vraćaju u tijelo i pokojnik se zašije, opere i odjene za sprovod. Dok smo bili na obdukciji, došao je uzorak tkiva koji je doktorica morala pogledati kako bi dijagnosticirala i javila doktoru u operacijsku salu da bi znao dalje postupiti. Tako smo vidjeli i važniji dio njihova posla, koji obavljaju u laboratoriju. Godišnje na zavodu obave otprilike 24.000 biopsija, a svi doktori računaju na njihovu preciznost.      