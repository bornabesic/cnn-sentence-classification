Chinese Southeast European Business Association (CSEBA) planira ove godine preko tvrtke Zhongya nekretnine uložiti 30 milijuna eura u kupnju i obnovu hotela Toplice te početak izgradnje rezidencijalnih vila i bungalova. "Danas smo na početku faze koja će nas izdvojiti na tržištu zdravstvenog turizma", kazao je načelnik Općine Krapinske Toplice Ernest Svažić i ulagačima poručio da imaju podršku lokalne zajednice.  Predsjednik CSEBA-e Mario Rendulić izvijestio je da je CSEBA-a zadužena za ulaganja u Hrvatskoj i dvadesetak država u okruženju, a da je odluka o ulaganju u Krapinske Toplice donijeta početkom ove godine. Rendulić je pojasnio da su ulaganja u Krapinske Toplice dio od ukupno više od 300 milijuna eura najavljenih ulaganja u Hrvatsku. Što se tiče konkretnih ulaganja, u tijeku su pregovori o kupnji hotela Toplice, koji bi mogli biti okončani u sljedećih dvadesetak dana. U hotelu se planiraju smještajni kapaciteti od 650 kreveta. Planira se i izgradnja 18 rezidencijalnih vila i 25 bungalova odnosno apartmana. Ciljani gosti su iz skandinavskih zemalja i Kine.  Državni tajnik u Ministarstvu turizma Robert Pende kazao je da se u Krapinskim Toplicama stvara integrirani proizvod koji ima izgleda za veće investicija, ali i veći broj manjih.  Govoreći o konkretnoj kineskoj investiciji i kineskom tržištu, kazao je da na njemu nije lako uspjeti i da se rezultati ne mogu ostvariti u kratkom vremenu. Prema brojkama koje je iznio, trenutne investicije u turizmu u Hrvatskoj na godišnjoj razini su oko milijardu eura, a puno se očekuje upravo od kineskog kapitala. Ulaganje kineskog kapitala nije jedino u Krapinskim Toplicama. U lipnju je najavljeno otvaranja aparthotela Magdalena sa četiri zvjezdice te skori početak gradnje hotela, investicije koja stiže iz Rusije. 