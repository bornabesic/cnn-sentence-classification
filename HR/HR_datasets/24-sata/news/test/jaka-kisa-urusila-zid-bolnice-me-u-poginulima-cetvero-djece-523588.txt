Najmanje šest ljudi, uključujući  četvero djece, poginulo je u ponedjeljak u kenijskom gradu Mombasa nakon što se zid jedne bolnice urušio uslijed jake kiše, rekli su dužnosnici. "Poginulo je četvero djece u dobi između 5 i 15 godina, te njihova majka, kao i jedan muškarac koji je lokalni poduzetnik", rekao je šef policije Lucas Ogara. Šestero poginulih nalazilo se u susjednim kućama koje je poklopio srušeni zid.  Zbog poplava prekinut je promet na glavnoj autocesti koja povezuje Mombasu sa sjevernim turističkim čvorištima Malindi i Lamu. Kenija se bori s problemom nedostatka domova za brzorastuće stanovništvo, dok građevinari često krše  propise kako bi zadovoljili ogromnu potražnju. Prošle je godine u glavnom gradu Nairobiju poginulo preko 50 ljudi uslijed urušavanja zgrada. 