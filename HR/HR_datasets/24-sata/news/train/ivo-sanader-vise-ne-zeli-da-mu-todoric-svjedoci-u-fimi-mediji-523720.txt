Ivica Todorić ipak neće biti svjedok na suđenju bivšem premijeru Ivi Sanaderu i drugima na ponovljenom suđenju u Fimi mediji. Vlasnik posrnulog koncerna Agrokor trebao se u Županijskom sudu u Zagrebu pojaviti sljedeći utorak, no obrana bivšeg premijera u utorak je odustala od Todorića kao svjedoka. Podsjećamo, na prijašnjem suđenju na kojem je Sanader nepravomoćno osuđen na devet godina zatvora Ivica Todorić nije svjedočio. Sanader se na Županijskom sudu u Zagrebu, koji mu je postao gotovo drugi dom, nije pojavio više od mjesec dana - od 7. travnja i nepravomoćne presude u predmetu Planinska u kojem je osuđen na 4,5 godina zatvora. Prije toga požalio se kako mu je nakon operacije naporno po tri puta tjedno dolaziti na rasprave. Prema Zakonu o kaznenom postupku, ako optuženom prijeti do 12 godina zatvora, a očitovao se o optužnici te ima odvjetnika, on ni ne mora dolaziti na suđenje. Na rasprave, na kojima su do sada ispitivani svjedoci koji su govorili o poslovanju Fimi medije i koji su u pravilu ostajali kod prijašnjih iskaza, više ne dolazi ni bivša blagajnica HDZ-a Branka Pavošević, a tek povremeno dolaze Nevenka Jurak, vlasnica Fimi medije, te Ratko Maček, bivši glasnogovornik HDZ-a i vlade. Gotovo ni jednu raspravu nisu propustili bivši rizničar HDZ-a Mladen Barišić te predstavnici optuženog HDZ-a i tvrtke Fimi medija.      