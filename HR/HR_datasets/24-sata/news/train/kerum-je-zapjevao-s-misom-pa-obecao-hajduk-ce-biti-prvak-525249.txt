Kandidat Hrvatske građanske stranke (HGS) za gradonačelnika Splita Željko Kerum u petak navečer je održao završni skup na splitskoj Rivi, a brojne građane koji su tamo došli iskazati mu potporu zabavljali su Milo Hrnić i Mate Mišo Kovač.  Zahvalio se svima koji su večeras došli i podsjetio da su ga podržali 2009., ali i 2013. godine iako tada nije dobio izbore jer su, kazao je, "bili neki drugi vjetrovi", no sada je jasno da je četiri godine Splitu nedostajao.  "Narod ne može nitko zaustaviti. Ni Opara, ni Škorić, ni Pametna. Neću odgovarati na njihov primitivizam, bili su nekorektni i nepošteni, izmišljali su laži. Ako postoje uhljebi to su oni jer cijeli život žive na državnim jaslama", poručio je Kerum s pozornice i jednom mladiću koji mu je iz publike dobacio "Hajduk" rekao da će biti najjači i prvak.  Prilikom davanja izjava medijima Kerum se prvo ispričao novinarki HRT- a Ivani Šilović zbog incidenta koji je bio na Zapadnoj obali.  "To je splet nespretnih okolnosti. Ja vam se ispričavam. Vi ste dama, ja vas poštujem", poručio je novinarki Šilović.  Dodao je kako je moguće da će se u nedjelju dogoditi iznenađenje jer je već sada, kako kaže, "Željko Kerum u Splitu iznenađenje s obzirom na prosinac kada su krenuli u kampanju i kada su bile vrlo male šanse, kada su ga politički konkurenti spominjali bez ikakvih šansi".  Zahvalio je Splićanima i građanima Splitsko-dalmatinske županije što mu daju podršku zbog čega misli da će zajedno s njima u nedjelju napraviti dobar rezultat, da će doći u priliku da ponovno radi za građane i narod, te da će ispuniti svoja obećanja.  Upitan o prvim potezima, rekao je da će ako pobijedi prvo pokriti obveze koje grad ima, a to su socijala, odnosno umirovljenici, mladi, nezaposleni, ali i studenti koji nisu pola godine dobili naknade.  "Poslije toga se ide u projekte, vrtiće, škole i staračke domove. Puno toga ima što sada čeka. Konkretan sam, ne želim se osvrtati na moju konkurenciju koji su se nakon prikazanih anketa na televizijama povampirili i počeli u tijeku jednog dana odrađivati po  tri-četiri skupa sa prljavim i primitivnim nastupima, prostačkim izrazima i provokacijama. Na takav način neću funkcionirati niti želim. Ja imam svoj stil i svoj nastup", poručio je Kerum.    Na pitanje očekuje li pobjedu u prvom krugu rekao je da 72 tisuće ljudi izlazi sigurno na birališta, da dvije tisuće listića najvjerojatnije neće biti valjano, 45 tisuća glasova je teško dobiti, ali svašta je moguće. "Sigurno ću preći 40 posto, a hoću li biti blizu ili ću proći vidjet ćemo. Neka Bog da zdravlje", zaključio je na kraju Željko Kerum.