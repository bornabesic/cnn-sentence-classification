Srednja gospodarska škola iz Križevaca je najstarija škola u jugoistočnom dijelu Europe, osnovana 1860 godine. U njoj se obrazuju kadrovi za poljoprivredu kroz trogodišnji i četverogodišnji ciklus. Obrazuju poljoprivredne tehničare : Općeg, Fitofarmaceutskog i veterinarskog tehničara, dok u trogodišnjem procesu ima više smjerova, a sve u namjeri da nakon završetka školovanja „izlaze“ kadrovi koji su osposobljeni za tržište rada. Kao što su poljoprivredni gospodarstvenik, smjer voćar, vinogradar i vinar, vrtlar, mljekar i mehaničar poljoprivredne mehanizacije. No, svakako je najinteresantniji govedarski praktikum u kojemu učenici sudjeluju od uzgoja mliječnih krava na farmi, pa do proizvodnje mlijeka i sireva u vlastitoj sirani, a što nema niti jedna škola u Hrvatskoj. Njihovi proizvodi sudjeluju u projektu Doručak sa hrvatskih farmi. Uz to u okviru škole se nalazi i Učenički dom koji raspolaže sa 120 ležaja.  - Trenutno 342 učenika su raspoređeni u 17 razrednih odjela. Temelj koji dobiju učenici četverogodišnjih smjerova je dovoljan da školovanje na bilo kojem od poljoprivrednih fakulteta. Odnosno stručnih ili sveučilišnih studija – pojasnio nam je ravnatelj Toni Svoboda. Profesor Svoboda navodi kako se mnogi od nakon škole zapošljavaju, a prije svih najtraženiji su na tržištu rada veterinarski tehničari.  Škola raspolaže sa 38 hektara zemlje na kojim se površinama provodi praksa. Najveći dio otpada na površine koje služe u svrhu prehrane goveda na farmi. Dva su hektra pod nasadom jabuka, i vrt u površini od 1,5 hektara na kojemu učenici ratarskog smjera sade sve vrste povrća i prate rast bilja od sjemena pa do gotovog proizvoda, koje prodaju unutar škole.  Ravnatelj Svoboda nas je proveo kroz školske praktikume. Damir prof. Boltek, je voditelj projekta za osiguranje resursa održive poljoprivrede i Erasmus projekta. On će kroz koji dan „povesti“ 10 učenika i dva profesora u jednu Austrijsku školu, kako bi tamo u pet dana stjecati iskustva iz najnovijih metoda koje se koriste u ekološkoj poljoprivredi, kako bi se to implementiralo u Križevcima. To nije prvi projekt takove vrste, jer su do sada slična iskustva učenici stjecali u mnogim inozemnim školama. Isto tako i iz inozemnih škola koji posjećuju Križevci gdje se na njihovim praktikumima susreću sa onim što je u Hrvatskom vrhu kada je u pitanju poljoprivreda. Među 10 učenika su Lorena Picig i Ivana Hrlec, učenice 2. razreda, koje očekuju da će u pet dana koliko će provesti u Austriji na njihovim primjerima obogatiti svoja znanja koja će im koristiti u daljnjem obrazovanu.  Ivanka Jurjević, stručni učitelj i voditelj mljekarskog praktikuma nam je objasnila na koji se način odvija praksa kroz praktikum u koji svakodnevno stiže oko 400 litara mlijeka s obližnje mliječne farme na kojoj se nalazi 29 muznih krava i isto toliko telića i junica, a učenici su ti koji obavljaju sve poslove i na farmi. Sve vrste sirova se također prodaju u školskom dvorištu, pri čemu se poštuju svi ekološki i drugi standardi.   - Uz naše učenike i studenti s Visokog gospodarskog učilišta. Proizvodimo više vrsta mliječnih proizvoda. Poput svježeg sira, kvargla, kiselog vrhnja, pa do polutvrdog sira -gaude, kuhanog i domaćeg sira te maslaca – kazala nam je gospođa Jurjević. Počinje se s prijamom mlijeka, standardizaciji, pasterizaciji, obiranje mlijeka uz pomoć separatora pa do pakiranja proizvoda. Neki od učenika s kojima smo razgovarali su i ranije susreli s mljekarskom proizvodnjom i kroz školovanje žele steći diplome i usavršiti svoja znanja i potom se vratiti na vlastita domaćinstva gdje će proizvoditi sve ono što su naučili u školi.  -Moja obitelj se bavi mljekarstvom i zbog toga sam izabrala ovu školu kako bi naučila raditi po svjetskim trendovima sve vrste sireva jer će mi to biti poziv od kojeg očekujem da ću dobro živjeti. Do sada nismo radili polutvrde sireve poput gaude, ali sada ću svoje znanje prenijeti na naše gospodarstvo – otkrila nam je svoj životni poziv Antonija Debeljak, učenica 3. razreda.   Na farmi muznih krava smo sreli voditelja govedarskog praktikuma, Mislava Drukana koji nas je proveo kroz farmu na kojoj se nalazi 60 grla, od kojih imaju 29 mliječnih krava koje su u proizvodnji. Objasnio nam je kako radni dan započinje „šetnjom“ krava da obave nuždu. Nakon toga učenici krave vode u izmuzište. Dok jedan dio učenika muze krave drugi čisti staju. Dnevna je proizvodnja krava Holstein i Simentalske pasmine oko 600 litara mlijeka od kojih 400 ide za proizvodnju unutar škole, a ostatak se predaje proizvođačima izvan škole. Među onima koji uživaju na praksi na farmi su Josip Baček i njegov kolega Mario Benčić, koji do sada nisu imali iskustva na farmi ali kažu kako u toj proizvodnji vide svoju budućnost. Kažu kako uživaju u hranjenju i čišćenju staje, dok im je mužnja malo dosadna.     Obilazeći praktikume sreli smo i prof. Dragicu Bužić, koja je „rukovodila“ s 15-tak učenika koji su s motikama u rukama okopavali bijeli luk u okviru praktične nastave. Kazala nam je da je vrlo bitna mjera čišćenja od korova koji uz to što uzima vegetacijski prostor luku, je prijenosnik bolesti. Naglasila nam je kako kroz praksu učenici prate biljke od klijanja pa do trenutka kada se bere. Uzgajaju 20-tak vrsta povrća karakterističnog za to podneblje na površini od jednog hektra.  U neposrednoj je blizini vinograd s 400 trsova raznih sorti, te voćnjaka u površini od 2 hektra. To je u sklopu fenološkog promatranja. Ili promatranja sve faze rasta i razvoja voćke i vinove loze.  - Učenici se uče od pripreme tla, sadnje do njege i zaštite pa do berbe. Jer je vrlo bitno da saznaju kako voće i povrće treba izgledati da bi moglo konkurirati na tržištu. To je jedna životna škola. Novcem koji dobijemo od prodaje kupujemo potreban sadni i drugi materijal za voćarske i  povrtlarske kulture – pojasnila je Dragica Bužić, dipl. inž. poljoprivrede.  