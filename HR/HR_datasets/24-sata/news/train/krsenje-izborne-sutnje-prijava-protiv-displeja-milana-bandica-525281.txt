Državno izborno povjerenstvo (DIP) do subotnjeg je podneva zaprimilo nekoliko pritužbi da se krši izborna šutnja, no dan prije lokalnih izbora protječe uobičajeno mirno, doznaje se u Povjerenstvu. Pritužbe se uglavnom odnose na oglašavanje, odnosno sponzorirane oglase izbornih sudionika na Facebooku, a DIP ih je proslijedio nadležnim izbornim povjerenstvima, precizira potpredsjednica Povjerenstva Vesna Fabijančić Križanić.  Stigla je, navodi, i prijava zbog displeja koji je od ranije stoji na Trgu bana Josipa Jelačića a na kojem je kandidat za zagrebačkog gradonačelnika Milan Bandić. Dvodnevna šutnja pred lokalne izbore, za koje je zabranjena svaka izborna promidžba, počela je u ponoć sa petka na subotu, a završava u nedjelju, u 19 sati. Za razliku od parlamentarnih, kršenje šutnje na lokalnim se izborima kažnjava od tri tisuće do čak pola milijuna kuna.