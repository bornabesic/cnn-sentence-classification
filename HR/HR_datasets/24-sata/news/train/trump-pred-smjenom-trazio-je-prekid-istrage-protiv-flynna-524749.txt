Američki predsjednik Donald Trump je  Jamesa Comeyja, smijenjenog direktora FBI-a, tražio da  prekine istragu vezanu za bivšeg nacionalnog savjetnika za sigurnost Michaela Flynna. FBI je naime htio istražiti veze koje je Flynn imao s rusima, piše New York Times.  Pozivaju se na bilješke koje je napravio sam Comey u veljači ove godine.  - On je dobar čovjek, nadam se da to jednostavno možete pustiti - navodno je Trump rekao Comeyju. Mediji navode, da ako bi se te tvrdnje mogle dokazati, da bi Trump mogao biti smijenjen. Bijela kuća odmah je demantirala navode New York Timesa.  - Predsjednik Trump je rekao da je general Flynn izvanredan gospodin koji je služio svojoj zemlji, ali nikada nije tražio da se zaustavi istraga - rekli su u Bijeloj kući. Podsjetimo, u utorak je pak objavljeno kako je Trump Rusima dao vrlo povjerljive informacije o ISIL-u i tako ugrozio sigurnost američkih obavještajaca koji su se ubacili među pripadnike ISIL-a. Trump je kasnije na Twitteru objasnio kako je s Rusima podijelio činjenice i da je na to imao potpuno pravo. Kaže da je imao za to humanitarne razloge, ali i da je htio da Rusija pojača borbu protiv ISIL-a i terorizma.  