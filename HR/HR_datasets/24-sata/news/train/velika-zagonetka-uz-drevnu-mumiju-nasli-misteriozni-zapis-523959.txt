Pet mrtvih žena iz zagrebačkog Arheološkog muzeja -  pet egipatskih mumija -  jedna su od najvećih vrijednosti ove ustanove, a pravi biser među njima predstavlja svjetski arheološki raritet, mumija s lanenim ovojem na kojemu je pronađen najdulji etruščanski zapis na svijetu. Čuvena mumija koju osoblje Muzeja od milja zove 'Ružica' temeljito je restaurirana. Uz mumiju se čuva i popratni papirus s tekstom nekoliko poglavlja famozne 'Knjige mrtvih', koji je bio dio pogrebne opreme pokojnice.  Iz fragmenata papirusa vidljivo je da je pravo 'Ružičino' ime bilo Nesi-hensu te da je bila žena Paher-hensua, "božanskog krojača" iz Tebe. Pokojnicu, kao i njene kolegice, 'čuva' Igor Uranić, viši kustos muzeja, voditelj Egipatske zbirke, jedan od rijetkih hrvatskih egiptologa, koji se često šali da je na svom radnom mjestu 'okružen s pet mrtvih žena'. On je 'čuvar’ svih pet mumija iz faraonskog razdoblja Egipta, koje su nacionalno kulturno blago.   Pomalo je netipično da grad veličine Zagreba posjeduje tako veliku egiptološku zbirku, a tajne koju zbirka krije - neke su u znanstvenom smislu svjetski važne - raspetljavat će se još puno godina, u laboratorijima i na sveučilištima od Zagreba do Washingotna.   Najveću zagonetku predstavlja svakako već spomenuti misteriozni laneni zapis. Koncem XIX. stoljeća profesor i egiptolog dr. Jacob Krall otkrio je da je riječ o  etruščanskom natpisu, koji je usto najduži sačuvani napis na tom jeziku na svijetu. No, spis je dešifriran tek djelomično, cjelina je ostala neprevedena. Etrušanski hijeroglifi su, naime, znanstvenicima, stručnjacima za izumrle jezike, neprevodivi jer nitko nije našao ključ u kojemu bi ih se dalo odgonetnuti.  Njena je zagonetka nedavno ušla ravno u središte horor drame "Knjiga izumrlih", drugog dijela hit romana "Mjesec boje krvi". Horror kojemu su u središtu Tina, djevojka koja završava misterioznu srednju školu, Monkey, mladi buntovnik sa Trnja i Maks, erotični vampir, pripadnik zlatne mladeži s Tuškanca, upadaju u novi vrtlog čudnovatih zbivanja, čije se rasplet skriva u lanenoj knjizi. “Ružica”, stara 2500 godina, nije mogla ni pretpostaviti kako će joj bogat biti zagrobni život. Mumificirana ljepotica ušla je u hrvatsku varijantu "Sumrak sage" započevši  novu etapu svog, očito vrlo dramatičnog zagrobnog života, u kojemu ima više avantura no što ih neki ljudi prožive u cijelom ovozemaljskom vijeku… Prije nekoliko godina, i druge su zagrebačke mumije po prvi puta podvrgnute najsuvremenijim CT analizama, u zagrebačkoj Kliničkoj bolnici Dubrava. Jedna od mumija nalazila se u lažnom sarkofagu. Pošto je sarkofag napravljen u vrijeme tvz. „ egiptomanije“ u 19. stoljeću,  u Muzeju su posumnjali da je lažna i mumija, a ne samo sarkofag,  pa je zbog toga držana u depou. Riječ je o mumiji koju je darovao biskup Juraja Haulik. Mumiji je zato izvađen zub, koji je poslan na analizu u Ameriku. Indiana Jones tu bi svakako imao puno posla… Tamošnji stručnjaci zaključili su da tijelo potječe iz 4. stoljeća prije Krista, pa je i ona izložena. Igor Uranić o snimanju mumija svojedobno je za 24 sata ispričao zanimljivu priču. Snimanje je, naime, otkrilo da je Haulikova mumija probijena željeznom šipkom  i da se na njoj nalaze obruči. Nitko nije otkrio zašto su obruči postavljeni, no pretpostavka je bila da je to učinjeno zbog učvršćenja. Po istrošenosti zuba znanstvenici su zaključili da je umrla u dobi od oko 40 godina, da je za života doživjela i preboljela lom palca i kosti na ruci. U lubanji  je otkriven  neobičan predmet. "Riječ je o daščici koja je služila za čišćenje lubanje s unutarnje strane", objasnio je  Uranić. "Egipćani bi naime mozak trupla izvlačili kroz nos. Najprije bi ga kružnim pokretima pretvorili u kašu, potom izvlačili dijelove mjedenim kukama, a na kraju bi daščicama sastrugali ostatke i isprali lubanju". Nakon što bi Egipćani iz glave izvadili mozak i oči, u duplje bi stavljali staklene oči…  Kako je mumija bila izvađena iz svojeg izvornog sarkofaga, na kojem je bilo napisano njeno ime, identitet mumificirane pokojnice zauvijek je ostao tajnom. Nije manje zanimljiva ni mumija Amonove svećenice po imenu Kaipamau. Muzeju ga je darovao Egipat, sedamdesetih godina prošlog stoljeća.  U trbušnoj šupljini Kaipma otkriveni su zagonetni, radiološki neprozirni materijali,  kao i kod mumije Šepenun u čijim su povojima umotani amuleti.  Istraživana je i mumija Kareset, kćer Padi Ptaha.  Posla na istraživanju mumija bit će, očito, još desetljećima…       