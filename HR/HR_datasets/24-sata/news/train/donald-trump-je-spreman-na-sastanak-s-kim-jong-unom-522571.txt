Američki predsjednik Donald Trump spreman je sastati se sa sjevernokorejskim čelnikom Kim Jong-Unom ako se za to ispune uvjeti, potvrdio je Trump u ponedjeljak dok su napetosti na korejskom poluotoku na vrhuncu. "Ako budu ispunjeni uvjeti za susret, ja ću to učiniti, apsolutno. Bit će mi čast", rekao je u razgovoru za agenciju Bloomberg. "Ponavljam, uvjeti moraju biti  ispunjeni. Ali učinit ću to", dodao je ne navodeći pojedinosti. Nakon stupanja na vlast poslije smrti oca 2011., Kim Jong-Un se nikada nije sastao s nekim stranim čelnikom. Ozračje na korejskom poluotoku bitno se pogoršalo posljednjih mjeseci u kojima Pjongjang nastavlja provoditi zabranjene balističke i nuklearne pokuse i upozorenja američkog predsjednika da je spreman sam i silom riješiti sjevernokorejski problem. Sjeverna Koreja je u ponedjeljak najavila da je spremna "u bilo kojem trenutku" izvesti šesti nuklearni pokus. Ta zemlja je od 2006. izvela pet nuklearnih pokusa, od kojih dva 2016. godine. Stručnjaci se slažu da jedan od najizoliranijih režima na svijetu ostvario napredak prema ostvarenju svog cilja, izrade nuklearnih međukontinentalnih raketa s dometom do američkog kontinenta. 