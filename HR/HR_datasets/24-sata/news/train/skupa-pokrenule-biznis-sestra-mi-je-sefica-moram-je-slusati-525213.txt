Blizanke Zorica i Anita Vlatković (28) zajedno su ušle u posao. Na zadnjoj godini fakulteta odlučile su se baviti modnim dizajnom. Osnovale su svoj brend Lumiere D’Amour, a ime za njega dobile su spajanjem svojih imena na francuskom jeziku. - Ljubav prema modi naslijedile smo od mama i bake. Još kao djevojčice gledale smo ih kako šivaju. Tako smo i same počele - rekla je Anita. Prvotno su prijateljicama šivale torbice, a kasnije su počele s dizajniranjem haljina. Anita se brine o financijama jer je diplomirana ekonomistica, a Zorica je zadužena za kreativni dio posla. - Uvijek se zna koja što radi. U slučaju gužve super mi je što sestri mogu sve prepustiti. Znam da će to napraviti odlično - objasnila je Zorica. Dodaje kako je ona ta koja više prigovara i zapovijeda, ali zbog slične osobnosti, kažu, gotovo se nikad ne svađaju. Njihova složnost u poslu “prelila” se iz privatnog života. - Dijelimo odjeću, kupujemo u istim dućanima, idemo kod istog frizera, imamo identičan stil, slušamo istu glazbu i družimo se s istim ljudima - pričaju. Jedino što u zadnjih pola godine ne dijele je ista adresa. Osim sebe, iz obiteljske kuće u Velikoj Gorici morale su iseliti i posao. - Najteže nam je bilo to što smo shvatile da više nećemo raditi zajedno kod kuće. Također, morale smo raspodijeliti svu tu silnu zajedničku odjeću - kroz smijeh nam priča starija “twinsica”. U više od sedam godina suradnje imale su puno uspjeha. Najponosnije su na to što su dvije godine zaredom bile u top 5 mladih dizajnerica u Hrvatskoj.      Nakon što je farmaceutska tvrtka u kojoj je radila Suzana Šipušić (47) propala, ona je tad kao majka troje djece ostala bez posla. Baš u to vrijeme njezina je četiri godine mlađa sestra Snježana proširivala svoju trgovinu u kojoj prodaje stvari za krštenja, svadbe, pričesti i rođendane u Velikoj Gorici. Tako su igrom slučaja počele raditi zajedno. - Nisam dvojila ni sekunde. Odlučila sam pomoći sestri i zaposliti je u Veselom dućanu - rekla je Snježana. Od tada je prošlo desetljeće, a Suzanu i Snježanu cijeli grad poznaje kao dvojac koji im raznim ukrasima uljepšava svaku zabavu. U Veselom dućanu, u kojem rade zajedno, izmijenile su mnogo kolegica, a Suzana je jedina koja radi toliko dugo. - Ona je najstarija i najiskusnija. Moja suradnja sa Suzanom ista je kao i s drugima, samo što u nju imam više povjerenja. Pogotovo kad su financije u pitanju - kaže Snježana. Pričaju nam kako je ponekad teže raditi ako znate da uz sebe imate osobu s kojom ste povezani još od djetinjstva. Znaju se i posvaditi, najčešće oko gluposti, no svjesne su da će već iduće minute morati nešto odraditi zajedno pa se stoga brzo i pomire. - Oduvijek se svađamo. To je valjda zato što smo karakterno slične. Oboje volimo dominirati - rekla je Suzana. Prisjeća se da joj je kao starija seka uvijek trgala Barbike i lutke, ali i da je zbog Snježane u djetinjstvu često znala dobiti pogrdu. - Iako smo sestre, na poslu je drugačije. Doživljavam je kao što i svaka osoba doživljava svojeg nadređenog. Nekad to zna biti frustrirajuće, ali uspijevam - rekla je Suzana. Na obiteljskim okupljanjima njih dvije uglavnom pričaju o poslu. Kažu da je to profesionalna deformacija. Osim posla i sestrinstva, vežu ih i kumstva. Njihova djeca su jedna drugima krizmani kumovi, a i one su nećacima krsne kume. - Sve ostaje u obitelji - kažu sestre. Studentska putovanja i razna odsjedanja u hostelima potaknuli su Jelenu (33) i Zrinku Koržinek (37) da od bakine kuće u centru Zagreba naprave posao. U pothvat su krenule prije pet godina, a mali hotel Casablancu otvorile su 2015. godine. - Od doslovce ruševine koja je već bila na otpis napravile smo hotel u kojem danas uživaju gosti iz cijelog svijeta - rekla su seke. Obje su završile arhitekturu, a sklonost prema toj profesiji došla im je, kažu, genetikom. - Naslijedile smo je od majke koja je također arhitektica. Kao male pratile smo njezin rad. Zato smo odlučile upisati taj fakultet - rekle su nam seke Koržinek. Majci su zahvalne jer im je oduvijek velika podrška, a i puno im je pomagala u kreiranju prostora. Zajednički posao, govore, ne bi mijenjale ni za što. - Super mi je što je sa sekom uvijek sve lakše. S njom mogu biti prirodna. Mogu joj, bez ljutnje, reći sve kao što i mislim - rekla je Jelena. Zrinka je dodala kako se nadopunjuju u svim segmentima. Iskrenost kod njih ne dovodi do svađa, nego do još većeg poštovanja. To zahvaljuju identičnom karakteru. - Obje smo vedre i uvijek za zabavu. To vide i naši gosti, s kojima često i privatno ostajemo u kontaktu - kažu. Ipak, kad se donosi neka odluka, četiri godine starija Zrinka preuzima odgovornost. - Zrinka mi je usadila taj osjećaj da ne smijem sama odlučivati - kaže Jelena. Zadnjih nekoliko mjeseci shvatile su kako nije potrebno da obje budu u hostelu. Zbog toga je Zrinka preuzela vođenje zajedničkog arhitektonskog ureda. Jelena se, pak, svakodnevno brine da u hotelu ide sve kako treba. Financije su im zajedničke. U djetinjstvu su, pričaju nam, bile potpuno drugačije. - Moja starija sestra bila je prava buntovnica. Učila me je voziti auto i kako se zabavljati - vedro priča Jelena. Zaključuju kako su unatoč tome danas uspješne žene.