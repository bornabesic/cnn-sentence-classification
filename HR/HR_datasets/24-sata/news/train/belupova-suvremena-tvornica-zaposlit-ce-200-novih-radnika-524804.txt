Drago mi je što mogu podržati ovu lijepu viziju razvoja Belupa dugu 47 godina. Ohrabrujuće je da ste kvalitetan partner hrvatskom zdravstvu i da ste važan čimbenik hrvatskog gospodarstva. Podravka i Belupo su danas predvodnici gospodarskog razvoja naše zemlje i tvrtke koje otvaraju nova radna mjesta, rekao je predsjednik Vlade Republike Hrvatske Andrej Plenković svečano otvarajući u Koprivnici novu tvornicu Belupa, jednu od najvećih greenfield investicija u Republici Hrvatskoj, u čiju je gradnju i opremanje uloženo 530 milijuna kuna. Uz najsuvremeniju tehnologiju i organizaciju procesa prema najnovijim standardima dobre proizvođačke prakse, ova tvornica predstavlja jedno od najmodernijih farmaceutskih postrojenja u regiji, koje će, uz 1386 postojećih, zaposliti dvije stotine novih radnika. Novootvorene će proizvodne linije povećati proizvodni kapacitet za 150 posto u odnosu na postojeći, te osigurati proizvodnju 100 milijuna pakiranja lijekova godišnje.  - Punih 47 godina od osnutka, Belupova promišljanja  i ulaganja u budućnost nisu stala niti jedan jedini dan. Takva nam je filozofija poslovanja donijela poziciju druge po veličini farmaceutske tvrtke u Hrvatskoj, kompanije s najboljim rezultatima poslovanja u županiji, poželjnog poslodavca i nezaobilaznog partnera hrvatskog zdravstvenog sustava. Ta nam je filozofija života i rada donijela poziciju snažno izvozno orijentirane kompanije koja na hrvatskom tržištu ostvaruje oko 46 posto prihoda od prodaje, dok ostalih gotovo 54 posto  ostvarujemo na 16 inozemnih farmaceutskih tržišta - naglasio je predsjednik Uprave Belupa d.d. Hrvoje Kolarić. Belupo je investiciju financirao dijelom vlastitim sredstvima (45%) a dijelom iz kredita Hrvatske banke za obnovu i razvoj (55% ukupne investicije). - Podravka je od svog osnutka važan čimbenik hrvatskog gospodarstva, naša vodeća prehrambena kompanija, ali i kompanija koja svoje poslovanje unaprjeđuje i nadograđuje prateći potrebe tržišta. Strategijom Podravke definirane su dvije osnovne djelatnosti - prehrana i farmaceutika. U ukupnim prihodima Podravka grupe, prihodi Belupa čine gotovo 25 posto. Belupo je danas, s ponosom to ističem, vodeća hrvatska farmaceutska tvrtka u regiji koja ne ostvaruje samo iznimne rezultate poslovanja, nego prednjači u razvoju novih i inoviranih proizvoda. Uz širenje na nova tržišta upravo je inovativnost ključ uspjeha, kako Belupa, tako i cijele Podravke  – naglasio je Marin Pucar, predsjednik Uprave Podravke.   - Najmodernija tehnologija i vrhunska proizvodna postrojenja samo su jedan kotačić u uspjehu i razvoju. Onaj presudni i najvažniji faktor su ljudi, zaposlenici, njihova stručnost, posvećenost poslu i predanost kompaniji i oni su najzaslužniji za uspjehe Belupa i Podravke - kaže Pucar. Projekt izgradnje i opremanja tvornice je trajao pune četiri godine. Ova je investicija mobilizirala brojne hrvatske kompanije. Gotovo 90 posto građevinsko instalaterskih radova povjereno je hrvatskim izvođačima, a čak 70 posto ukupne vrijednosti investicije prihodovale su domaće kompanije.   Nova tvornica ima dva proizvodna pogona. U prvom pogonu proizvodit će se kruti oblici lijekova - tablete i kapsule pakirane u blister kartice ili bočice. U drugom pogonu proizvodit će se lijekovi u polukrutim i tekućim oblicima - kreme, masti, otopine, sirupi, suspenzije, losioni i supozitoriji. Ova dva proizvodna pogona u potpunosti pokrivaju portfelj Belupovih lijekova i dodaju mogućnost proizvodnje novih oblika i formi. 