Most nezavisnih lista u današnjem je priopćenju upozorio premijera Andreja Plenkovića da odugovlačenjem postavljenja novih ministara krši Ustav Republike Hrvatske s ozbiljnim posljedicama po državu i društvo, uz ocjenu da odugovlačenjem nastoji izbjeći negativne izborne posljedice osiguranja stabilne saborske većine uz pomoć HNS-a. U današnjem priopćenju Most je upozorio premijera Plenkovića, predsjednika Hrvatskog sabora Gordana Jandrokovića kao i "njihovu na krajnje sumnjiv način prikupljenu saborsku većinu" da su gotovo svi vodeći ustavni i pravni stručnjaci, kao i predsjednica Republike Hrvatske Kolinda Grabar-Kitarović, složni u tvrdnji da smijenjene ministre moraju zamijeniti novi i to u što kraćem roku, dakle ne duljem od 30 dana. "Kako je drugi krug lokalnih izbora tek 4. lipnja, odgađanje glasovanja o imenovanju novih ministara nakon toga roka značilo bi da se Hrvatska našla u duboko nezakonitoj i protuustavnoj situaciji kakva nije viđena od uspostave demokratskog poretka u Hrvatskoj, kaže se u priopćenju i dodaje da je za tu situaciju odgovoran Andrej Plenković, zbog kojeg je došlo do pada Vlade te zbog kojeg je kriminal u Agrokoru i dalje zaštićen," stoji u priopćenju Mosta. Ako ne dopustite glasovanje o imenovanju novih ministara u zakonskom roku, Hrvatska će se naći u izuzetno opasnoj situaciji za koju ste odgovorni isključivo vi, kaže se u priopćenju Mosta i dodaje da bi razotkrivanje plana osiguranja stabilne većinu uz pomoć HNS-a bilo nepovoljno za obje te stranke na lokalnim izborima. "Plenkovićevi gospodari iz sjene, družina koja je bila spremna na sve kako bi očuvala kriminalni sustav gospodina Todorića i njegove ljude u Vladi, moraju znati da se igraju opasnim stvarima te da će ih povijest upamtiti kao ljude koji su radi svojih privatnih interesa kršili Ustav i zakone na način koji graniči s uspostavom diktature", zaključuje se u priopćenju Mosta. 