Na novinarski upit o zabrani koncerta Marka Perkovića Thompsona u Mariboru u Sloveniji, ministrica kulture Nina Obuljen Koržinek poručila je u četvrtak prije sjednice Vlade da se Ministarstvo kulture ne bavi time, ali je istaknula kako je neuobičajeno da se koncerti zabranjuju iz navedenih razloga. - Radi se u Republici Sloveniji, s tim nema veze Ministarstvo kulture ni u Sloveniji ni u Hrvatskoj. Stav je jučer iznio premijer, treba vidjeti o čemu se radi. Vrlo je neuobičajeno da se s takvim argumentima zabranjuju koncerti, ali to nije pitanje s kojim se bavi Ministarstvo kulture - rekla je novinarima ministrica Obuljen Koržinek. Ministar financija Zdravko Marić prije sjednice Vlade nije želio komentirati najavu Agrokorovih dobavljača da će tužiti banke. - Ne bih niti mogu to komentirati. Samo sam vidio natpis u novinama, ali ne bih ništa komentirao - poručio je Marić. Na novinarsko pitanje čini li mu se realnom mogućnosti da su iz Agrokora bankama odavali podatke dobavljača, Marić je rekao da se to treba pitati nekoga drugoga jer on o tome ne može ništa reći. No, na pitanje iznenađuje li ga to, odgovara kako ga malo toga iznenađuje. - U današnje vrijeme malo toga čovjeka može iznenaditi pa tako i mene što je sve proteklih tjedana bilo i što me se sve pita. Ali to morate na drugoj adresi pitati - rekao je. 