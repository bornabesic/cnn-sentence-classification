Riječ je o vrlo opasnom i rizičnom pothvatu, koji se priprema posljednjih sedam mjeseci. Francuz Frederic Swierczynski zaronit će u subotu do dna Crvenog jezera, a cijeli pothvat trajat će šest sati. To će biti prvi put da je netko uspio stići do dna jezera, na dubinu od 270 do 280 metara. - Danas je finale sedmomjesečnih priprema, nakon tjedan dana spuštanja tri tone opreme sve je spremno i vjerujemo u uspjeh. Nikad se ne zna je li jezero na dnu kao ravna ploča ili ima li i nekih kanala. Za ovo doba godine je izuzetno nizak vodostaj, a ovdje je čovjek najdublje ronio 1998. godine, do 181 metra, Nijemac Thomas Berend - izjavio je Luka Kolovrat, direktor Turističke zajednice Imotski, koja je jedan od organizatora. Pripreme za zaron počele su prošle nedjelje. Prvi dan je stavljena žičara, pa je njome počelo spuštanje dijelova opreme i pontona. U srijedu je probni zaron bio na 100 do 150 metara. U četvrtak i petak znanstvenici su uzeli uzorke flore, faune i sedimenta da ekspedicija dobije znanstvenu dimenziju. Kolovrat je dodao kako u cijelom projektu sudjeluje 40 ljudi, iz Ronilačkog kluba Crveno jezero, Turističke zajednice Imotskog, članovi HGSS-a, znanstvenici i ronioci. - Frederic sa sobom nosi kameru specijaliziranu za te dubine, ali i kompjutor te jaku rasvjetu. Pothvat je opasan jer je na dnu pritisak od oko 30 kilograma na centimetar čovjekova tijela - zaključio je Kolovrat. 