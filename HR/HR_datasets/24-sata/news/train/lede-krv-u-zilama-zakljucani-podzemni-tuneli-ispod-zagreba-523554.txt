Gdje su u Zagrebu, za slučaj velike pogibelji, sigurno utočište mislili naći Ante Pavelić, Josip Broz Tito, i prvi ešalon časnika koji ih je opsluživao i brinuo se za njihovu sigurnost? Odgovor je jednostavan: u tajnim tunelima ispod grada!  Centar Zagreba doslovno je šupalj. Ispod cesta kojima prolaze tisuće ljudi svaki dan su zaključani tuneli, od kojih su se mali dijelovi kratko za Domovinskog rata koristili kao sklonište. To je bilo zadnji put da su otvoreni za javnost . Ovi tuneli se u podzemnom svijetu isprepliću i povezuju. Jedan krak završava ispod Banskih dvora, sjedišta Vlade, pa bi otvaranje tunela za javnost predstavljalo rizik po sigurnost Vlade.   No, priče "iz velegradskog podzemlja" nisu rezervirane samo za ove bjelodano političke pojave, nego i za klasične noćnike, krvopije, vampire, koji pletu priču "Mjeseca boje krvi", romana koji je od ponedjeljka 8. svibnja, u prodaju na svim kioscima. U romanu opisan je cijeli labirint, široj javnosti posve nepoznat, začet još davnih dana, a dovršen tijekom zadnjega rata. Čitatelje vodi iz vrha hrvatskog društva u tajanstvene labirinte podzemnih tunela Zagreba, uskačete u tobogan koji vas vodi kroz misteriozni svijet što se proteže od zaključanih tunela ispod Tkalčićeve ulice, preko podzemlja vile Rebar, do stoljetnih rezidencija zagrebačke elite na Tuškancu.  Glavna junakinja je inteligentna, samosvjesna srednjoškolka Tina, koju su majka i očuh nakon teške bolesti upisali u elitnu zagrebačku školu, polako postaje svjesna da novo društvo u koje je ušla vrvi tajnama. Prosjak koji ju na ulici zatraži milostinju, uskoro biva nađen mrtav. Njen prijatelj Monkey, momak grube fizionomije, otkriva da je jedna djevojka iz njene škole nedavno već završila na psihijatriji, s vrlo čudnim simptomima. Tina počinje tragati za istinom. Istodobno, oko njene obitelji steže se obruč bankovnih kredita i prijetnja totalne propasti... Jesu li oko nje, na strateškim pozicijama društvene elite, vampiri? - pita se junakinja.  Prema nekim tvrdnjama, tunele i danas koriste tajne službe i vojska, a oni nisu baš skloni otkrivati tajna postrojenja. - Ispod centra Zagreba postoje dva tunela. Jednom tunelu je ulaz bunker u Dubravkinu putu, a izlaz u Tkalčićevoj ulici. U drugi tunel se ulazi u Mesničkoj ulici, a izlaz je u Radićevoj ulici, negdje oko broja 10. Za Domovinskog rata je u tim tunelima bila informativna agencija - prisjeća se Branimir Špoljarić, autor knjige Stari Zagreb od vugla do vugla. Dodaje kako postoje tvrdnje da postoji i treći tunel, ali da one nisu dokazane. Za Drugog svjetskoga rata nastala je vila Rebar s tunelskim skloništima urezanim u Sljeme. - Izgradili su je 1942. godine i njome se koristio Ante Pavelić i njegova obitelj. Tunele su probili u Sljeme kako bi se unutra mogli skriti ili pobjeći njima. Nakon rata je od vile napravljen ekskluzivni hotel i restoran. Sve je izgorjelo 1968. godine. Navodno je bivši konobar zapalio vilu, a navodno je zapalio i još dva restorana na Sljemenu. Bio je piroman – rekao nam je Špoljarić. Ostatci vile i tunela još stoje na Sljemenu. Vila je bila golema dok je još stajala. Špoljarić je ispričao kako je bila pokrivena zelenim crijepom i sigurno je bila lijepa. Njenim prizemljem dominiraju lukovi. Ipak, od vile su ostale tek ruine. - Prava je šteta da ju se ponovno ne obnovi i stavi u neku funkciju - kaže Špoljarić. No tuneli su početkom devedesetih bili u funkciji – u funkciji zabave mladih. Tamo su organizirani divlji tulumi o kojima se u Zagrebu još uvijek priča. Zagreb posjeduje i cijeli niz mističnih, a manje poznatih mjesta koja je jednostavno obići. Naime, sva su u samom centru grada. Tako se u Vlaškoj ulici može naići na gotovo ruševnu kuću.  Lako je i proći kraj nje bez da se sazna da je ona zapravo bila kuća kojom se koristila prva zagrebačka masonska loža. Ako se, pak, prošeta dalje na Kaptol, pa do Nove Vesi, na uglu će posjetitelj naići na običnu kapelicu, koja je tek "na drugu" jedinstvena. Riječ je, naime, o kapelici Sv. Dizma, tj. jednoj od dvije kapelice na svijetu koje su posvećene svecu razbojniku, koji je bio desno od Isusa na križu. Gornji grad, pak, skriva jednu od morbidnijih tajni. U haustoru u Demetrovoj ulici nalazi se nadgrobna ploča djeteta. Na njoj na njemačkom piše: "Ovdje miruje Paul David von Vakanovich. Umro je 1818., 21. srpnja u četvrtoj godini života". - To nije grob, nego samo nadgrobna ploča. Kad je 1876. zatvoreno Jurjevsko groblje, jedna obitelj je ploču svojega djeteta prebacila u svoj haustor - objasnio je Špoljarić. Najveći hrvatski tinejdžerski hit 21. stoljeća ovoga puta dolazi u luksuznom izdanju na više od 500 stranica. Ne propustite uzbudljivu priču o misteriju, ljubavi i borbi za moć. Knjiga je od 8. svibnja na svim kioscima po cijeni od samo 79,90 kuna. 