HDZ-ova gradonačelnika Požege Vedrana Neferovića, koji je napao novinara, policija je u petak prijavila kazneno i prekršajno te je dobio zabranu približavanja novinaru 034 Portala Mladenu Mirkoviću.  Požeško-slavonska Policijska uprava u petak navečer je priopćila da je kriminalističkim istraživanjem utvrđeno kako je 44-godišnjak oko 11 sati u prostorijama Grada Požege verbalno i fizički napao 25-godišnjaka zbog čega protiv njega slijedi optužni prijedlog za počinjeni prekršaj iz Zakona o prekršajima protiv javnog reda i mira. Policija je Neferoviću izrekla i mjeru zabrane približavanja novinaru Maldenu Mirkoviću kojeg je napao, u trajanju od osam dana. Također, sumnjiči Neferovića i za kazneno djelo prijetnje, za što se podnosi kaznena prijava nadležnom državnom odvjetništvu. Požeški gradonačelnik u petak je u gradskoj vijećnici napao novinara 034 Portala Mladena Mirkovića, koji je završio na obradi u bolnici. Cijeli slučaj osudio je danas i premijer i predsjednik HDZ-a Andrej Plenković, koji je od Neferovića zatražio da se ispriča i trenutno povuče iz kampanje za lokalne izbore. 