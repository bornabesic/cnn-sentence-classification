Britanska premijerka Theresa May u intervjuu za LBC radio progovorila je, među ostalim, o privatnom životu i nemogućnosti da ima djecu, javlja Daily Mail. Britanska premijerka u intervjuu je rekla da ke bila žrtva "lažnih vijesti" nakon što su jedne novine pogreškom objavile da je  trudna. Ova pogrešna informacija posebno je teško pala njezinoj svekrvi. Upitana bi li bila drugačija da je majka, May je kazala: "Mislim da je nemoguće odgovoriti na ovo pitanje. Tužno je to - ali eto, mi jednostavno nismo bili u mogućnosti da ih imamo. Nismo jedini par koji se našao u ovoj situaciji. Kada se nađeš, mislim da se jednostavno pomiriš s tim i nastaviš dalje živjeti. Imamo nećake i nećakinje", kazala je May.   Voditelj ju je pitao bi li bila manje efikasna premijerka da ima djecu, May je rekla da njene kolege koji su roditelji jednako dobro i predano rade svoj posao, te istaknula da su samo dobro organizirani. May je kazala da se u životu vodi savjetom svog oca: "koji god posao da radiš, uhvati se u koštac s njim i daj najbolje od sebe". "To namjeravam i raditi", dodala je May. Na upit što je od oca naučila o obavljanju javne dužnost, May je odgovorila. "Najbitnije je da vjeruješ u ljude. Moj otac je uvijek govorio da ljude treba uzimati za ozbiljno i da ne treba imati predrasude". May dodaje da su u posljednjih nekoliko godina građani izgubili povjerenje u političari i ističe da ga ponovno treba izgraditi. May je izgubila oca kad je imala 25 godina, a nedugo nakon toga, umrla joj je i majka. May je istaknula važnost kršćanske vjere koja ju je vodila kroz život te kazala da je suprug Philip njena "stijena" i podrška otkad je u 20-im godinama izgubila roditelje. "Nisam imala braće ni sestara s kojima bi mogla podijeliti tugu. Najednom ostala sam bez dvoje ljudi koji su me odgojili i koji su mi tako mnogo značili". 