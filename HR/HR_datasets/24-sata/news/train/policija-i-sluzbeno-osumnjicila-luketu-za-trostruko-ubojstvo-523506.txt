Boris Luketa (59) i službeno je osumnjičen za trostruko ubojstvo Milke (70) i Hakije (74) Keranovića te Ivana Bajića (65), odnosno za pokušaj ubojstva Kemala Keranovića (51) krajem travnja na Brodarici, priopćila je u ponedjeljak šibensko-kninska policija.   Luketu, koji se i dalje u teškom zdravstvenom stanju nalazi u Jedinici intenzivne njega u splitskom KBC-u, nakon što je pucanjem u glavu pokušao samoubojstvo, sumnjiče da je 26. travnja popodne, oko 16,15 sati došao do obiteljske kuće Keranovićevih u Brodarici s ciljem da ubije Kemala Keranovića. Motiv je, pojasnili su, bio novčani dug koji potječe iz 2013. kada je Kemal Keramović od Lukete posudio određeni iznos novca, s pravom osumnjičenog za trostruko ubojstvo na povrat tada dogovorenog iznosa. 'Nakon određenih nesuglasica oko načina na koji će se dugovanje vratiti i kojom dinamikom će teći, a koje se provlačilo posljednje dvije godine, osumnjičenik je iz vatrenog oružja ubio roditelje od 51-godišnjaka kao i 65-godišnjaka', priopćeno je iz šibenske policije. Kaznena prijava podnesena je Županijskom državnom odvjetništvu u Šibeniku, a osumnjičeni nije predan pritvorskom nadzorniku jer se nalazi u životnoj opasnosti od zadobivenih ozljeda prilikom pokušaja suicida, zbog čega je hospitaliziran u Splitu i nalazi se pod policijskim nadzorom, kazali su u policiji. 