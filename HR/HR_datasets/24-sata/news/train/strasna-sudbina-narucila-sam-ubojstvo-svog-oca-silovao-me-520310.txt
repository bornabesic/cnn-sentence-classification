Cheryl Pierson bila je 16-godišnja tinejdžerica kad joj je majka umrla od zastoja bubrega. Nakon toga, obiteljska kola krenula su nizbrdo i otac James počeo je svakodnevno zlostavljati svoju kćer, tjerajući ju na seksualne odnose i do triput dnevno. Cheryl, koja je bila popularna navijačica u jednoj njujorškoj srednjoj školi, odlučila je to riješiti na jeziv način - naručila je ubojstvo vlastitog oca, piše Daily Mail. Ponudila je svom školskom kolegi Seanu Pici tisuću dolara za ubojstvo, a on je to i učinio. Ustrijelio je Cherylinog oca pet puta na kućnom prilazu, a nedugo zatim policija je uhitila Cheryl, Seana i Cherylinog dečka i današnjeg supruga Roba Cuccia. Sean je kao ubojica osuđen na 24 godine zatvora, Cheryl je dobila šest mjeseci, a Rob uvjetnu kaznu. Bizarno je da je Cheryl ostala dužna Seanu još 600 dolara, a pokušala se opravdati da nije bila ozbiljna oko ubojstva svog oca. Danas su Cheryl i Rob u sretnom braku i imaju dvije kćeri, a ona žali za tim što je učinila. Tvrdi da ju je Rob spasio, a ona mu se odužila brakom i dvoje djece. Mladenački život pokušavaju ostaviti iza sebe i svoje kćeri odgojiti na najbolji mogući način. 