Četvrta žrtva stradala u pomorskoj nesreći u Koločepskom kanalu je identificirana, a riječ je o Danielu Kobašu (39) iz Velike Gorice. Tijelo je pronađeno u četvrtak ujutro, a otkriveno je u Stonskom kanalu kod Broca. Daniel Kobaš je na Šipanu bio s majkom Jelom (58) koja je pronađena istu noć kada se strašna tragedija dogodila. Osim majke i sina, identificirane su još dvije žrtve sudara gumenjaka na kojem je bilo devet osoba i plovila dubrovačke lučke kapetanije. Riječ je o vlasniku gumenjaka Alenu Perišiću (44) i Berislavu Banduru (55) iz Malog Stona. Potraga traje treći dan, a ljudima na terenu velike probleme stvaraju snažan vjetar i kiša. Još se traga za Marinom Vuletić (23) iz Dubrovnika, Bojanom Stojiljkovićem (37) iz Mokošice i Tomislavom Belakom (27) iz Šibenika. U Dubrovniku je danas proglašen dan žalosti. Zastave su na pola koplja, a ugostitelji će večeras na prozorima lokala paliti svijeće za žrtve nesreće. Otkazana su sva javna događanja.   