Kad u Malinskoj na Krku pitate za velečasnog Nikolu Radića (81) svi će vas, uz lijepe riječi o popu Miki, kako ga od milja zovu, znati uputiti u obližnje Kremeniće. Zbog kompjuterizacije župnih anagrafa (knjiga u kojima su popisane sve obitelji župe u zadnjih 250 godina) postao je počasni građanin Općine Malinska - Dubašnica. Priznanje je dobio i zbog ekološkog doprinosa društvu. - Radi se prvenstveno o fotonaponskoj centrali koju sam dao napraviti prije osam godina, a koja omogućuje opskrbu kućanstva električnom energijom putem sunca. Oslanjajući se na sunce, kao uostalom i na bilo koji drugi izvor energije poput svjetla, vode, zraka, postajemo samostalniji, a samim tim i slobodniji i neovisniji od raznih sustava kojima nas se lako da iskorištavati kada nemamo kud - objašnjava mons. Radić povod za izgradnju prvog solarnog sustava na otoku Krku. Njegov suživot s prirodom ili ‘Život sa suncem’, kako on to naziva, počeo je uoči umirovljenja, prije desetak godina, kada je na raspolaganju imao 100.000 kuna. Taj mu novac, kaže, nije trebao. Kao kršćanin i katolik drži se načela sv. Augustina koji je naglašavao da novac koji vam ije potreban iskoristite za nešto drugo. Tako je i krčki župnik svoj iskoristio novac za izgradnju solarnog energetskog sustava u svom domaćinstvu. Želio je, kaže, probiti led na otoku. Naime, kod njega, ističe mons. Radić, sunčeva energija opskrbljuje sve, od hladnjaka i bojlera do automobila koji također puni električnom energijom dobivenom od sunca. Dodaje kako mu je trošak zanemariv budući da ga jedno punjenje baterija, koje je dovoljno za više od 100 kilometara, stoji oko 10 kuna. Također, kad tu i tamo otputuje u Krk ili druga mjesta na otoku ne mora brinuti o plaćanju parkinga jer je parking za takva vozila besplatan. Njegovo samoodrživo domaćinstvo u cijelosti koristi energiju iz obnovljivih izvora. U vrtu uzgaja 20-tak različitih vrsta povrća koje zalijeva vodom i kišnicom iz vlastite cisterne, a ima i maslinik sa 16 maslina, koje daju dovoljno ulja za cijelu godinu. Spomenimo i njegove četiri ljubimice, kokice, čija jaja skuplja preko tjedna, a nedjeljom ih nosi na dar starijim mještanima koje redovito obilazi. Otpad pop Miko uredno reciklira. A kad mu dosadi vožnja automobilu, tu je bicikli koji sam puni energijom sunca      