Predsjednik SDP-a Davor Bernardić u utorak je ocijenio neprihvatljivom izjavu zamjenika predsjednika HDZ-a Milijana Brkića koji je dan ranije rekao da potpredsjednik SDSS-a Milorad Pupovac i nacionalne manjine neće određivati sastav Vlade te da je ovo hrvatska država u kojoj uz nacionalne manjine, koji imaju Ustavom zajamčena prava, odlučuju Hrvatice i Hrvati. "Naše manjine su naše bogatstvo i potpuno je neprihvatljiva izjava drugog čovjeka HDZ-a Milijana Brkića da su manjine praktično građani drugog reda", rekao je Bernardić novinarima nakon svečane akademije održane u KD Vatroslav Lisinski u povodu obilježavanja pobjede nad fašizmom, oslobođenja Zagreba i Dana Europe. Bernardić je dodao kako je mislio da u Hrvatskoj takve stvari više neće biti moguće, a drži da je na predstavnicima manjina da odluče hoće li i dalje podržavati takvu vladu, odnosno takav HDZ koji, dodao je „očito može promijeniti predsjednika, ali ne može promijeniti ćud". Predstavnici manjina, smatra Bernardić, moraju objasniti svojim biračima i narodu zašto podržavaju HDZ čiji drugi čovjek svojom izjavom "vraća Hrvatsku u prošlost" i ukazuje na to da svi u Hrvatskoj nisu jednakopravni. Upitan što očekuje da premijer poduzme nakon takve izjave, Bernardić je rekao da je to potpuno neprihvatljivo i ne može se tolerirati ni dijeliti hrvatske građane na domaće i goste. Bernardić je odogovrio novinarima i da su u slučaju novih parlamentarnih izbora spremni na koaliciju te da su već razgovarali s koalicijskim i potencijalnim partnerima. Dodao je da su na Glavnom odboru donijeli odluku o koaliciji s HSS-om i HSU-om i najavio da će razgovarati i s ostalim partnerima. S HNS-om će, dodao je, razgovarati kao bivšim partnerom u Narodnoj, odnosno Kukuriku koaliciji. Upitan jesu li razgovarali i s Mostom Bernardić je rekao da "u ovom trenutku i agoniji koju su ostavili HDZ i Most, koalicije s Mostom nema", a što će biti nakon izbora "o-tom-potom". "Hrvatska nakon godinu i pol dana nema vlada, izgubila je puno vremena i mladih ljudi koji su otišli van granica",  zaključio je Bernardić. 