U zemlji u kojoj 90 posto stanovništva čine katolici prirodno je da je ekonomija na koljenima, kaže književnik Zdravko Zima. Neki dodaju da nas samo Bog može spasiti, pa se u kontekst atmosfere Strašnog suda idealno uklapa vijest prema kojoj će Željko Reiner postati vitez Svetoga groba jeruzalemskog! Geslo reda je “Deus lo vult” (Bog to želi). Želja Svevišnjeg - koju je u ovom slučaju posredovao Veliki majstor ovog reda, kardinal Edwin Frederick O’Brien - jest da akademik Reiner bude jedan od devet odličnika među kojima će ukupno biti dva svećenika i sedam laika. Kardinal Edwin Frederick O’Brien Veliki je majstor Reda Svetoga groba od 2011. godine. Od rujna 2005. do lipnja 2006. O’Brien je imao funkciju vatikanskoga koordinatora za papinsko pohađanje seminara. Osobno se protivio prijamu homoseksualaca na seminare. Taj stav, kako je rekao, “temelji se na 12 godina iskustva rektora dvaju američkih seminara”. Kako i dolikuje u redu koji čine čuvari, O’Brien baš nije zakleti gandijevac, pacifist. Godine 2006. proslavio se tvrdnjom kako je smanjena javna podrška za rat u Iraku dovela do smanjenja moralnosti među američkim postrojbama. On će u subotu, 13. svibnja, nazočiti svečanosti u zagrebačkoj katedrali na kojoj će biti promovirani novi članovi. Najpoznatiji hrvatski član toga reda bio je blaženi Alojzije Stepinac, kardinal i nadbiskup zagrebački te zaštitnik Hrvatske ma­gistralne delegacije. Vitez Reda Svetoga groba postao je 15. srpnja 1937. godine, u vrijeme Hrvatskog nacionalnog hodočašća u Svetu Ze­mlju, što ga je predvodio kao zagrebački nadbiskup koadjutor i zastupnik cijelog hrvatskog episkopata. Dekretom što ga je kardinal O’Brien potpisao 16. veljače 2017. kardinal Josip Bozanić imenovan je velikim priorom za Magistralnu delegaciju u RH. Prije obreda proglašenja hrvatski vitezovi su tri zadnje godine prolazili duhovne obnove i pripremali se za vitezove jedinog viteškog reda koji je izravno podređen Papi. Možda je to razlog zbog kojeg je akademik Reiner ustrajno i bez gnjeva trpio i otrpio sve primjedbe i provokacije ljute oporbe, pa čak i Ivana Pernara. Ako može sačuvati duševni mir, akademik će sačuvati i važnije stvari koje mu se povjere. Dosad je sačuvao parlamentarnu većinu.      