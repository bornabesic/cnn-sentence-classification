Jako mi je teško i žao. Razgovarao sam dugo s ozlijeđenom gospođom, ona je, srećom, sada dobro. Sada molimo Boga da se njezin suprug probudi i oporavi. Dosta smo pričali i ne mogu opisati koliko mi je teško. Sve se dogodilo u trenutku. Išao sam na večeru u Zadar povodom krštenja, a prije toga sam popio čašu vina na pričesti na Pagu, rekao je župni vikar Paga, 51-godišnji Poljak Korcz Zbigniew Jacek, koji je u subotu navečer u Zadru s 0,94 promila alkohola u krvi naletio na automobil u kojem su se nalazili 42-godišnji zadarski pulmolog dr. Danijel Sekula i njegova 39-godišnja supruga Nina, piše Zadarski.hr. Svećenik je pod utjecajem alkohola u nepreglednom zavoju izgubio nadzor nad automobilom dolaskom prema križanju s Ulicom Ispod Dvorina na zadarskom predjelu Bokanjac. Prešao je u suprotni prometni trak gdje je prednjim lijevim krajem automobila udario u prednji lijevi dio osobnog automobila. U strahovitom udaru automobil s liječnikom i njegovom suprugom odbio se na zemljanu površinu pored kolnika, dok se vikarov automobil zarotirao i zadnjim krajem udario u betonski zid obližnje kuće. Svih troje je teško ozlijeđeno, ali najgore je liječniku koji se još nije probudio. Jacek, kojemu je napuknuo kralježak, još je potresen od nesreće. - Vozio sam iz Paga u Zadar gdje su me pozvali na tu večeru zbog krštenja. Prije toga sam imao jako naporan dan u Pagu. U Zadru je najednom došla je kiša i sve se to dogodilo. Kako se to dogodilo. Ne znam. Popio sam čašu vina prije, znate kako je to kada su pričesti i krštenja. Ne možeš odbiti ljudima. Sada se molim za zdravlje ovih koji su stradali, ne znam što drugo mogu - kazao je svećenik. Navedena dionica ceste bila je zatvorena nakon nesreće do 23.28 sati, pa se promet odvijao obilaznim pravcima. Nakon nesreće policija je protiv 51-godišnjeg paškog vikara podignula kaznenu prijavu zbog izazivanja prometne nesreće pod utjecajem alkohola. Zbog prava na zaštitu osobnih podataka nisu mogli potvrditi ni demantirati je li vikar dosad kažnjavan zbog sličnih incidenata. 