Novi južnokorejski predsjednik Moon Jae-In položio je prisegu u srijedu i smjesta izjavio kako je spreman otići u Sj. Koreju te ublažiti napetosti u odnosima sa SAD-om i Kinom. Novi šef države, 64-godišnjak, sklon ljevici, nekadašnji je odvjetnik specijaliziran za zaštitu ljudskih prava. Sklon je nekom obliku dijaloga s Pjongjangom, suprotno prijetećoj retorici koju u zadnje vrijeme koristi spram Sj. Koreje Trumpova administracija. "Ako treba, mogu smjesta otputovati u Washington", izjavio je novi šef države proizašao iz Demokratske stranke, neposredno nakon polaganja zakletve pred zastupnicima. "Otputovat ću i u Peking i Tokio, čak i Pjongjang ako se poslože okolnosti". Moon se suočava s delikatnim diplomatskim zadatkom spram Sj. Koreje koja sanja o usavršavanju rakete koja bi bila u stanju nuklearno zaprijetiti američkom kontinentu a kojoj je Seul u dometu njezinih topničkih snaga. Na unutarnjem planu suočava se s brojnim izazovima, a u prvom redu s posljedicama korupcijskog skandala zbog kojega je smijenjena njegova konzervativna prethodnica Park Geun-Hye. "Bit ću predsjednik svih Južnokoreanaca", kazao je Moon obećavši "služiti i onima koji me ne podržavaju". "Bit ću predsjednik u službi naroda". Nakon kampanje kojom su prevladavale teme nezaposlenosti i usporenog rasta, Moon je dobio 41,4 posto glasova ili 13,4 milijuna glasova, daleko ispred konzervativnog Hong Joon-Pya, proizašla iz stranke svrgnute predsjednice (24,3 posto) i centrista Ahn Cheol-Sooa (21,4 posto). Neposredno prije svečane prisege Moon se susreo sa zastupnicima konzervativne stranke Sloboda, pristašama čvrste linije s Pjongjangom, koji su ga optužili u brojnim prilikama da želi "zemlju predati Sj. Koreji kad bude izabran". "Želio bih pokazati našem narodu da svi zajedno napredujemo", rekao im je novi predsjednik objašnjavajući da će ih zamoliti za mišljenje o pitanjima nacionalne sigurnosti. "Preklinjem vas da surađujemo". Moon bi trebao voditi prvi telefonski razgovor s Trumpom već u srijedu, po južnokorejskoj novinskoj agenciji Yonhap. Moon je objasnio kako će održati "ozbiljne pregovore" sa SAD-om i Kinom na temu raspoređivanja američkog proturaketnog štita Thaad u J. Koreji. 