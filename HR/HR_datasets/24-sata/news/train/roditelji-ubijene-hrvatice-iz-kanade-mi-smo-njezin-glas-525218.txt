Mi smo njezin glas jer ne može govoriti u svoje ime i u ime svoje troje djece, rekla je ispred kanadske sudnice majka ubijene Elane Fric. Ana i Josip Fric preselili su se u Elaninu kuću kako bi mogli brinuti o svojih troje unuka. Elanino tijelo pronašli su u kovčegu na obali rijeke 1. prosinca prošle godine. Za njezino ubojstvo optužen je njezin suprug, ugledan kirurg, Mohammed Shamji (40). Obdukcijom je utvrđeno da je Elana umrla od davljenja i udaraca tupim predmetom. Muhammed je tri dana nakon ubojstva završio u zatvoru. Optužen je za teško ubojstvo. Njegovi odvjetnici kažu da se ne osjeća krivim, javlja kanadsko The Globe and Mail. Samo dva mjeseca prije ubojstva Muhammed je napao svoju suprugu zbog čega se napokon odlučila razvesti od njega. Tri dana nakon što ga je Elanin odvjetnik tražio stanje financija, ona je pronađena mrtva.  Elana i Muhammed imaju troje mala djece u dobi od 12, 9 i tri godine o kojima se sad brinu Ana i Josip.  Fricovi su zatražili od suda da zamrzne svu Shamjijevu imovinu i da je podijeli između njih i njega. Naime, sudski troškovi u tri parnice su se nagomilali, osim tužbe protiv Shamjija na sudu su zbog skrbi oko djece i podjele imovine.  - Gubitak i posljedice koju naša obitelj osjeća su neopisive. Ključno je da se sve građanske parnice riješe što prije kako bi moglo početi suđenje - napisala je Ana u molbi sudu.  Roditelji ubijene ističu kako je cijela situacija iznimno teška za cijelu obitelj, pogotovo za djecu kojima nedostaje majka.  Tijelo su pronašli nagurano u kovčeg kojeg joj je poklonila njezina majka. Na njemu je i dalje visjela adresa koju je stavila za zadnjeg posjeta Hrvatskoj. Kovčeg s tijelom pronašli su kraj rijeke Humber kod mjesta Kleinburg. Elani je kosa bila izrezana, a lice toliko otečeno da ju majka nije uspjela prepoznati na patologiji. Ipak, njezin otac ju je prepoznao i počeo plakati. Muža Mohammeda uhitili su dan poslije policajci u civilu dok je pio kavu. Zatvoren je i optužen za ubojstvo. Elanina obitelj, nakon njezine smrti, nije naslijedila gotovo ništa. On je uspio iskoristiti nekoliko sati prije uhićenja da prebaci obiteljskih 640.000 dolara na račun svog odvjetnika. U naznaci je pisalo 'novac za obranu'. Elana je sahranjena 17. prosinca u Windsoru. Na njezinom pogrebu, njezina mlađa kćer je okupljenima pročitala jednu od pjesama koju je napisala njezina majka. O njoj, sestri i bratu nastavili su brinuti baka i djed, Elanini roditelji. Preselili su se u kćerinu kuću u Torontu kako bi djeca mogla nastaviti živjeti u sredini koju su poznavali.