- Požele li svježa domaća jaja za obrok, sve što trebaju djeca iz Dječjeg vrtića Maslačak u Puli će skoknuti do obližnjeg vrta, gdje je i kokošinjac, s kokama nesilicama. Požele li uz to i organski uzgojenu salatu, ubrat će je u istom vrtu, koji sami sade i obrađuju s odgojiteljicama i vlasnicom vrtića Morenom Ravnić. Osim što su u prirodi, imaju laboratorij, telekomunikacijski centar, građevni centar, glazbeni i likovni odjeljak te niz aktivnosti usmjerenih ekologiji, ali i razvijanju dječje kreativnosti. Ovaj vrtić ponosno nosi i zelenu ekozastavu. Cijena mu je ista kao i u gradskim vrtićima – 690 kuna na mjesec. Među djecom je i jedno dijete s autizmom, koje osobito voli multisenzorni šator. To je zapravo šator za taktilne vježbe te za jačanje vizualne i slušne percepcije. Tijekom srpnja svaki dan odlaze s djecom na more. Djeca pod mikroskopom proučavaju morske organizme, siju povrće, beru masline, plešu, pjevaju, a prijatelji su im i psi i mace, kao i ježevi ili kišne gliste. Uz pomoć teta napravit će i piling za ruke ili sol za kupanje, a ponosni su i na CD s dječjim pjesmama koji su izdali. Imali su i dva samostalna koncerta te organizirali pomoć za djecu Afrike. Svaku školsku godinu ovi sretni mališani koji žive u skladu s prirodom završe interaktivnom izložbom u kojoj sudjeluju i roditelji, a kojoj je cilj pokazati što su sve djeca radila i naučila kroz godinu. Vanjski prostor vrtića Malik u Viškovu kraj Rijeke velik je 2000 metara četvornih, a na njemu se nalaze travnjak s osunčanim i hladovitim prostorom za igru, ekovrt, štala za domaće životinje. Trenutačno u njemu borave kokice i pijetao, a do nedavno su tu bili konj i koza. Ondje su i ribnjak te drvena kućica. - Svi obroci se pripremaju u vlastitoj kuhinji od svježih namirnica, a velik broj namirnica je iz vlastitog uzgoja. Pri izradi jelovnika nastoji se voditi briga o korištenju sezonskih namirnica, poput zelene salate, rajčice, špinata, blitve, krumpira, mrkve, luka, začinskog bilja, koprive, brokule - ističe ravnateljica Skoria Koljka. Za vrtić Lane u osječkom naselju Uske njive lista čekanja već je formirana za 2019. godinu. Iako nije luksuzno opremljen, nema ni previše slobodnog prostora za djecu, jer je smješten u obiteljskoj kući, ovaj vrtić ipak je mjesto na kojemu se rado okupljaju djeca i roditelji. Ovaj vrtić otvorila je i vodi Danijela Žugec (42), koja se u Osijek doselila prije tri godine sa suprugom i djecom iz Kanade. U vrtiću rade još dvije odgojiteljice, koje su educirane i po Waldorfskom i po Montesorskom programu, pa u radu s djecom kombiniraju oboje. Vrtić pohađa 26 djece i uglavnom im je to i gornja granica kapaciteta. U ovom vrtiću engleski se jezik uči kao i hrvatski. - Svako jutro pečemo integralni kruh, pravimo zdrave sokove, jedemo zdravo. Idemo na gimnastiku u klub, na izlete, smišljamo radionice i projekte, igramo se kreative s mnogo prirodnih neoblikovanih materijala – kaže Žugec. Cijena vrtića je 1200 kn i za taj iznos djeca u vrtiću dobiju četiri obroka - doručak, voćne užine i kuhani ručak te desetosatni dnevni program boravka. Vrtić Maleni talenti, koji se nalazi unutar zagrebačkog Centra Kaptol, prostire se na tri etaže. U donjoj je bazen, čija je temperatura prostorije 34 stupnja a vode 32. Ravnateljica Danijela Vujnović pojašnjava da na osam djece imaju dva profesora kineziologije. U vrtiću je 40 djece, koja su podijeljena u četiri grupe, a na svaku ide jedan odgojitelj. - Uvijek imamo jednog ekstraodgojitelja. Imamo i stručne suradnike, socijalnu pedagogicu, pedagogicu, logopedicu i zdravstvenu voditeljicu – ističe ravnateljica.  Od dodatnih aktivnosti tu su balet, gimnastika i njemački jezik. Starije grupe idu na zimovanje a mlađe na skijanje na Sljeme. Djeca u vrtiću uče engleski. Odgojiteljice govore engleski i hrvatski istodobno. U sklopu vrtića je i slana soba. Djeca za doručak imaju švedski stol. Ekonomska cijena vrtića, koji se prostire na 300-tinjak kvadrata, je 4100 kuna. Onaj tko ima prebivalište u Zagrebu dobiva subvenciju od grada i to iznosi od 1300-1750 kuna, pa vrtić ispada od 2300-2800 kuna. Vrtić Mačak u čizmama, otvoren prije tri godine, nalazi se u zagrebačkom naselju Gračani. Prostire se na oko 500 četvornih metara, a dvorišni prostor ima 1000 kvadrata. - Imamo botanički vrt, koji će uskoro biti u funkciji. Svi sudjeluju u sadnji i održavanju vrta. Mališani mogu odmah konzumirati mrkvice, cherry rajčice, jagode... - govori ravnateljica Barbara Klobučar Munjaković. Jelovnik slažu u dogovoru sa zdravstvenom voditeljicom, a roditelji ga dobiju na uvid unaprijed. Jaslički dio ima i baby gym. - Mislim da jedini imamo sportski program za jasličku dob. Riječ je o vježbama koordinacije, stabilnosti, puzanja i penjanja - pojašnjava ravnateljica. Svaki dan dolazi im izvorni govornik učitelj engleskog, koji razgovara s djecom, koja ni ne znaju da on zna hrvatski. U vrtiću imaju 70-ak djece u četiri grupe. Na svaku grupu idu dva odgojitelja te trener i učitelj engleskog. Ekonomska cijena vrtića je 3000 kuna. Grad Zagreb subvencionira dio, pa, kako kaže ravnateljica, roditelji plaćaju od 1250 do 1700 kuna. Izvanvrtićke aktivnosti su jahanje, klizanje i skijanje, bicikliranje, rolanje i plivanje, što se dodatno plaća. Vrtić Čuperak u Zadru najstariji je privatni vrtić u Zadarskoj županiji, koji traje već 23 godine, a smješten je u najstrožem centru grada, u bloku obnovljenih građevina starih 320 godina. Vrtić je u zgradi, pa nema svoje dvorište, ali djeca koriste pješačku zonu Poluotoka, parkove i rivu s dječjim igralištem. Cijeli grad njihovo je dvorište, pa sudjeluju i u zbivanjima kao što je Karnevalić, oslikavanje jedara za regatu, humanitarnu akciju za djecu s poteškoćama u razvoju, izrađuju božićne čestitke, a novac od prodaje šalju djeci Vukovara ili sakupljaju hranu i novac za Socijalnu samoposlugu. Posebnost tog vrtića je što ne koristi nikakvu tehniku. - U zgradi imamo restoran, koji nam radi usluge kuhanja, ali po svježe namirnice svakodnevno odlazimo sami na tržnicu, koja nam je vrlo blizu. Sva djeca uče engleski jezik uz mjesečnu doplatu od 100 kn - kaže ravnateljica Vesna Knežević. Doručak i ručak nisu fiksni nego se jede “kad se djeca skupe” i završe s onim čime su se bavili prije ručka. Walfdorski dječji vrtić Iskrica jedan je od najpopularnijih vrtića u Splitu. Pohađa ga 40 djece, raspoređene u dvije grupe. - Jedan od ciljeva Waldorf pedagogije je da se dijete cijelim bićem uroni u aktivnost koja mu se ponudi. Ponedjeljkom se, recimo, radi s voštanim pastelama, utorkom je rad u vosku, srijedom je pečenje kruha, petkom se ide na izlet na more... Godišnji ritam uključuje slavljenje svetkovina temeljenih na kršćanskim blagdanima, poput adventa, Božića, Uskrsa... – pojašnjava ravnateljica Melita Novinčak. Sav namještaj je od prirodnih materijala. U vrtiću nema radija, televizije ili računala, a glazbu odgojiteljice i djeca sami stvaraju pjevajući. Gradski vrtić En ten tini u Sesvetama sagrađen je prije osam godina. - Specifičnost našeg vrtića su polivalentni prostori. Prva dvorana prima djecu od 3 do 7 godina, u kojoj imaju sredstva za razvoj motorike. Druga dvorana je za djecu od 1 do 3 godine. To je nešto što prije nisu imali vrtići – pojašnjava ravnateljica Mirjana Čuljak. Vrtić ima i bazen. Vrtić prima oko 600 djece, a u njemu se uči i engleski jezik. - Imamo spoznajno-istraživački te likovni atelje i dva prostora za istraživanje svjetlosti i sjene. Imamo i galeriju za roditelje - kaže ravnateljica. Temeljni program vrtića je redovit, a djeca uče i engleski jezik. Specifičnost vrtića su i terase. - To su terase za stvaranje i izražavanje. Djeca sade cvijeće i zalijevaju ga. Vrtić ima i sportsku terasu. Cilj nam je da djeca što više borave na zraku, što mogu i u velikom dvorištu - kaže ravnateljica. 