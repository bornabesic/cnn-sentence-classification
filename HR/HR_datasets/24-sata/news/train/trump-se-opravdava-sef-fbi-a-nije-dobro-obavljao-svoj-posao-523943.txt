Bijela kuća je u srijedu odbila zahtjeve za imenovanje posebnog tužitelja za istragu o navodnom ruskom upletanju u američku predsjedničku kampanju a Donald Trump je stao u obranu svoje odluke da otpusti ravnatelja FBI-a Jamesa Comeyja. "Mislimo da to nije potrebno", rekla je Sarah Huckabee Sanders, glasnogovornica predsjednika Trumpa. Comeyjeva smjena u utorak navečer pokrenula je udarni val u Sjedinjenim Državama a zastupnici su se pitali o motivima i o izboru trenutka za ovu odluku. Oporba sumnja da je američki predsjednik htio omesti istragu. Sada već bivši ravnatelj FBI-a nadzirao je istrage pokrenute ljetos o navodnim ruskim računalnim napadima i o eventualnoj povezanosti članova Trumpova izbornog stožera i Rusije. Predsjednik niječe bilo kakav dosluh, istaknuvši da mu je sam Comey rekao da se protiv njega ne vodi istraga. Glasnogovornica Bijele kuće rekla je da razrješenje nema nikakve veze s Rusijom te da je povezano s Comeyjevim "krivim odlukama i pogreškama" u lanjskoj istrazi o elektroničkim porukama Hillary Clinton. "Razmišljao je (Trump) o njegovu razrješenju od dana kada je preuzeo dužnost", rekla je Sanders. Comey, kojemu je mandat trebao završiti 2023., "već mjesecima nije uživao predsjednikovo povjerenje", rekla je. Trump je svoju odluku o kojoj je Comey doznao s televizije, ovako opravdao: "Jednostavno, nije dobro obavljao posao". Bivšem ravnatelju savezne policije zamjera se da je tijekom kampanje javno komentirao aferu Clinton, protivno običaju FBI-a, a na veliko zadovoljstvo republikanskog kandidata. Zašto su demokrati, pita se zapravo Bijela kuća, upozoravali na skandal a sami su kritizirali Comeyjevo ponašanje? Da bi opravdala promjenu stajališta Donalda Trumpa, glasnogovornica je rekla da biti kandidat nije isto što i biti predsjednik. Saslušanje Jamesa Comeyja u Senatu prošlog tjedna bilo je "katalizator" odluke, ocijenila je. Tada je naširoko obrazložio zašto je ljetos javno komentirao aferu Clinton. 