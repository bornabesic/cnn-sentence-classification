Nismo znali što se događa. Vidjela sam policijski kombi pred njegovom kućom, mislila sam možda nešto traže. Naknadno sam na internetu vidjela da ga sumnjiče za ubojstvo. Ne mogu vjerovati, nema šanse da je to učinio. Govori to susjeda Ive Lončarevića (42) iz Golog Brda nedaleko od Požege. Lončarevića sumnjiče da je 2. svibnja ubio Željka Bohača (64), knjigovođu iz Slavonskog Broda. - Uvijek je bio spreman pomoći. Davno se ženio, bio je u braku samo šest mjeseci i od tada se više nije ženio - nastavlja pričati susjeda. U srijedu mu je policija pretražila kuću i njegov kafić Felix u naselju Kaptol. Nekoliko sati poslije odredili su mu 30 dana pritvora. Bit će u zatvoru u Požegi. - S njim sam išla u osnovnu školu, odrasli smo zajedno. Dan prije nego što su ga odvezli, u Felixu je sniman tamburaški spot, a sudjelovala je i moja kći. Svi su bili veseli zbog toga. Nitko od njih, pa i ja ne vjerujem da je moj kum to počinio – rekla je kuma Ružica. Susjedi kažu da je Ivo pomagao nogometnom klubu, dobrovoljnim vatrogasnim društvima, sudjelovao u humanitarnim akcijama... - Ne mogu vam ništa reći, ne smijem jer mi je odvjetnik izričito zabranio. Mogu samo reći da moj brat ni mrava ne bi zgazio. Kako bi on mogao ubiti čovjeka koji je duplo od njega teži i, vjerujem, jači – rekao je brat osumnjičenog. Neslužbeno doznajemo da je Željko Bohač podlegao od rana nanesenih staklenom bocom. Ubojica mu je bocom razbio glavu, a potom ga je krhotinama izrezao i izbo po prsima. Nakon toga je otišao i ostavio ga u krvi. Nitko od policije, a niti iz županijskog državnog odvjetništva još ne govori o motivima ubojstva niti o tome u kakvoj su vezi bili ubijeni i ubojica. Govori se da su se upoznali preko društvene mreže, a neki poznanici kažu da se priča kako Lončarević i Bohač nisu bili samo prijatelji. No policija ne isključuje i mogućnost da je novac u pitanju. U kući Bohačevih već danima nitko ne boravi. Supruga ubijenog navodno je otišla kod rodbine. Ni susjedi ne znaju gdje je. Kažu da im je laknulo ako je zaista ubojica pronađen, ali i dalje bojažljivo i nerado komentiraju događaj koji ih je zaprepastio i uplašio. Neki detalji im još nisu jasni. - Kako je ubojica znao da je Željko sam u kući i što bi se dogodilo da mu je žena bila doma - pita se susjeda. Zbog raznih glasina i dalje zaključavaju vrata i prozore.      