Danijel M. (32) s bejzbol palicom u subotu navečer ušao je u dvorište susjeda u Ulici Novi Petruševec u Zagrebu. Razbio je prozor i vrata te vikao da će ubiti obitelj.   Kad je Danijel uletio u dvorište vlasnik kuće Ivica L. (57) izašao je van s pištoljem. - Razbio je prozor i vrata. Muž je rekao da izađe van, no on nije htio izaći. Tada je muž izašao s sinom te su ga htjeli izbaciti van - kazala je Ivičina supruga. Tvrdi da je Danijel nasrnuo na njih. Počeli su se naguravati, te je Danijel uhvatio sina (31) s bejzbol palicom oko vrata te ga počeo daviti. Ivica je tada repetirao pištolj za kojeg kako saznajemo nije imao dozvolu te upucao Danijela. Pogodio ga je u glavu. - Čula sam dva hica. Moj muž je tada ostavio pištolj te rekao ‘Zovite policiju’. Predao im se bez odupiranja - rekla nam je u nedjelju Ivičina žena. Dodala je da ih je Danijel maltretirao godinama. U subotu pošto je bila godišnjica smrti Danijelovih roditelja, ona ga je ujutro upitala može li donijeti cvijeće i zapaliti svijeće. Kazao je da može. Ona je odnijela cvijeće i svijeće, no Danijela nije bilo doma pa je to uzela njegova djevojka. Nakon što ga je Ivica upucao, Danijel je prevezen Hitnom pomoći u KBC Zagreb, a osumnjičeni je uhićen i doveden na kriminalističko istraživanje. Prije godinu dana na istom mjestu Danijelov otac ubio je svoju suprugu, a zatim i sebe. 