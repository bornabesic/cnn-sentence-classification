U dvije istarske hotelske kompanije, porečkoj Plavoj laguni i umaškom Istraturistu, koje su u grupaciji Plava laguna, okončani su kolektivni pregovori za ovu godinu s dogovorom o povećanju osnovnih plaća radnicima za 3 posto, na 3.820 kuna, izvijestili su u utorak iz te hotelske grupacije.   Slijedom dogovora za povećanje osnovnih plaća za 3 posto, osnovica za obračun plaće, koja se množi koeficijentom radnog mjesta, povećava se na 3.820 kuna u Plavoj laguni, s dosadašnjih 3.708. U Istraturistu se, nakon usklađenja s 3.332 na 3.708 kuna, osnovna plaća također utvrđuje u iznosu od 3.820 kuna. Pregovori sa sindikatima Istre, Kvarnera i Dalmacije te turizma i usluga Hrvatske (STUH) odvijali su se prošlog tjedna, a iz Plave lagune ističu da je u procesu objedinjavanja i usklađivanja poslovnih politika obje tvrtke posebno važno bilo u najkraćem roku i u najvećoj mjeri uskladiti materijalna prava u obje kompanije "Ovim pregovorima učinjen je važan iskorak u dodatnom približavanju materijalnih prava radnika u Istraturistu u odnosu na materijalna prava radnika u Plavoj laguni, gdje materijalna prava ostaju među najvišima, ako ne i najviša u sektoru", ističu iz Plave lagune. Uz povećanje osnovne plaće za 3 posto, na 3.820 kuna, korekcije kod Istraturista od ove godine idu i za tim da su se trajno obvezali na isplatu božićnice u neoporezivom iznosu od 1.500 kuna neto, dok će radnicima, kojima će u tekućoj kalendarskoj godini radni odnos trajati manje od 12 mjeseci, ali najmanje dva mjeseca, božićnicu isplatiti u razmjernom dijelu novčanog iznosa ovisno o dužini trajanja radnog odnosa u tekućoj godini. Novim će izmjenama Kolektivnog ugovora radnici Istraturista koji rade u lipnju i srpnju ostvariti pravo i na isplatu novčane nagrade u visini od 300 kuna neto, a uz sve to sezonskim radnicima unutar grupacije Plave lagune osiguran je besplatan smještaj sa znatno boljim uvjetima te tri obroka. "Socijalni su partneri zadovoljni postignutim pregovorima i uvjereni u ostvarenje dobrih poslovnih rezultata u tekućoj poslovnoj godini, a stabilnost i rast materijalnih prava radnika i u budućnosti će ovisiti o ostvarenju zacrtanih poslovnih ciljeva koji su uvijek rezultat zajedničkih napora upravljačkih struktura i radnika", poručuju iz uprava Plave lagune i Istraturista, naglašavajući da vjeruju da će unapređenje materijalnih prava njihovih radnika pridonijeti i poslovnim rezultatima i stabilnosti društva. 