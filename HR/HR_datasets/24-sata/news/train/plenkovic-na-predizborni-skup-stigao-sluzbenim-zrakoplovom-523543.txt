Premijer Andrej Plenković je u nedjelju bio u Splitu gdje je stigao službenim avionom Vlade, javlja N1 televizija. Plenković je bio u stisci s vremenom pa nije, iako je bilo planirano, sudjelovao u procesiji i misi u katedrali. Ipak, stigao je na obilježavanje Dana sv. Dujma te je kasnije dao podršku HDZ-ovom kandidatu za gradonačelnika Andri Krstuloviću Opari.  - Poziv su mu uputili povjerenica Vlade Republike Hrvatske za Grad Split Branka Ramljak te splitsko-makarski nadbiskup i metropolit Marin Barišić. Zbog brojnih obaveza i zgusnutog rasporeda, predsjednik Vlade Plenković u Split je došao zrakoplovom što nije neuobičajeno kada je riječ o službenom posjetu, a što je razvidno iz upućenog poziva - kažu u Vladi. Reakcija DIP-a se još čeka odnosno trebaju odgovoriti na pitanje da li je ovaj potez neuobičajen budući da zakon propisuje da državna sredstva nije dozvoljeno koristiti u predizbornoj kampanji.  Nije ovo prvi put da političari koriste službeni zrakoplov Vlade u dvojbene svrhe. podsjetimo, Vesna Pusić je u prosincu 2014. godine bila u službenom posjetu Ankari. Tamo je išla redovnom linijom, ali je za povratak u Hrvatsku pozvala Vladin avion. Pusić je tada kazala da je njezin potez bio najekonomičniji i najefikasniji. I Ivo Sanader se nekoliko puta vozio Vladinom avionom u privatne svrhe. Sanader je navodno  letio u Beč kako bi kod krojača isprobao svoj novi frak za bal. Da ubrza i pojednostavi postupak koristio je zrakoplov Vlade RH, pa su mu tako gospodski izgled i to u fraku koji je odjenuo samo jednom platili hrvatski porezni obveznici. Ni Zoran Milanović nije bio imun na usluge zrakoplova Vlade. 