Amerikanka Vanessa Raney (41), koja je u Bilju prilikom uhićenja nožem napala policajca, u Hrvatskoj nije imala reguliran status stranca iako je to u više navrata pokušala riješiti. Naime, Vanessi je u rujnu 2015. godine odbijen zahtjev za odobrenjem privremenog boravka iz humanitarnih razloga koje je zatražila nakon što je na Filozofskom fakultetu u Zagrebu upisala tečaj hrvatskog jezika. Na rješenje se žalila, no žalba joj je odbijena te je ono stupilo na snagu krajem prosinca 2015. godine. Tim rješenjem Vanessi je određeno protjerivanje iz Hrvatske i zabrana ulaska na tri godine. Vanessa je nakon toga podnijela tužbu, odnosno upravni spor na Upravnom sudu. Prema dostupnim podacima, čini se da je Vanessa u Hrvatsku stigla u srpnju 2014. godine. Prvo je bila prijavljena u Rijeci, gdje je boravila sve do siječnja 2015. godine, kad dolazi u Zagreb. U Zagrebu je bila uredno prijavljena sve do prosinca 2015. godine, kad je dobila rješenje o izgonu iz zemlje. Upravo negdje u to vrijeme Vanessa je počela uhoditi bivšu profesoricu, lektoricu na Filozofskom fakultetu s centra Croaticum Ivančicu Banković-Mandić. Podsjetimo, Vanessa je Ivančici, njezinu suprugu i djeci slala tisuće poruka putem Whatssapa i Vibera, uvredljive mailove njezinim kolegama i studentima te na Facebooku otvarala lažne profile na njezino ime i imena njezine djece. To sve Vanessu nije spriječilo da pokuša pronaći način za ostanak u Hrvatskoj pa je tako u siječnju 2016. godine izrazila namjeru za podnošenjem zahtjeva za međunarodnu zaštitu. Čini se da zahtjev ipak nije podnijela u roku jer je taj postupak obustavljen u ožujku 2016. godine, a rješenje je stupilo na snagu u travnju ove godine. Vanessa se od utorka navečer nalazi u pritvoru u zagrebačkom Remetincu. 