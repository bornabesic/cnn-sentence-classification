Hrvatska narodna stranka (HNS) pozvala je u četvrtak premijera Andreja Plenkovića da se suoči s realnošću jer prijeti potpuni kolaps Agrokora. "U trenutku kada prijeti potpuni kolaps Agrokora, a time i svih onih koji o njemu ovise, i kada smo suočeni s prijetnjom najveće financijske krize, Hrvatska je i dalje talac odnosa HDZ-a i Mosta", ističe HNS u priopćenju. "Prijeti nam potpuni kolaps sustava Agrokora, prijete nam moguće tužbe i gubitak radnih mjesta. Premijer Plenković nema potrebnu većinu i nema jasan plan. Svi skupa gubimo vrijeme zbog sukoba HDZ-a i Mosta. Vrijeme je da se Plenković suoči s realnošću", naglašava HNS. Da je stanje više nego alarmantno, svjedoči i činjenica da ako Agrokor ne dobije oko 400 milijuna eura novog kredita prijeti potpuni kolaps državnih financija, tvrtki, suradnika i dobavljača Agrokora, kao i gubitak tisuća radnih mjesta. HNS pritom podsjeća da je prije dva i pol mjeseca tražio hitnu sjednicu Odbora za gospodarstvo na temu stanja u Agrokoru zbog mogućeg utjecaja krize na stabilnost države, ali i ekonomsko stanje u regiji, ali sjednica nikada nije sazvana, a da do danas nisu jasni razlozi tog propusta vladajućih. Težinu situacije oko Agrokora, ističe HNS, potvrdila je i Europska komisija (EK) koja je u proljetnim ekonomskim prognozama zbog krize u Agrokoru blago smanjila procjenu rasta hrvatskog gospodarstva s 3,1 na 2,9 posto. Stručnjaci  EK-a naveli su da predstojeće restrukturiranje Agrokora predstavlja znatan negativan rizik u slučaju neurednog restrukturiranja, kao i da bi politička nestabilnost i neriješena pitanja mogla zakočiti privatne investicije i apsorpciju europskih fondova. 