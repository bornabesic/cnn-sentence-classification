Zbog sumnje da je tzv. "cash trappingom" krao novac iz varaždinskih bankomata i tako više osoba oštetio za, procjenjuju u varaždinskoj policiji, oko tri tisuće kuna, uhićen je i pritvoren 46-godišnji Mađar. PU varaždinska u petak je priopćila kako 46-godišnjeg mađarskog državljanina sumnjiči da je siječnja 2015. do rujna 2016. na području Varaždina u sedam navrata krao ili pokušao krasti tuđi novac iz bankomata dviju banaka. To je činio tako da je na bankomate, na otvor za isplatu novca, postavljao lažnu masku na "exit shutter“, odnosno opremu za tzv. „cash trapping“ koja sprječava da novac izađe iz bankomata kroz za to namijenjen otvor, nego ostaje zatvoren i zalijepljen na uređaju za izlaz novaca. Kada bi transakcija bila odobrena i registrirana kroz knjiženje, osobi koja koristi bankomat novac ne bi bio isporučen, ali nakon takve transakcije i nakon udaljavanja korisnika, osumnjičeni bi iz bankomata novac izvukao i otuđio. Visina materijalne štete procjenjuje se na oko tri tisuće kuna. Nakon dovršenog kriminalističkog istraživanja, 46-godišnji Mađar je uz kaznenu prijavu zbog teške krađe predan pritvorskom nadzorniku PU varaždinske. 