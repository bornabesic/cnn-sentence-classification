Mjesec dana nakon što je Stjepan Vokić, čovjek koji već 25 godina brine o Malenoj i Klepetanu, uputio emotivni apel predsjedniku Libanona tražeći ga da spriječi ubijanje ptica selica iznad te zemlje, gotovo svi najveći Libanonski mediji prenijeli su njegovu poruku i tako osigurali da ona dođe i do samog predsjednika. Libanonski predsjednik Michel Aoun je istaknuo kako je iznimno dirnut video porukom i Klepetanovim perom koje je primio od gospodina Vokića. Dokaz da sve nije ostalo samo na fotografiji su i pregovori koji su pokrenuti ovih dana kako bi konačno riješili problem zbog kojeg iznad Libanona svake godine bude ubijeno više od dva milijuna ptica selica. Na povijesnom sastanku na kojem je predsjednika Libanona predstavljala njegova kći Claudine Aoun, za isti stol su sjeli predstavnici udruga za zaštitu ptica Society for Protection of Nature in Lebanon (SPNL) i Committee Against Bird Slaughter (CABS) s predstavnicima Libanonske organizacije lovaca. Postignut je iznimno važan dogovor u kojem stoji kako će svi oni zajedno i transparentno cijelu sezonu nadzirati aktivnosti lovaca, a vlada iz Beiruta je dala dodatnu garanciju kako će najstrože kažnjavati sve prekršitelje, odnosno one koji će ilegalno pucati po rodama koje migriraju preko njihove države. Čini se da će ove jeseni Klepetan ipak sigurnije preletjeti preko Libanona, a što će posebno veseliti gospodina Vokića i cijelu Hrvatsku, sigurnije će se i vratiti idućeg proljeća. Priča o Malenoj i Klepetanu još je jednom pokazala kako ljubav zaista ne poznaje granice.   