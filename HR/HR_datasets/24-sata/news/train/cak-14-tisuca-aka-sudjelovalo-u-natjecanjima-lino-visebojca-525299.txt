Najbolji osnovnoškolci višebojci iz 24 osnovne škole iz svih hrvatskih županija, sudjelovali su u finalu 11. Lino višebojca, koji je održan danas, u Sportskoj dvorani Žeravinec u Ivanić Gradu. Domaćin ovogodišnjeg finalnog natjecanja bila je OŠ Stjepan Basariček iz Ivanić Grada. U sezoni 2016./2017. u projektu je sudjelovalo više od 14 tisuća osnovnoškolaca, a 48 najboljih odmjerilo je snage u finalnim sportskim natjecanjima. Ovogodišnji pobjednici Lino višebojca postali su Marta Živković, OŠ Petra Krešimira IV iz Šibenika i Luka Ostojić, OŠ Siniše Glavaševića iz Vukovara. Osnovni cilj Lino višebojca je poticanje školskog sporta, razvijanje zdravih navika, te poticanje kulturnog stvaralaštva. Djeca od 5. do 8. razreda natječu se u raznim sportskim disciplinama (rukomet, nogomet, košarka, skok u dalj itd.), a mlađe i starije dobne skupine djece ujedno sudjeluju i u navijačkim, likovnim, literarnim, glazbenim radovima i drugim oblicima umjetničkog stvaralaštva. Sportska dvorana u Ivanić Gradu bila je prepuna školaraca i njihovih roditelja koji su glasno navijali i bodrili svoje favorite u finalnim dvobojima. Uz napete sportske dvoboje, u dvosatnom je programu bilo i puno zabave uz nastupe pjevača i plesača te nastupe dramskih skupina. Finalna natjecanja otvorili su gradonačelnik Ivanić Grada Javor Bojan Leš, Mario Zorko, glavni urednik Sportskih novosti i članica Uprave Podravke Ljiljana Šapina, a druženju s djecom pridružili su se i sportaši Ekatarerina Nemaškalo i Ivana Kapitanović iz RK Podravka, Jelena Kajfež iz RK Lokomotive, Filip Benković i Borna Sosa iz NK Dinamo te Vinko Međimorec i Dominik Radić iz NK Slaven Belupa. U pozdravnom govoru natjecateljima, Ljiljana Šapina, članica Uprave Podravke istaknula je: - Prekrasno je na jednom mjestu vidjeti toliko djece koje je povezao sport, natjecateljski duh i zabava. Lino višebojac izrastao je u najveći učenički sportsko-zabavni projekt u kojem je u ovih 11 godina sudjelovalo više od 250.000 učenika. Gdje su djeca tu je i Lino. Zato smo u Podravki iznimno ponosni, što kao glavni sponzor doprinosimo uspjehu i razvoju ovog projekta, koji je iskoračio i izvan granica Lijepe naše u promicanju sportskih vrijednosti, kulturnog stvaralaštva te zdravih životnih navika. U projektu je dosad sudjelovalo više od 260 osnovnih škola širom Hrvatske, više od 250.000 učenika osnovnih škola te više tisuća djece vrtićke dobne skupine koji su bili gosti škola domaćina. U 11 godina trajanja projekta, na Lino višebojcu sudjelovalo je i 350 sportskih gostiju među kojima i Sandra Perković, Luka Modrić, Goran Ivanišević, Janica Kostelić, Blanka Vlašić, Marijo Možnik, Dubravko Šimenc, Zvonimir Boban i drugi. Mnogi od gostiju i sami su sudjelovali u natjecanju u svojim matičnim školama, kao Dario Šarić i Sara Kolak. Uspješnost projekta potvrđuje i proširenje natjecanja izvan granica Hrvatske, tako da je od 2015. godine Lino višebojac kao pilot projekt organiziran i u Bosni i Hercegovini u 7 osnovnih škola, u 2016. uključeno je njih 12, a u 2017. godini sudjelovalo je 10 škola. Lino višebojac pokazao se kao projekt koji osim sportskog duha i umjetničkog stvaralaštva od rane dobi potiče djecu na stvaranje zdravih životnih navika za cijeli život.