Rođena početkom prošlog stoljeća, Maria Felix je dovoljno stara da se sjeća Meksičke revolucije - i očito prestara da dobije kreditnu karticu kojom podiže svoju mirovinu od 1200 pesosa, što je nešto više od 400 kuna. Vremešna baka koja u srpnju puni 117 godina među najstarijim je ljudima na svijetu. - Rekli su mi da je limit 110 godina, kazala je Felix u dvorištu svoje kućice u Guadalajari. Na štandu ispred skromnog doma prodaje slatkiše kako bi zaradila za život koji je inače nije štedio. Roditelje su joj ubili dok je bila dijete, a dvoje joj je djece nestalo tijekom Meksičke revolucije. Baka se međutim ne žali, a čini se i da će s mirovinom stvari doći na svoje, prenosi Guardian. Novce nedospjelih mirovina spašava joj Miguel Castro, tajnik za razvoj države Talisco koji je sam otišao provjeriti njezinu situaciju.  - Tri mjeseca nije primila tu mizernu mirovinu zato što je prestara. Umirovljenici sada moraju imati odvojene račune za mirovine zbog novih, transparentnih zakona. Ona ne zna ništa o tome, rekao je Castro koji joj je za mirovine donio ček. Citibanamex banka je u izjavi navela kako godine Marie Felix prelaze limit njihova sistema i da rade na novoj kartici kako bi se slučaj što prije riješio. Castro je to sve opisao apsurdom te kazao kako će njegov ured nastaviti baki dostavljati čekove sve dok se problem ne riješi. Maria, koja je nadživjela šestero od svoje desetero djece, svoju dugovječnost pripisuje Bogu, ali i grahu, meksičkom kaktusu, zelenoj salati te meksičkom voću pinguika, iako dodaje da joj grah zadnjih dana baš i ne sjeda najbolje. Kazala je da se oko ove situacije s bankom nije brinula, kao ni zbog čega drugog u životu. - Svejedno je hoće li mi davati tu pomoć ili ne, ja ću biti sretna kao što sam sretna čitav život. Trenutno najstarija osoba na svijetu je Violet Brown s Jamajke koja ima 117 godina.  