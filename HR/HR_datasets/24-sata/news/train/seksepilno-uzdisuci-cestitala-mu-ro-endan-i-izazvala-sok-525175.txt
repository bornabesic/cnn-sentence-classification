Samo tri mjeseca prije svoje smrti najseksepilnija glumica svih vremena povodom 45. rođendana američkog predsjednika Johna F. Kennedyja u njujorškom Madison Square Gardenu na sebi svojstven način čestitala je rođendan slavljeniku. Njezin nastup koji je trajao tek minutu i izazvao strašnu sablazan i zgražanje prenosila je televizija. Naime, glumica koja je tad već patila od velikih psihičkih problema, a ni zdravstveno stanje joj nije bilo najbolje, otpjevala je 'Happy Birthday, Mr. President' na izrazito senzualan način. Lascivno, hrapavim, seksepilnim glasom lagano uzdišući.. Da nastup bude još upečatljiviji pobrinula se odjenuvši toliko usku i pripijenu haljinu boje kože da su je doslovno morali prišiti na nju. Ispod te skandalozne haljine, naravno, nije nosila ništa, a 15 tisuća ljudi u publici zanijemilo je kada su je ugledali. Uvaženi gosti bili su službeno 'nezadovoljni' no to je zasigurno bio 'najvrući nastup u povijesti Amerike'. Modnom dizajneru Jeanu Louisu rekla je saznavši da će pjevati predsjedniku za rođendan. - Dizajniraj mi haljinu kakvu bi samo Marilyn Monroe mogla nositi. Haljina je napravljena od svilene gaze a u nju je bilo ručno ušiveno čak 2500 kristala. Poslije nastupa predsjednik Kennedy se popeo na pozornicu i zahvalio joj našalivši se kako se nakon 'ovako slatke izvedbe može povući u mirovinu sretan'. To je potaklo širenje već postojećih glasina o skrivenoj vezi između predsjednika i seks simbola. via GIPHY Poznata američka kolumnistica Dorothy Kilgallen opisala je njezin nastup riječima ' vodila je ljubav s predsjednikom  direktno pred očima 40 milijuna Amerikanaca'.. Kennedyjeva supruga Jackie, koja nije htjela prisustvovati događaju kad je čula da će Marilyn nastupiti, skamenjeno je sjedila pred televizorom gledajući kako joj Marilyn pred cijelom Amerikom zavodi supruga. To je bio jedan od njenih posljednjih javnih nastupa prije smrti zbog predoziranja tabletama. Kultnu haljinu kupio je prošle godine lanac muzeja Ripley’s Believe It or Not za 4,8 milijuna dolara. Haljina, koja je u vrijeme kad je izrađena bila vrijedna 12.000 dolara, već je jednom bila na aukciji. Za 1,27 milijuna dolara prodana je 1999. godine.