Pijani pacijent je prošli petak upao na Objedinjeni hitni prijem KBC-a Osijek. Nakon obrade pacijenta, jedan od medicinskih tehničara je pregledan na Traumatologiji. - Pacijent, koji i nije bio tako pijan u odnosu na to kakve sve pacijente primamo, prvo je iščupao braunile i krv je šikljala na sve strane. Potom je ušao u sobu medicinskih tehničara i počeo im mokriti po stolu, po hrani. Kada su ga tehničari pokušali smiriti, jednog je udario šakom u prsa, a drugog nogom u glavu - rekao je dr. med. Dragan Maloševac, specijalizant hitne medicine za Glas Slavonije. Kako je Maloševac ispričao, njih trojica su im priskočila u pomoć i jedva uspjela svladati pacijenta koji je bio vrlo snažan. Pozvana je i policija koja je napravila zapisnik. - Sreća pa nas je bilo više muških, jer da su bile liječnice same, ne znam kako bi se obranile. Bila je to vrlo mučna scena i takvo što još nisam doživio -  dodao je Maloševac. Maloševac je rekao i da je nasilje nad medicinskim osobljem prevršilo svaku mjeru, a najveći je problem što se liječnici ne tretiraju kao ostale službene osobe, na primjer policija. - Svakodnevno, naročito u hitnoj službi, nailazimo na brojne napade. Policija nam često dovodi alkoholizirane i drogirane osobe koje su vrlo agresivne. Stalno smo izloženi napadima i nitko nas ne tretira kao službene osobe, iako smo i mi u uniformi i pošteno radimo svoj posao spašavajući živote - rekao je i dodao kako je Hrvatska liječnička komora pokrenula inicijativu da se i medicinsko osoblje stavi u kategoriju službenih osoba. - Tu se ne radi samo o medicinskom osoblju s hitnih prijema, nego i o svim drugim liječnicima. Nije rijetkost ni da revoltirani roditelji budu nasilni i nokautiraju liječnike na Pedijatriji. Što je društvo više u krizi, ljudi su agresivniji - kazao je dr. med. Maloševac. Hrvatska liječnička komora provela je krajem prošle godine istraživanje pod nazivom “Nasilje među liječnicima”. Prema rezultatima istraživanja, čak 93 posto anketiranih liječnika je doživjelo na poslu neki oblik verbalnog ili fizičkog nasilja, a fizički napad na liječnika dogodio se u 22 posto zdravstvenih ustanova u Hrvatskoj. 