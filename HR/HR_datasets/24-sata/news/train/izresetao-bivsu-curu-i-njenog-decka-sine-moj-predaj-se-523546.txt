Sine, javi se mami da znam da si živ, javi se policiji, nemaš što bježati, zavapila je u ponedjeljak poslijepodne 55-godišnja Dolores Rajčić iz Vodnjana, majka odbjeglog Danijela Brnosa (30), kojega policija sumnjiči za dvostruki pokušaj ubojstva te ga traži diljem Istre i cijele Hrvatske. Ni 24 sata nakon što je u nedjelju nešto iza 14 sati Brnos ispred hotela Pineta u Vrsaru pucao u bivšu djevojku Martinu T. (20) iz okolice Poreča i 24-godišnjeg joj kolegu Roberta C. iz Bala, koji joj je priskočio u pomoć, pomahnitali Brnos je s oružjem u ruci netragom nestao. U policiji kažu da je pobjegao u tamnom sportskom BMW-u nepoznatih registracijskih oznaka. Iako intenzivno tragaju za njim, još nema nikakvih rezultata. - Ne znam što da vam kažem. To što je ona napravila nije u redu. U biti, ona je našla drugoga i on je napravio što je napravio. Sin mi se još nije javio, ja bih htjela da mi se javi jer ne mogu više ovako, to je meni ubitačno. Ne znam gdje mi je sin sad. Poručujem mu da se hitno mami javi i neka se javi policiji. Hitno, da znam da je živ. Mama je uz njega. Nema što bježati, što je napravio je napravio. Je li živ moj sin? Hmm. Upitnik! Upitnik! Vjerujte mi, upitnik, jer je on meni uvijek govorio da ću ja njemu doći na sprovod, a ne on meni. Nisam više normalna, ja sam puna Apaurina, baš sam mrtva. Htjela bih da mi se što prije javi. Ja mu šaljem poruke i ništa, nema odgovora – priča očajna Danijelova majka. Naime, dobro upućeni u slučaj kažu da je u nedjelju pola sata prije nego što će mu bivša djevojka Martina doći na posao u vrsarski hotel Pinetu, sad već odbjegli Danijel Brnos, parkirao svoj BMW i s oružjem u ruci čekao u svojem suludom naumu. Čim je djevojka parkirala, Danijel je, kažu očevici, započeo svađu s njom. U pomoć joj je prišao Roberto, kolega s posla, da je zaštiti od nasilnika, ali Danijel se latio revolvera i pucao u njega. Meci su ga srušili na zemlju. Uplašena djevojka je počela bježati, međutim, zaustavila su je dva metka u gornjem dijelu tijela. Vidjevši ih oboje pokošene mecima, Danijel se je vratio do ranjenog mladića te mu je, dok je ležao, u glavu i gornji dio tijela ispalio još dva hitca, nakon čega bježi i netragom nestaje. Svemu je kumovala bolesna ljubomora. Ranjeni mladić i djevojka su imali nevjerojatnu sreću da su ostali živi. Goran Paić iz pulske Opće bolnice kaže da im vitalni organi nisu stradali te da su izvan životne opasnosti. Djevojka ima propucano lice, dok je mladića metak samo okrznuo po tjemenu i prostrijelio kroz prsište. Oboje ranjenih su još u pulskoj bolnici pod budnom paskom policije. Odbjeglog Danijela Brnosa policija sumnjiči za dva kaznena djela ubojstva u pokušaju gdje zakon predviđa najmanju kaznu zatvora u trajanju od pet godina.      I djevojka i mladić su u nedjelju oko 14 sati ostali ležati ispred hotela. Brnos je pobjegao u tamnom BMW-u nepoznatih registracijskih oznaka. Policija je i u ponedjeljak cijeli dan tragala za njim, no do izlaska ovog izdanja još nisu imali nikakvih novih informacija.      