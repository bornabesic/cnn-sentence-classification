Bok, dečki, evo me na poslu, rekao je u ponedjeljak policajcima Željko Dolački, donedavno suspendirani voditelj Odjela organiziranoga kriminaliteta PU zagrebačke, optužen da je lani iz policijskog sefa ukrao više od 2 kg zlata, 286.000 eura i 630.000 kuna. Njegovim zbunjenim kolegama ništa nije bilo jasno jer je nedavno, presudom Disciplinskog suda MUP-a, Dolački dobio otkaz. No ta je odluka nepravomoćna, a odluka kojom je, za drugi propust u drugom disciplinskom postupku, kažnjen uzimanjem dijela plaće te povratkom na posao postala je pravomoćna. Naime, nedugo nakon što je 3. travnja 2016. zamijećeno da je iz sefa krim policije u Heinzelovoj nestalo zlato i novac, MUP je pokrenuo disciplinski postupak protiv Dolačkog. U tom predmetu teretili su ga da kao voditelj Službe organiziranoga kriminaliteta PUZ-a nije organizirao vođenje upisnika privremeno oduzetih predmeta te je bio udaljen iz službe do okončanja disciplinskog postupka. Nepravomoćno je bio kažnjen s uzimanjem 10 posto od plaće tri mjeseca te povratkom na posao. Dolački se žalio na presudu, kao i bivši ministar unutarnjih poslova Vlaho Orepić, koji je smatrao da je kazna Disciplinskog suda MUP-a preblaga i da bi Dolački, zbog svoje funkcije, trebao poslužiti kao primjer kolegama. Obje žalbe nedavno su odbijene. U međuvremenu je u drugom disciplinskom postupku MUP Dolačkom dao otkaz. - Prvostupanjski disciplinski sud je 11. travnja objavio rješenje u predmetu policijskog službenika Željka Dolačkog te je istome zbog zlouporabe položaja u službi ili izvan službe, prekoračenja ovlasti u službi te nedoličnog ponašanja u službi ili izvan službe kada šteti ugledu policije, izrečena disciplinska kazna prestanka državne službe - odgovorili su nam u travnju u MUP-u. Odvjetnik Veljko Miljević, koji zastupa Dolačkog, kaže kako u ovom postupku nije doneseno rješenje kojim se Dolački udaljuje iz službe do pravomoćnosti postupka, pa nema zapreke da se njegov klijent vrati na svoj posao. - Trenutačno se čeka izvršnost rješenja, nakon čega će se odlučiti o radnopravnom statusu g. Željka Dolačkog - šturo su nam odgovorili u MUP-u. Protiv Dolačkog je u tijeku i kazneni postupak na Županijskom sudu u Zagrebu. Optužen je da je od 22. veljače 2015. do 3. travnja 2016. “iz prostorije u kojoj su se nalazili oduzeti predmeti otuđio i za sebe zadržao” gotovo 290.000 eura, 640.000 kuna te više od dva kilograma zlata. Disciplinski policijski sud potpuno je neovisan i po zakonu ne mora čekati odluku kaznenog suda. Tako je moguće da Dolačkog oslobode optužbi za zlouporabu položaja, no da ipak dobije otkaz.      