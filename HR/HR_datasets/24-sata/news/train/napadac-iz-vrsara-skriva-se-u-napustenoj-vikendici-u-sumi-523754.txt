Danijel Brnos (30) kojeg policija sumnjiči za dvostruki pokušaj ubojstva navodno je viđen u šumi između Vrsara i Limskog kanala, ali je uspio pobjeći policiji, piše Glas Istre.  Kako se doznaje, navodno je pobjegao automobilom, no nema potvrde radi li upravo o BMW-u s kojim se dva dana ranije dovezao u Vrsar. Brnos je na području Kloštra navodno boravio u kući za odmor u vlasništvu slovenske državljanke, u koju je vjerojatno provalio. Policija nastavlja intenzivnu potragu za njim. Brnos je podsjetimo, u nedjelju nešto iza 14 sati ispred hotela Pineta u Vrsaru pucao u bivšu djevojku Martinu T. (20) iz okolice Poreča i 24-godišnjeg joj kolegu Roberta C. iz Bala, koji joj je priskočio u pomoć. Pomahnitali Brnos je nakon napada s oružjem u ruci netragom nestao. U policiji su rekli da je pobjegao u tamnom sportskom BMW-u nepoznatih registracijskih oznaka. Danijelova majka Dolores Rajčić suznih očiju nas je zamolila da objavimo njezin vapaj da joj se javi, da ne bježi i da se preda policiji.  Djevojka i mladić su, kažu u pulskoj bolnici, izvan životne opasnosti. Čuvaju ih naoružani policajci s pancirkama.  - On je od puberteta problematičan. Koliko god nas je sve ovo šokiralo, nije nas iznenadilo da je to napravio, pa je to razlog što s Danijelom godinama ne komuniciramo - s priličnom dozom straha progovaraju bliži bjegunčevi rođaci iz okolice Pule. 