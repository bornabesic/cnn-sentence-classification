Zahvaljujući nevjerojatnoj kreativnosti u kreiranju okusa sladoleda, Manuel de Silva Oliveira ušao je u Guinnessovu knjigu rekorda. U zadnjih 30 godina napravio je 870 okusa. Prodavaonica sladoleda Coromoto u Meridi u Venezueli nudi, između ostalog, sladoled s okusom srdela, lososa, luka i čilija. Praktično sve što vam padne na pamet tamo možete liznuti. Manuel da Silva Oliveira godinama je radio u tvornici sladoleda. Želio je proširiti paletu okusa sladoleda i prvo je eksperimentirao s okusom avokada. U pokušajima da dobije savršen okus potrošio je 50 kg sladoleda. Kad je konačno uspio, 1980. otvorio je dućan. Standardni okusi, poput vanilije, jagode i čokolade, u stalnoj su ponudi, a egzotični se smjenjuju ovisno o godišnjim dobima. Sladoledi s neobičnim okusima proizvode se i u Hrvatskoj. Jedna pulska slastičarna napravila je sladoled s okusom kanabisa, a u Samoboru prave sladoled od cikle, sira, špinata , kruha...      