U Javnoj ustanovi Bolnica Travnik u noći 18. na 19. travanj dogodio se strašan incident. Na Odjelu neurologije i psihijatrije zapaljen je pacijent Novotravničanin B.T. (32) koji je bio svezan za krevet dvostrukim remenima. Na društvenim mrežama osvanula je i informacija o tom strašnom događaju u kojoj je podrobnije opisano što se dogodilo. . Prema onome što je napisano od strane prijatelja nesretnog mladog čovjeka, on je zapaljen i ostavljen da na krevetu gori.  - U nemogućnosti da sebe spasi, a bez ičije pomoći, dobio je teške opekline po objema rukama te stomaku. Trenutno se nalazi na aparatima u bolnici u Sarajevu, gdje se liječnici bore da ga spase. No, roditeljima se ne dopušta da ga vide. Ono što je uslijedilo nakon ovog monstruoznog čina je to, da se sve pokušalo zataškati. Prema saznanjima, djelatnici odjela nakon paljenja, sve su pacijente iz te sobe premjestili, dušek i sve dokaze izbacili vani, a zidovi na kome su bili tragovi paleži su okrečeni. Ovakav slučaj je nezapamćen u povijesti bolnica, ne samo u Bosni i Hercegovini, već vjerujemo i šire. Ono što je navedeno je to da se on sam zapalio. Međutim, dovoljno je samo logikom slijeda događaja zaključiti da je to teoretski nemoguće. Naime, po riječima djelatnika on je bio vezan te noći za krevet. Svaki put prije toga pregledaju se temeljito svi dijelovi tijela i svaki dio kreveta u slučaju da ne bi postojale neke opasne supstance. Ruke su mu bile vezane, ne uz tijelo, gdje se nalazi posteljina i pokrivač, već odvojeno od tijela i rastegnute u suprotnim smjerovima. To znači da je poslije vezanja morao ispružit šake te da nije bilo moguće uzeti upaljač i  izazvati vatru. Još jedan detalj pada u oči, a naime to je da je on gorio određeno vrijeme te da su mu obje ruke izgorjele. Da bi vatra bila zapaljena na jednoj strani ruke i došla do druge, potrebno je mnogo duže vrijeme. No, najveća tragedija ovoga što se dogodilo, je to što je dok je gorio, vrištao i zvao u pomoć, nitko mu nije pomogao – objavljeno je na Facebook grupi iz Travnika. Na upit policiji što se uistinu dogodilo u ponedjeljak je stiglo priopćenje u kojemu stoji:  - Dana 19.04.2017.godine oko 03,30 sati u PS Travnik od strane dežurnog tehničara sa neuropsihijatrijskog odjela kantonalne bolnice Travnik prijavljeno je da je pacijent odjela rođen 1984.godine iz Novog Travnika izvršio samozapaljenje. Odmah su u bolnicu upućeni službenici policije koji su obavili razgovor sa osobljem neuropsihijatrijskog odjela, te se došlo do saznanja da je pacijent zadnji put obilažen oko 03,05 sati. Trenutno službenici kriminalističke policije poduzimaju istražne radnje s ciljem utvrđivanja eventualnog postojanja elemenata krivičnog djela počinjenog od strane osoblja odjela, drugih pacijenata ili neke treće osobe. O svemu je upoznat i dežurni kantonalni tužilac – stoji u policijskom priopćenju, a u Bolnici kažu:  - U povodu informacija objavljenih u medijima i na društvenim mrežama, a vezanim za događaj koji se dogodio u Bolnici Travnik 18./19. travnja ove godine, kada su na Odjelu neurologije i psihijatrije ozlijeđeni pacijent i zaposlenik naše ustanove, informiramo javnost o sljedećem: U za sada neutvrđenim okolnostima došlo je do zapaljenja kreveta pacijenta, koji je od posljedica otvorenog plamena zadobio tjelesne ozljede. Napominjemo da je tijekom ove incidentne situacije, i zaposlenik Bolnice također zadobio ozbiljne povrede, pa su nakon primarne obrade, po hitnoj proceduri obojica upućeni u Kliničko univerzitetski centar u Sarajevu. U skladu sa protokolarnom procedurom, JU Bolnica Travnik je o svemu odmah obavijestila nadležne policijske organe koji su poduzeli neophodne mjere, te do završetka njihove istrage JU Bolnica Travnik ne može davati više informacija. U Travniku šok i nevjerica, cijela BiH je zapanjena ovim događajem koji je zgrozio sve i svi traže da se istina što prije dozna, a krivci za ovo ljudsko nedjelo da se kazne. 