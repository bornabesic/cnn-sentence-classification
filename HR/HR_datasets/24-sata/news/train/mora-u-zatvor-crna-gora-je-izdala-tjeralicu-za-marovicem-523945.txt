Osnovni sud u Kotoru izdao je u srijedu tjeralicu za bivšim visokim dužnosnikom vladajuće Demokratske stranke socijalista (DPS) Svetozarom Marovićem radi izdržavanja kazne zatvora na koju je osuđen zbog zlouporabe obavljanja dužnosti. Marović se trenutno lijeći u jednoj beogradskoj klinici, a odvjetnici su sudu dostavili liječničke nalaze tražeći da se izvršenje kazne odgodi. Međutim, sud u Kotoru to nije prihvatio i za njim je raspisao tjeralicu. Tjeralica je izdata radi izdržavanja zatvorske kazne po pravosnažnoj presudi višeg suda u Podgorici od tri godine i deset mjeseci zatvora. “Naredba je u srijedu dostavljena centru sigurnosti u Budvi radi izvršenja”, stoji u priopćenju. Marović je osuđen zbog zlouporabe dužnosti putem poticanja i prijevare. Nekadašnji predsjednik državne zajednice Srbije i Crne Gore Svetozar Marović, ranije je tužiteljima priznao da je bio šef organizirane kriminalne skupine koja je zloupotrebljavala općinsko zemljište i oštetila proračun Budve za više desetaka milijuna eura te se nagodio s tužilaštvom oko kazne. Osim zatvora Marović je osuđen na plaćanje 100 tisuća eura novčane kazne te mora vratiti državi više od milijun eura. Iako je rok za plaćanje novčane kazne istekao, kazna mu još nije uvećana za godinu dana zatvora kako je predviđeno. Mediji nagađaju da će Marović uskoro zatražiti azil u nekoj od europskih država. Njegov sin, Miloš, koji je, također, bio uključen u kriminalnu skupinu nije se javio na odsluženje kazne zatvora, već je u Beogradu dobio srpsko državljanstvo. On je od crnogorskih pravosudnih tijela zatražio da kaznu odsluži u Srbiji, što su oni odbili, te i njega, vjerojatno čeka tjeralica. 