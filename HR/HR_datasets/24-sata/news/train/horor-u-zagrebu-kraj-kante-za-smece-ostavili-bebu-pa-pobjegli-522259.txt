Ma to vam je igračka, hladnokrvno je dobacio muškarac prolaznici nakon što je kraj kante za smeće ostavio mrtvu bebu. Uz njega je tad, u zagrebačkom Prilazu Gjure Deželića, najvjerojatnije bila djetetova majka. Iako su ih ljudi vidjeli, nisu paničarili. Mirno su odšetali u nepoznatom smjeru. Zaprepaštena gospođa nije ih uspjela zaustaviti. Uspjela je tek nazvati policiju, koja je odmah poslala patrole i Hitnu pomoć. Nažalost, nemoćnoj bebi nisu mogli pomoći. Kako neslužbeno doznajemo, beba je bila potpuno gola. Oni koji su je ostavili nisu je ni umotali. Liječnici Hitne mogli su samo zaključiti kako je novorođenče mrtvo. Prekrili su ga tkaninom dok nije bio gotov očevid. Policajci su se odmah rastrčali po ulicama ne bi li, prema prvom opisu, uspjeli uloviti one koji su ga odbacili. Navodno se radi o ovisnicima, ali zbog istrage nam to nisu mogli potvrditi. Odmah su počeli izuzimati snimke videonadzora okolnih zgrada, ali i susjednih ulica. Zvonili su i susjedima ne bi li uspjeli dobiti bilo koju korisnu informaciju. Prekopali su i kante za smeće u ulici, ali u njima navodno nije bilo nikakvih korisnih tragova. Dijete su prevezli u Zavod za sudsku kriminalistiku, gdje moraju utvrditi kako je umrlo. Također, istražitelji pokušavaju doznati je li rođeno mrtvo, prije vremena, ili je li rođeno živo pa ubijeno ili naknadno umrlo. Stanare Deželićeve zgrozila je informacija da je netko ostavio mrtvu bebu u njihovoj ulici. - Prvo smo vidjeli policiju s prozora. Rekli su nam za mrtvu bebu, no ne znamo tko ju je ostavio. U šoku smo jer ne znamo kakvi su to ljudi uopće mogli učiniti - kažu stanari. Dodali su da je malo očevidaca jer je većina ljudi u to vrijeme ili bila na poslu ili za jelom. S ulice ih je otjerala kiša, koja je padala od jutra. Ona je i isprala dokaze koji su bili kraj kante za smeće. Za što će uopće roditelji bebe odgovarati, istražiteljima je još teško prognozirati. Ako ju je majka nedavno rodila izvan bolnice, moguće je da je i ona u teškom stanju. 