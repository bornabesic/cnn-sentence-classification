Vozio sam prema Rijeci u petak oko 16 sati. U Crnom lugu sam ugledao medvjede. Često su tamo, ali sada sam ih i snimio, rekao nam je čitatelj koji je snimio medvjedicu s mladima. - Stao sam na desetak minuta i promatrao ih. Mama medvjedica me je pogledala, ali nije bilo ništa osim toga. Medvjedići su bili znatiželjniji i nešto dulje su me gledali, ali nisu se približavali. Nakon nekoliko minuta gledanja medvjedica je nastavila pasti travu, a medvjedići su se krenuli igrati. Bili su veliki otprilike kao štenci, a i jednako toliko zaigrani - dodao je čitatelj. Medvjedići će s majkom provesti prvu godinu života, a i prvu sljedeću zimu dijelit će i isti brlog. Kada dođe novo proljeće, oni se osamostaljuju. Mužjaci ne prilaze ženkama osim kad je sezona parenja i žive samački.   