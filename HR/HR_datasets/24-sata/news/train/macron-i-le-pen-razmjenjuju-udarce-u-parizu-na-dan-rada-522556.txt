Centristički predsjednički kandidat Emmanuel Macron i krajnje desna kandidatkinja Marine Le Pen na Dan rada u Parizu razmjenili su političke udarce na početku tjedna u kojem će se održati drugi krug predsjedničkih izbora.  Macron je treći dan zaredom svoju protukandidatkinju Marine Le Pen nazvao ekstremisticom, dok je ona njega nazvala klonom nepopularnog socijalističkog predsjednika na odlasku Francoisa Hollandea pod kojim je služio kao ministar gospodarstva od 2014. do 2016. Najnovije ankete pokazuju da Macron uoči nedjeljnjih izbora vodi pred Le Pen s 61 naprema 39 posto. Francuskoj se na izborima nudi izbor između Macronove vizije veće integracije s moderniziranijom Europskom unijom, te pozivima Le Pen na izlazak iz eurozone i rezanje imigracije.  "Borit ću se do zadnje sekunde ne samo protiv njezinog programa, nego i protiv njezine ideje onoga što čini demokraciju i Francusku republiku", istaknuo je Macron nakon što je odao počast Marokancu koji se prije 22 godine utopio u pariškoj Seini. Mladog imigranta tada su u vodu gurnuli skinheadsi koji su prisustvovali mimohodu za Dan rada u organizaciji Nacionalne fronte kojom je tada vladao Jean-Marie Le Pen, otac današnje kandidatkinje za predsjednicu, poznat po ekstremnijim stavovima od svoje kćeri.  Marine Le Pen je na skupu u predgrađu Villepinte koje se nalazi sjeverno od francuske prijestolnice rekla kako je Macron "Francois Hollande koji želi ostati" i koji se "drži za vlast kao priljepak". Le Pen je od preuzimanja Nacionalne fronte mnogo radila na tome da stranku očisti od ksenofobnih i antisemitskih asocijacija i da ju time približi širem biračkom tijelu. Ovog je vikenda naglasila kako više nije u kontaktu sa svojim ocem, te da nije odgovorna za njegove komentare.  Njezin otac je svoj tradicionalni govor za Dan rada održao pored kipa francuske srednjovjekovne heroine Ivane Orleanske, samo nekoliko stotina metara od mjesta na kojem je Macron odavao počast Marokancu.  "Emmanuel Macron je na turneji po grobljima. To je loš znak za njega", rekao je Jean-Marie Le Pen.  Borba za Elizejsku palaču između njegove kćeri i bivšeg investicijskog bankara Macrona polarizirala je Francusku i na vidjelo iznijela onu vrstu bijesa prema globalizaciji i političkim elitama koja je na vlast dovela američkog predsjednika Donalda Trumpa, te Veliku Britaniju izvukla iz Europske unije nakon referenduma o Brexitu.  Izbori u tom petom po veličini gospodarstvu na svijetu i ključnoj članici NATO-a bit će prvi na kojima će pobijediti kandidat koji ne pripada ni jednoj od velikih političkih stranaka, jer su kandidati socijalista i republikanaca ispali u prvom krugu 23. travnja.  Drugi krug izbora održava se 7. svibnja usred produženog vikenda zbog državnog blagdana, zbog čega se nagađa da će manja izlaznost pomoći Le Pen jer njezini glasači u anketama tradicionalno izražavaju čvrstu podršku svojoj kandidatkinji.  