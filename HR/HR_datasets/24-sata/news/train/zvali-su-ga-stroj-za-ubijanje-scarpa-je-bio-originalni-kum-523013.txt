Zloglasni mafijaš Gregory 'Killing Machine' Scarpa hvalio se da je počinio 50 ubojstava nakon čega je jednostavno prestao brojati. Nekažnjeno je prošao zahvaljujući njegovom dobrom odnosu s FBI-jem. Njegov najkrvaviji period bio između 1980. i 1992. godine, kada je naredio najmanje 26 ubojstava. U to vrijeme bio je na platnoj listi FBI-ja i zarađivao milijune dolara kao doušnik. Informacija o dogovoru s FBI-jem otkrivena je u knjizi novinara Petera Lancea 'Dogovor s vragom' objavljenoj prije nekoliko godina u kojoj se on bavi odnosom Scarpe i FBI agenta Lindleya DeVecchija kojeg su zvali 'Gospodin organizirani kriminal'. - Nema sumnje da je DeVecchio na kraju završio pod Scarpinom kontrolom. Nevjerojatno je kako je briljantno Scarpa manipulirao svima - rekao je Lance - Da nije bio mafijaš bio bi generalni direktor neke velike kompanije - govorio je De Vecchio za Scarpu. Rođen na današnji dan 1928. godine u obitelji talijanskih imigranata Gregory Scarpa je po uzoru na starijeg brata postao mafijaš. Iz dva braka dobio je šestero djece. Njegova kći Linda jednom prilikom je ispričala da je njezin otac mogao ubiti nekoga, a samo pet minuta kasnije sjesti kraj nje i njezinog brata na kauč i zajedno s njima gledati televiziju.  U Lanceovoj knjizi je prvi put izneseno i da je Scarpa zapravo poslužio kao prava inspiracija i izvor informacija za slavni film Francisa Forda Cappole "Kum". Od Scarpe potječu glasoviti mafijaški izrazi i običaji prikazani u filmu, kao što su "spavati s ribama", poljubac smrti, struktura mafijaške organizacije, odnosi obitelji i slično, kao i antologijska scena sa konjskom glavom. Ta scena je nastala na osnovu njegove priče da su posvađane obitelji na Siciliji imale običaj da protivničkoj strani ubiju omiljeno grlo stoke, i onda im na kućnu adresu poslati odsječenu glavu, kao opomenu. Scarpa sa suprugom Sam Scarpa je tijekom 42 godine mafijaške karijere proveo samo mjesec dana u zatvoru i to zbog pokušaja da podmiti dvojicu policajaca. Vjerovalo se da ga štiti neki "anđeo čuvar" , a zbog krvoločnosti i velikog broja ubojstava koja je naređivao nitko nije sumnjao da surađuje sa FBI. Scarpi je 1986. godine dijagnosticiran HIV. Zarazio se prilikom transfuzije u bolnici. Tužio je bolnicu i izvukao odštetu od 300.000 dolara, ali pred kraj života je ipak izveden pred sud i osuđen za tri slučaja ubojstva. Doživotna kazna zatvora mu je zbog bolesti preinačena u desetogodišnju robiju. No njemu je tad već bilo svejedno. 'Stroj za ubijanje' je umirao.  Umro je 1994. godine u 66. godini života. 