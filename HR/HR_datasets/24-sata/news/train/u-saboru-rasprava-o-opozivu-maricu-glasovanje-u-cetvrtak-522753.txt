>>> Najnovije informacije 11.57 Branimir Bunjac iz Živog zida poručio je Plenkoviću da ne zna ništa o načelima demokracije te kako je na izborima osvojio 36 posto glasova, a danas nema 76 potpisa.  "I možete sada okretati glavu od mene, ali to je istina. Tražite od gospodina Petrova da se makne, a ni vi nemate većinu u parlamentu", poručio je Bunjac. "Ne treba meni gospodin Bunjac da me podučava načelima demokracije", odgovorio je Plenković. 11.51 SDP-ov Željko Jovanović poručio je Plenkoviću da "ono što je radio jučer isto je što je radio Sabo i završio u zatvoru".  "Što sam ja to napravio jučer da bi me odvelo u zatvor? Uvaženi zastupniče Jovanović, ako imate neki argument koji bi upućivao na to da sam ja radio nešto zbog čega bih mogao završiti u zatvoru, recite to javno. Koliko znam, ja vas jučer nisam ni vidio", rekao je Plenković.  Naglasio je kako nije "radio ništa što bi ni u primisli moglo biti nezakonito". 11.45 Ušao je Plenković u okršaj i s Ivanom Pernarom iz Živog zida koji mu je poručio da mu nije jasno na temelju čega je proglasio ministra financija uspješnim kad se zna da je pola Hrvatske u blokadi. "Može vas biti sram", poručio je Pernar Plenkoviću.  U replici mu je Plenković poručio kako se on služi demagogijom, "moderna tehnologija vam to omogućuje, ali na kraju dana ljudi vide razliku". 11.42 Plenković je Marasu odgovorio da mu oporba jako dobra stoji. "Twitter i Facebook će vas preimenovati u Jerry Maguire. Oporba vam dobro stoji šlang ste, zabavni, simpatični. Ali you show me the numbers. Vi morate skupiti 76 ruku", rekao je Plenković.   Maras se ponovno javio za riječ, ali HDZ-ovci su se počeli smijati i zabavljati. "Gospodine Petrov, molim vas recite ovim prpošnim HDZ- ovcima da se smire. Premijer vam nema većinu, a vi se smijete. A Plenkoviću, ja vama moram reći da vama ne godi vlast", poručio je Maras.  11.38 I Marića i Plenkovića HDZ- ovci su podržali pljeskom što je komentirao SDP- ov Gordan Maras.   "Predsjedniku Vlade bih dao dobronamjerni savjet da se ne zavara pljeskom, oni su pljeskali i Karamarku", poručio je Maras ponovivši Plenkoviću da pokaže ima li većinu. "Show me the numbers. Javnost očekuje da pokažete kojih 76 zastupnika vas podržava", rekao je Maras.  11.36  Za povredu Poslovnika javio se SDP-ov Saša Đujić nazvavši Plenkovića Sanaderom. "Gospodin premijer Sanader povrijedio je Poslovnik. Nije osporio ništa što se stavlja na teret Mariću nego je govorio o odnosu HDZ-a i Mosta", rekao je Đujić. Odgovorio je odmah i HDZ-ov Damir Felak.  "Kolega Đujić je povrijedio Poslovnik. Trebao bi znati da se premijer zove Plenković, a ne Sanader", rekao je Felak. 11.27 Zastupnicima se obratio i Zdravko Marić. "Unatoč tome što sam na desetine puta stajao za ovom sabornicom, ni u najluđim snovima nisam zamišljao da ću morati izgovoriti ono što ću sada reći. Želim odbaciti sve što stoji u prijedlogu o izglasavanju nepovjerenja meni kao ministru financija, a o tome se i Vlada očitovala. Sve što mi se stavlja na teret posve je promašeno i neutemeljeno. Posebice odbacujem bilo kakvu pomisao da sam u obnašanju javnog posla bilo kojim svojim postupkom stavljao svoj interes ispred javnog. To što sam radio u Agrokoru četiri godine, ne znači diskvalifikaciju u obnašanju bilo koje dužnosti u državnim institucijama. Mislim da sam radom u javnom sektoru stekao iskustvo koje mi pomaže sagledati gospodarske probleme. Mene s Agrokorom jedino veže briga održavanja gospodarskog sustava. S Agrokorom nemam ugovor koji bi mi omogućio povratak u koncern nakon mandata", rekao je Marić. "Ispod svake su razine ljudskog dostojanstva insinuacije koje se proteklih tjedana stavljaju mojoj obitelji. Nitko od članova moje uže ili šire obitelji nije zaposlen u Agrokoru. Polazeći od nametnute percepcije o mogućem sukobu interesa, nakon stupanja na dužnost ministra financija, rekao sam da ću se o mogućim odlukama vezanim za Agrokor, izuzeti iz odlučivanja ukoliko bude potrebno. U Agrokoru sam bio financijski direktor. Financijska izvješća sam dobivao kad su bila gotova, kad su bila revidirana. Do siječnja ove godine rejting agencije su ukazivale na probleme refinanciranja, ali nikad rejting agencije nisu dovele u pitanje financije Agrokora", rekao je Marić. "Mogu čiste savjesti potvrditi da sam sve svoje poslove radio profesionalno, odgovorno i časno. Ponosan sam na sve svoje poslove koje sam radio, od studentskih dana do ministarske uloge. Mogu prihvatiti kritiku na neku odluku u okviru moga posla, ali ne mogu dovesti u pitanje svoju profesionalnu i ljudsku čast i poštenje. Zbog sebe, a i zbog svoje obitelji, prijatelja i kolega te brojnih građana koji mi iskazuju potporu, još jednom odbacujem neutemeljene optužbe i objede na moj račun", rekao je Marić u svom obraćanju saborskim zastupnicima i zaradio pljesak. 11.13 Oglasio se i premijer Andrej Plenković. U svom izlaganju bio je poprilično žestokog tona, obraćao se svim zastupnicima pa i okretao predsjedniku Sabora Boži Petrovu na što mu je on poručio da ne izvodi komediju.  "Danas je tema još jedna inicijativa kolega iz SDP-a. Sličnu vježbu prošli smo prije nekoliko mjeseci. Danas je na redu pokušaj da se izglasa nepovjerenje Zdravku Mariću. Bernardić je u uvodnom slovu objasnio svoje viđenje odgovornosti, no kao ni zadnji put nije citirao ni jedan redak iz pisanog zahtjeva - o meritumu. Postoje tamo četiri točke: navodni, ničim dokazani sukob interesa, drugi je davanje kredita HBOR-a, treće je vraćanje na događaj iz 2010. o kreditu koji je kao član NO-a HPB-a Marić dobio i četvrti je aluzija na neke propise u kojima je on navodno pogodovao Agrokora. To su tri i pol točke zahtjeva, to je predmet rasprave. "Prvo o kolegi Mariću. On je čovjek koji je dobio moje povjerenje, obavljao je tu dužnost u Vladi Tihomira Oreškovića, bio je kolega u toj Vladi i Boži Petrovu. Bio je dobar s ministrima Orepićem, Dobrovićem, Šprljom. Suradnja je bila izvrsna. Ni u jednom trenutku, da ste pozvali promatrača na Vladu ne biste znali tko je ministar Mosta, a tko HDZ-a. Ovo govorim u cilju shvaćanja nečega što se zove elementarna politička abeceda''. "Sve se događa sad pred lokalne izbore, a kolega Petrov i ja još smo se ranije dogovorili da idemo odvojeno na izbore i da možemo funkcionirati. Ja sam se toga držao". "Vlada nije debatni klub, ona je najviše izvršno tijelo u Hrvatskoj! Može biti glasovanja, različitih stavova, dizanja ruku oko nekih zakonskih rješenja. Ali postoji ona temeljna, ključna pitanja koja se svode na povjerenje, na lojalnost. Na ljudskost ako hoćete. Dragi kolege iz Mosta, ne možete sjediti u Vladi i kao gladijatori u areni, javno na televiziji, reći kolegi koji sjedi svama, koji se trudi da BDP raste, da dug bude manji... Tom istom čovjeku u trenutku kada Vlada usvaja dokument koji govori o očitovanju ove tri i pol točke... Tada demonstrativno dignu ruku i kao gladijatorima u areni pokažu ruku dolje. To se dogodilo. To se u mojoj vladi s mojim načelima ne može tolerirati. Bez ičijeg savjeta, to si dobro zapamtite. Nervozni ste, četiri dana letite kao osice okolo... Ne ubadate jer nemate što ubosti. Kada netko pokaže takav stupanj nekorektnosti, a znali ste da ako budete protiv ministra Marića da je suradnja gotova. I to je priča koja se zbila na toj sjednici vlade. Javnost mora vidjeti tko je tko. U krizi se ljudi razotkrivaju, u krizi pokazuju pravo lice". 11.12  Ako Milanka Opačić ne dođe na glasanje to će biti njezina politička smrt, kazao je za N1 Nikola Grmoja. 11.10 Doživjeli ste debakl ovim podneskom, kao što ste doživjeli debakl kad niste znali zbrojiti zastupnike pa vam je voditeljica morala pomagati. Vi ne možete spašavati Hrvatsku jer ste samo znali zaduživati Hrvatsku. Ako tako mislite spašavati, molim vas nemojte. Prvo naučite zbrajati i oduzimati, poručio je HDZ-ov Josip Đakić. "Na svu sreću vi ćete me podučiti, imali ste neke koji nisu znali ni do pet. Hrvatska ne može biti sretna kad između Đikića i Đakića izabere Đakića", poručio je Bernardić.  11.05 Mostov Nikola Grmoja zamolio je zastupnike da se vrate na temu i poručio Bernardiću da se fokusira.  "Je li logično da ministar financija u jednoj uređenoj zemlji predlaže da se smanjuje stopa oporezivanja nesrazmjera imovine na nanajnižu stopu u EU, na 30 posto? Kad se to predlagalo tražio sam da se stopa poveća. Nakon te moje žestoke reakcije, to je promijenjeno, stopa je podignuta na 53 posto. Ali ministar Marić je predložio da se smanji u zadnjih šest godina. Zar interes ministra financija i premijra nije da se napuni državna blagajna na onima kod kojih je nerasmjer imovine. O tome pričajte gospodine Bernardić, fokusirajte se", poručio je Grmoja.  10.58 HDZ-ova Ljubica Lukačić poručila je Bernardiću kako je njegova stranka dva puta bila na vlasti te da su se za njihovo vrijeme mogućnosti i prava osoba s invaliditetom smanjivala.  "Puno puta ste spomenuli jednake mogućnosti, posebno sam na to osjetljiva jer se one odnose i na osobe s invaliditetom. Ja vam ne mogu povjerovatu u to zato što dva puta kada je vaša stranka imala priliku izjednačiti mogućnosti građanima, to se nije dogodilo. Prava osoba s invaliditetom su se smanjivala. Ova Vlada je konačno počela vraćati dostojanstvo osobama s invaliditetom. Ministar Marić i ova Vlada u ovih šest mjeseci napravili su puno više nego svih ovih godina", poručila je Lukačić.   10.50  Dok su se ostali ministri zaduživali, niste tražili ostavku, poručila je Irena Petrijevčanin Vuksanović.  Poručila mu je kako je očekivala konkretne činjenice, a umjesto toga dobila preopćeniti literarni uradak.  "Većina je zvučala kao zadaćnica vrlo darovitog mladića, a samo dvije minute bile su posvećene temi zbog koje smo danas ovdje. To je apsurdno", rekla je Petrijevčanin Vuksanović.  Iako je istaknula kako će ga preteći u odgovoru jer zna da će je pitati u kojoj je sad stranci, Bernardić je to i upitao. "Hvala vam na pohvalama da sam darovit. A u kojoj ste vi sada stranci", pitao je Bernardić.  10.45 HDZ-ov Ivan Čelić poručio je Bernardiću da je vrijeme da podnese ostavku na mjesto predsjednika SDP-a. "Evo vam dobronamjerni savjet;  vjeverice su vrlo umiljate životinje, ali prenose zarazu. Ako ne znate što su vjeverice pitajte bivšeg predsjednika SDP-a", rekao je Čelić. 10.43 Predsjednik Sabora Božo Petrov zamolio je za dostojanstvenu raspravu. "Nemojte omalovažavati zastupnike. Molim vas da imamo dostojanstvenu raspravu", poručio je Petrov. 10.40 HDZ-ov Blaženko Boban poručio je Bernardiću da ne zna ni najosnovniju matematičku operaciju riješiti i zbrojiti do 76.  "Ovo vaše izlaganje mene podsjeća na onu sintagmu "teže vam pada tuđi uspjeh nego vlastititi neuspjeh". To je boljka hrvatskog naroda. Govorite o lex Agrokoru, a vi arogantno i bahato donosite lex Perković koji nam je gotovo zatvorio vrata EU. I onda se pojavi Plenković koji otvara ta vrata i granice. Vaš neuspjeh vi pravdate demagogijom i politikantsvom. Ova Vlada nudi stabilnost, a vi ni najosnovniju matemačku operaciju ne znate riješiti i zbrojiti do 76 pa vam novinari moraju pomagati", rekao je Boban.  10.35 HDZ-ov Tomislav Klarić poručio je Bernardiću da u njegovu govoru u kojem je spominjao kako ga je otac u mladosti dragao po glavi, nije osjetio ništa.  "Kod vašeg prethodnika se osjetila žestina, kod vas nisam osjetio ništa. Pokažite čvrsti stav i pokažite da ste jaka opozicija", poručio je Klarić.  Bernardić ga je upitao da li njega njegov otac nije dragao.  "Vas otac nije dragao, tukao vas je? Ne znam čemu takva trauma. Ako se vas u ovoj situaciji ne može uvjeriti, pa vama ni Bog ne može pomoći", poručio je Bernardić Klariću. 10.14 U ime predlagatelja za govornicom je predsjednik SDP-a Davor Bernardić. "Sjećam se tog blagog pogleda i dubokog glasa moga oca koji kao da me želi smiriti kad je odlazio u Domovinski rat i reći "sve će biti u redu". Prolazile su godine, dani, prolazile su ljudske sudbine. Sudbine koji su postajali ljudi bez posla, umirovljenici bez zaštite. Tek nas je škripa guma BMW-a u -90-tim godina upozorila da je krenulo nešto krivo. Danas se ljuljaju temelji Hrvatske. Ušao sam u politiku jer sam se želio boriti protiv nepravde. Tek kada svako dijete u Hrvatskoj bude imalo jednake šanse, bit će i šanse za Hrvatsku", rekao je Bernardić. "Politika je za mene odricanje. Situacija je u Agrokoru bila do jučer dobra. Bio sam sretan kad sam gledao kako je Agrokor kupio Mercator. Bio sam sretan kada sam gledao hrvatski uspjeh. Moramo se veseliti svima koji su u stanju stvoriti vrijednosti. Ali zar ne može ništa u ovoj zemlji proći bez laži? Danas je tim modelom, poznatom iz devedeestih  - tko je jamio, jamio, ugrožena kompletna hrvatska  stabilnost. Slovenija je donijela Lex Agrokor, novca za plaće možda ima do 31.5. i to ne dosta. Sve odluke ova Vlada odgodila je za sutra. Osim Lexa Agrokor. Kad su jaki interesi u igri sve se može", kazao je Bernardić. "Mi ne želimo neprijateljstvo, nego Hrvatsku jednakih mogućnosti. To ne možemo ostvariti ukoliko se ne vidi pored zdravih očiju. Ja sam uvijek spreman na dijalog. Vidimo kako možemo omogućiti obrazovnu reformu, kako decentralizirati zemlju, kako poduzetnicima olakšati poslovanje, zaštititi radnike. Učiniti da radnici bez obzira na dubinu džepa mogu svojoj djeci platiti školovanje. "Da nije bilo medijskog pritiska, sjetite se da bi prije godinu dana porezni Uskok bio ukinut. Prvi korak ove Vlade bilo je da se proširi nedjednakost - poreznom reformom oni koji imaju više, dobili su još više". "Ovo nije pitanje smjene Marića nego obraza i odgovornosti. Da imate obraza ne bi govorili da ste u pravu, a da imate odgovornost sami bi otišli.  Sutra ćemo moći vidjeti tko će braniti princip, a tko interese. Mi ne možemo izabrati mjesto svog rođenja, ali možemo izabrati zemlju u kojoj ćemo živjeti. Samo kad zakoni u Hrvatskoj budu jednaki za sve i kad se djeca budu mogla školovati bez obzira na dubinu džepa, Hrvatska će biti uspješna zemlja. Dva puta smo Hrvatsku spašavali i oporavljali je, stavljali na put rasta i razvoja. Spremni smo i treći puta. Tu je razlika između političara i državnika. Političaru je važniji rejting, a državniku obraz. Žao mi je što danas mogu konstatirati da je premijer samo još jedan političar jer gdje god se okrenemo u HDZ-ovoj vladi sudarimo se sa sukobom interesa, to je osobni identifikacijski broj. Gospodo, pozivam vas, ako je samo jedna Hrvatska, nemojte joj to raditi", poručio je Bernardić. "Da imate odgovornosti, sami bi otišli i tako pomogli i Plenkoviću i HDZ-u. Ovako je pitanje zašto ste u ovu situaciju doveli čovjeka koji vam je dao povjerenje", kazao je Bernardić zastupnicima. HDZ-ov Josip Borić poručio je Bernardiću da je pokrenuo opoziv jednog od najboljih ministara u Vladi.  "Vi odluke donositi ne znate, donijeli ste krivu odluku i pokrenuli smjenu najboljeg ministra u vladi. Vaše rješenje za Agrokor bilo je slikanje selfija s kupusom i krizni telefon na koji se nitko ne javlja", poručio je Borić.  Bernardić mu je odgovorio da se HDZ sprda sa hrvatskim proizvođačima.  "Vi se sprdate s hrvatskim proizvođačima zelja i krumpira. Ako nemate obraz, zašto nemate morala", pitao je Bernardić 10.09 Goran Dodig je u ime Kluba zastupnika HDS-HSLS-HDSSB-a pozvao zastupnike da se suzdrže od međusobnog vrijeđanja. Podsjetio je na to da su im građani dali povjerenje, a oni im ovako vraćaju. "Politika je ovdje u drugom planu." 10.08 U Sabor  je stigao i dobro raspoloženi ministar financija Zdravko Marić, u pratnji premijera Andreja Plenkovića te ministrice Martine Dalić.  Na ulasku u zgradu Hrvatskog sabora premijer Andrej Plenković je kazao da "drži konce" u rukama. Na pitanje o prijevremenim izborima kratko je rekao: "Nisam o tome ništa čuo". 10.04 Ivan Vrdoljak se u ime Kluba HNS-HSU osvrnuo "na neke jučerašnje izjave" i istaknuo kako je riječ o teškim lažima.  "Građani koji gledaju ovaj cirkus s gađenjem okreću glavu. Hobi je postao lažno optuživati političke konkurente. Od osobe koja se poziva na moralne i kršćanske vrijednosti, koja bez treptaja laže u kameru i kojoj ni najmanji interes nije čuvati dignitet sebe.. Sigurno zna i Božju zapovijed - ne izrecite laž. Neću nastaviti tko laže taj i krade. Ali ono što čujemo u zadnjih nekoliko dana od HDZ prema MOSTu i obrnuto... Tko brine za zemlju dok se vi svađate? Ja ne vidim. Otkud Mostu prosvjetiteljstvo? Vi ste digli ruke, iz Mosta i HDZ-a.", rekao je Vrdoljak. 9.56 Nikola Grmoja kazao je kako "vladajući žele ovu agoniju produžiti do iza lokalnih izbora i onda sastaviti vladajuću većinu, ali većine nema". Ponovio je kako su i neki koji su bili iz HDZ, kao što su Bruna Esih i Željko Glasnović, jučer kazali da neće podržati HDZ. "Neovisno o tome kako prođe glasovanje o ministru Mariću, očito je da Vlada nema podršku. Ministri su maknuti zato što se nisu složili s mentorima premijera Plenkovića. Ako ste pošteni prema hrvatskim građanima nemojte tezgariti, izađimo na izbore! Premijer je prevario građane i za to treba odgovarati." 9.55 Odluka 25 članova Predsjedništva HSS-a je da nema preslagivanja s HDZ-om! Stav je također da Marić mora otići. Ipak, nismo za nove izbore, rekao je predsjednik HSS-a Krešo Beljak. 9.54 Dražen Bošnjaković je u ime Kluba HDZ-a kazao kako je SDP-ova Vlada bila jedna od najgorih u povijesti Hrvatske, što je izazvalo burnu reakciju u sabornici, pa je predsjedavajući Božo Petrov morao pozvati zastupnike da se smire. "Mi smo Hrvatsku digli, i Hrvatska treba ići dalje. Bilo je puno priča da se štiti kriminal u Agrokoru - Hrvatska ima institucije koje o tome trebaju voditi računa. Nećemo dozvoliti da se Hrvatska ponovno vrati u recesiju, gdje je bila za vrijeme vašeg vladanja." 9.50 Peđa Grbin je u ime Kluba SDP-a kazao kako treba govoriti "o mreži sukoba interesa koja je obuhvatila čitavu Vladu RH, na čelu s Andrejem Plenkovićem". Naveo je primjer Martine Dalić, koja odlučuje o Ini, iako se zbog Ine protiv nje vodi postupak pred Povjerenstvom za odlučivanje o sukobu interesa. Nadalje, spomenuo je ministricu i u kontekstu odvjetničkog društva koje je radilo za rusku banku, a potom je radilo i za Agrokor te pomagalo u sasatavljanju lex Agrokora. "S ove je govornice gospodin Plenković govorio kako će lex Agrokor spasiti hrvatsku ekonomiju, a mali dobavljači su sada prisiljeni isporučivati robu Agrokoru bez naknade. Ova Vlada mora otići!" "Gdje god zagrebete kod ove Vlade, jedino što izlazi van je sukob interesa!" 9.45 Ivica Mišić iz Promijenimo Hrvatsku kazao je da će podržati ministra financija Zdravka Marića jer smatra da on nije kriv. "Znam tko je bio gazda, Todorić, čuo sam da on nema veze s nikakvim potpisima za koje ga optužuju. On po mojim saznanjima on nikad nije imao problem s ovim za što ga Most sada optužuje", rekao je. "Želim da Vlada nastavi, da se radi. Ako budemo išli na izbore, opet ćemo imati isto. Ja nisam nikad za rušenje, ja sam za posao. Mislim da je sve ovo što se radi, loše. Most je stranka opstrukcije", rekao je Mišić dodajući da će podržati novu parlamentarnu većinu. Ivica Mišić iz Sabora prije rasprave o opozivu Marića Reporterka: Nikol Zagorac 9.40 Došli smo u poziciju teške političke nestabilnosti. Ova Vlada je od samog početka disfunkcionalna, nisu se mogli oko ničega dogovoriti, niti oko Ina- MOL-a niti oko kurikularne reforme, niti oko Agrokora. Jedan dan su nekoga prijavljivali, drugi dan podržavali zakone. Sada vidimo da je u tom odnosu bilo puno neiskrenosti. Ja se zalažem za stabilnost i neću podržati niti Zdravka Marića, niti Božu Petrova, od kojeg zahtijevam da poštuje logiku, ako ima 79 zahtijeva za njegov opoziv onda je to stvar logike, a ne pravnih normi, kazao je Ivan Lovrinović prije sjednice. Dan D za ministra Zdravka Marića: Sabor danas raspravlja o njegovom opozivu Reporterka: Nikol Zagorac 9.37  Ni današnja sjednica nije mogla proći bez stanki. Prije rasprave o ministru financija Zdravku Mariću, stanku su zatražili Klubovi SDP- a, HDZ- a, Mosta, HNS- a i HSU- a te HDSSB- a i HSLS- a na temu aktualne političke situacije. 9.32  Premijer će braniti ministra Marića u Saboru, javlja N1. 9.30 Most je spreman na raspuštanje Sabora, pitajte druge jesu li spremni na isto, kazao je za N1 Mostov Nikola Grmoja. "Hoće li oporba skupiti dovoljno ruku? Ne mogu to reći, no sigurno je da vladajuća većina ne postoji. Osim Esih i Glasnovića, prema mojim informacijama, ima još zastupnika koji neće stati uz Plenkovića. Vidjet ćemo kako će glasati Aleksić, Lacković, Lovrinović..., kazao je Nikola Grmoja.  "Ne skupimo li dovoljno ruku nećemo to doživjeti kao poraz, Plenković je taj koji je već poražen. On se zaletio i nema većinu", dodaje Mostovac koji se, kaže, izbora ne boji. "Pupovca će Plenković platiti više nego što bi koštali novi izbori", navodi. 9.18 Upitan hoće li oporba uspjeti sakupiti 76 ruku i srušiti ministra financija Zdravka Marića, a time i Vladu Andreja Plenkovića, bivši ministar gospodarstva Goranko Fižulić za N1 je rekao: "Mislim da danas to nećemo vidjeti jer je na oporbi da dokaže da ima 76 ruku, a ne na vladajućoj većina. Imaju li vladajući 76 zastupnika u Saboru moći ćemo provjeriti tek onda kada Plenković predloži četiri nova ministra ili neku novu vrstu Vlade. To se po meni neće dogoditi prije lokalnih izbora, osim ako sutra nakon moguće smjene Bože Petrova, novi predsjednik Sabora Gordan Jandroković ne bi predložio samoraspuštanje Sabora kako bi se "lovio" termin prijevremenih izbora od 4. lipnja i drugog kruga lokalnih izbora", rekao je Fižulić koji je uvjeren da HDZ nema parlamentarnu većinu jer da je ima, Plenković bi u paketu predstavljao i četiri nova ministra. "Ta igra je samo predigra pred nešto što se svakako mora odigrati nakon lokalnih izbora. Plenković ne želi u ovoj fazi ispasti gubitnik i zato se izvode manevri. Mislim da će ministar financija preživjeti današnji dan, ali isto tako ne vjerujem da će Vlada dočekati jesen jer kakva god ta kombinacija bila ona je izuzetno tanka. Sjetite se što se događalo u Oreškovićevoj vladi - nije se mogao ni osigurati kvorum, a kamoli voditi ozbiljna politika. Pitanje je samo kada ćemo ići na prijevremene izbore, prije ili poslije ljeta." 9.16 Upitan je li moguće da oporba skupi 76 ruku za opoziv ministra Marića, Gordan Maras je za N1 kazao da je to apsolutno moguće. "Kad gledate ljude koji su se izjasnili, to je čak 78, ali naravno, jučer se Plenković trudio i pokazivao maniru HDZ-a u proteklih 20 godina, a to je da se pristupi zastupnicima i ispod stola. Pokušat će on na bilo koji način dogovoriti nekoliko zastupnika, ali mi vjerujemo da će ljudi glasati po savjesti, po osjećaju, na temelju argumenata, jer većina hrvatskih građana govori da Zdravko Marić treba otići. Ako neki klubovi budu glasali različito, to jasno signalizira da se radi o određenom dogovoru, stvarima koje nisu moralne i koje ne bi trebale biti prisutne u hrvatskoj politici", rekao je Maras. Smatra da će eventualna parlamentarna većina, koju će uspjeti skupiti premijer Andrej Plenković, biti - labava. "To će biti labava, nikakva većina ako se sklepa 76 glasova. Ako Plenković ima 76 potpisa, onda bi trebao dati mandat na raspolaganje u Sabor, dobiti većinu, otići kod predsjednice po novi mandat. On to nema. To je toliko nategnuto. 74 zastupnika u Saboru neće ni u jednoj varijanti razmisliti da dignu ruku za Plenkovića i njegovu Vladu. Ne vidim kako Plenković misli voditi Hrvatsku u narednom periodu, siguran sam da u ovom trenutku nema parlamentarnu većinu i zato ga pozivamo da to jednostavno kaže ljudima. Tjedan dana je prošlo, a on mulja, ne govori istinu građanima", rekao je Maras. Hrvatski sabor će nastaviti sjednicu raspravom o SDP-ovom prijedlogu opoziva ministra financija Zdravka Marića, dok je glasovanje o toj točki predviđeno za četvrtak.  Svjestan sam da neću dovijeka biti ministar financija. Istovremeno, moj je stav vrlo jasan: sve optužbe su neutemeljene, izjavio je na RTL-u ministar financija Marić. - Unatoč tomu što sam još uvijek ministar financija, ipak sam čovjek od krvi i mesa. Pamtim i bolje trenutke i nikome ne bih poželio ovakvu situaciju, no u glavi sam maksimalno čist i fokusiran da sutra u Saboru iznosim argumente koji će pokazati da su sve optužbe koje mi se stavljaju na teret od strane oporbe neutemeljene. Spreman sam na sve, očekujem burnu i dinamičnu raspravu - rekao je. Klub zastupnika SDP-a podnio je prijedlog za pokretanje pitanja povjerenja ministru financija Zdravku Mariću, a taj je prijedlog svojim potpisima podržalo 46 saborskih zastupnika iz SDP-a, HNS-a, HSS-a, Snage i HSU-a. U prijedlogu za opoziv SDP navodi kako je ministar financija Marić prije dolaska u Vladu u Agrokoru bio na funkciji izvršnog direktora za strategiju i tržište kapitala, te zaključuju da sama ta činjenica znači kako se Marić u skladu sa Zakonom o sprječavanju sukoba interesa treba izuzeti iz svih postupaka i odluka koje bi mogle utjecati na koncern Agrokor.  SDP u prijedlogu podsjeća i na Agrokorova financijska izvješća koja su, navodno, bila nepotpuna, a koja je Marić kao direktor u Agrokoru koristio kako bi osigurao financiranje koncerna.  