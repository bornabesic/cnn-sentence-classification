Za sada si još živa. Još ga nisu našli. Čuvaj se – samo je dio SMS-ova koje već nekoliko dana prima 39-godišnja Puljanka, bivša prijateljica odbjeglog Danijela Brnosa (30) iz Vodnjana, koji je u nedjelju poslijepodne u Vrsaru ispred hotela Pineta iz revolvera izrešetao bivšu curu i kolegu joj s posla. Pomahnitali i naoružani bjegunac kao da je u zemlju propao. Policija već danima nikako da mu uđe u trag što dodatno sije strah među žitelje Istre, a i šire. U želji da javnosti podastre s kim policija zapravo ima posla, Puljanka, ne želeći iz razumljivih razloga da joj spominjemo ime, ispričala nam je šokantnu priču o tome što je prije nekoliko godina proživjela s Danijelom Brnasom. U samo tri ljetna mjeseca te 2012., ispričala nam je, proživjela je pravi pakao. Jednom joj je uperio pištolj u glavu, drugi put gotovo zadavio, treći put umalo presudio nožem… U više navrata naša sugovornica ga je prijavljivala pulskoj policiji, pa je upravo zbog prijetnji njoj, a kasnije i policajcima završio nekoliko godina u zatvoru. Ja sam zapravo imala sreće da me Danijel nije dokrajčio. Ono što sam ja prošla s njim prošle su i mnoge druge žene i djevojke. Prijetio mi je da će me ubiti, bušio gume od auta, maltretirao na poslu, penjao mi se na balkon, dolazio na vrata, provaljivao u stan, davio…Ne znam što mi sve nije radio – šokira svojom pričom Puljanka. Sve je počelo u ljeto 2012. Shvativši s kim ima posla djevojka se nastojala odmaknuti od problematičnog Danijela. Nije čak niti željela razgovarati s njim. Dva puta ga je odbila, međutim, došao joj je opet. Treći put mi je došao na posao oko 22 sata s kacigom na glavi. Samo je podigao vizir motociklističke kacige, izvadio pištolj srebrne boje i uperio mi ga u glavu. E sada ćeš pričati sa mnom, zaprijetio je. To neću nikad zaboraviti. Noge su mi se oduzele. Totalna blokada. Mozak je stao. Samo sam strepila da ne zapuca i da preživim. Nešto mi je dalo snagu da sam mu rekla da je sedam kamera oko njega i da sve snimaju. To ga je zaustavilo – priča žena dodavši da ga je odmah još iste večeri prijavila pulskoj policiji, koja ju je otpratila kući uz preporuku da se čuva dok ga ne uhite. Policajci su joj, kaže, kroz nekoliko dana došli na vrata te i rekli da su ga uhitili i da ne brine. Kada se našao u zatvoru, slali su joj pisma on i majka čak uz optužbe da je upravo ona kriva što se Danijel našao u zatvoru te da joj on zasigurno ne bi naudio. Te 2012., nekoliko mjeseci zaredom, od svibnja do kolovoza on mi je priređivao pravi pakao i doma i na poslu. Između nas je sve je počelo nekako prijateljski i dalje od toga nije išlo. Već u samom početku primijetila sam da je bio agresivan, ljubomoran. Odgovor NE nije prihvaćao. Sve cure su u to vrijeme bile očarane s njim, govorile su kako je bio pažljiv. Svima sam im govorila da on zapravo i nije normalan. Šarmirao me darovima, čim bih spomenula da nešto želim, on mi je to i donio. Žao mi je ove ranjene djevojke koja je nasjela na njegove trikove. Mogao ju je ubiti – priča Puljanka dodavši kako joj je Danijel izlaskom iz zatvora ponovo prišao prijetećim glasom da će morati biti s njim jer mu je zagorčala život.Jednom joj je, kaže, poslao SMS-ova u da ako ne dođe na dogovoreno mjesto, ovaj put stvarno dokrajčiti. Proživljavala sam s njim prave psihičke torture. Strah me je bilo izaći iz kuće. Imala sam bejzbol palicu sa sobom i suzavac u džepu jer me je bilo strah. Iz dana u dan me je maltretirao. Nikad nisam znala kada, gdje i kako će me zaskočiti. On je bio 10 godina mlađi od mene, bio je opsjednut sa mnom. Nije to on samo meni radio. Još jedna djevojka iz Pule je zbog njega završila na psihijatriji i htjela se ubiti. Tukao ju je, uzeo joj je auto i prodao. Mene je i davio. Bili smo na kavi. Na telefonu je vidio da me zove prijatelj Ivan. Vidio je poziv i to je bilo dovoljno da me uhvati za vrat. Počeo me daviti. Gotovo sam izgubila svijest. Strpao me u moj Twingo i odvezao u neki kamenolom. Prijetio je da će me ubiti. Rekao mi je da mi je to zadnje što živim i neka nazovem koga želim da se oprostim. Bila sam sva ošamućena i igrom slučaja sam preživjela i to. Taj čovjek treba liječenje. Njemu zatvor neće pomoći. Puno je još njegovih žrtava, ali šute zbog srama ili straha. Odlučila sam progovoriti jer vidim da ga policija intenzivno traži, a zapravo sustav je kriv zato što prijetnje ove ranjene djevojke nisu shvatili ozbiljno. Ako su znali da je to već radio meni koja sam ga prijavljivala, pa i ova djevojka iz Poreča, žao mi je da su dopustili to da je gotovo ubio dvoje mladih ljudi. Svi su mislili da se to neće dogoditi ali evo dogodilo se. On će se sada skrivati, ako ga uhite biti će malo u zatvoru i opet će izaći i ponoviti opet isto – kaže Puljanka.      