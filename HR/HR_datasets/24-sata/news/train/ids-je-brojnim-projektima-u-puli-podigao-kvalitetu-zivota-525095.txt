IDS-ov kandidat za pulskog gradonačelnika Boris Miletić na predizbornoj tribini održanoj u četvrtak navečer u Zajednici Talijana poručio je kako iza dosadašnje gradske vlasti stoje konkretni, vidljivi i mjerljivi rezultati te ustvrdio da "iako ima još mnogo posla, Pula iz dana u dan raste i razvija se u privlačan i vrlo ugodan mediteranski grad". "Ponosan sam jer zajedno gradimo moderan, europski grad i jer je Istra najrazvijenija županija u Hrvatskoj. To je put napretka kojim nastavljamo dalje", rekao je Miletić te dodao kako su u proteklom razdoblju u Puli realizirani neki od ključnih strateških projekata koji su bitno unaprijedili kvalitetu života u Puli. "Gradi se bolnica za koju smo se uspjeli izboriti, napravili smo osam kružnih tokova, obilaznicu, uredili više od tisuću  parkirnih mjesta, kupili nove autobuse, uveli besplatan wi-fi, izgradili kružni tok u Šijani. Očistili smo pulski zaljev i započeli s uređenjem Rive, uredili brojne plaže, prostore za šetnju i sport. Uložili smo puno u temelje Pule – plin, vodu, kanalizaciju. To je podiglo kvalitetu života jer bez toga nema razvoja", istaknuo je Boris Miletić. Istaknuo je da se IDS-ov program temelji na sedam prioritetnih točaka, a to su: dovršetak Opće bolnice i proširenje kapaciteta domova umirovljenika, otvaranje radnih mjesta, nastavak uređenja Rive, nastavak ulaganja u prometnu infrastrukturu, ulaganje u odgoj i obrazovanje, sređivanje infrastrukture u prigradskim naseljima i uljepšavanje grada te nastavak ulaganja u kulturne projekte Pule. "Pula i Istra danas su sinonim za stabilnost, napredak i civiliziranu zajednicu u kojoj ima mjesta za svakog. Nastavljamo zajedno graditi dalje", zaključio je kandidat IDS-a za gradonačelnika Pule Boris Miletić. IDS-ov kandidat za istarskog župana Valter Flego rekao je da mu je želja kao županu i u iduće četiri godine nastaviti dobro uhodanim putem kako bi Istra i dalje nizala uspjehe. Po njegovim riječima, kao i do sada, prioriteti su gospodarski rast, razvoj infrastrukture, briga o umirovljenicima i mladima, unapređenje zdravstvenog i socijalnog standarda te zaštita i očuvanje naših temeljnih vrijednosti, multikulturalnosti, multietničnosti, antifašizma i suživota. Iz IDS-a su također izvijestili da će ta stranka u subotu biti primljena kao punopravna članica svjetske organizacije liberala - Liberal international, koja od 18. do 21. svibnja velikim kongresom u Andori obilježava jubilarnu 70. obljetnicu osnutka i uspješnog djelovanja. Miletić je dodao da je to "velika čast i ujedno priznanje  dugogodišnjeg rada i aktivnog zalaganja te djelovanja na području zaštite građanskih prava, europskih i demokratskih vrijednosti".