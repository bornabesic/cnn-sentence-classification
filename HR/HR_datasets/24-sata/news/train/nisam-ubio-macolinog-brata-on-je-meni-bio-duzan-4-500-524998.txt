Nisam kriv. Ne da nisam od Frane Oreškovića posudio 10.000 eura već sam ja njemu za zajednički posao dao 4500 eura koje mi nije vratio jer je ubijen. Dapače, nakon što je Frane ubijen ostao sam bez apartmana u Primoštenu, branio se na Županijskom sudu Dušan Deni Vrhovac. Rekao je kako je Oreškovća upoznao u ljeto 2015. u  očevu kafiću gdje je radio kao konobar.  - Bavim se sportom, poznajem nogomet, a Frane je znao odlaziti u kladionicu pa me je znao pitati za savjet. Nakon što mi se u listopadu 2015. rodila kćer odlučio sam biti manje u lokalu i počeo se baviti preprodajom tekstila na crno. Robu je od mene kupovao i Frane, a ja sam od njega znao uzimati građevinski materijal za trećinu tržišne cijene pa sam ga preprodavao - rekao je Vrhovac opisujući zajedničke poslove. Rekao je i kako je tijekom ljetovanja u Primoštenu upoznao vlasnika zemljišta koji mu je rekao da prodaje kuću sa zemljištem. - Frane je našao kupca, a ja sam za posredovanje u poslu kao proviziju trebao dobiti apartman u trokatnici koja se gradi na tom zemljištu bez čega sam ostao nakon Franina ubojstva - naveo je optuženi ukazujući kako nije imao motiv ubiti Oreškovića.  Vrhovac je optužen da je 21. travnja 2016. pozvao Oreškovića da iz Otočca dođe u Zagreb kako bi mu vratio dug od 10.000 eura. No, nakon što su se našli u Kornatskoj krenuli su u Lopdusku gdje mu je, tvrdi tužiteljstvo, ispalio metak u zatiljak. Potom je pobjegao i bacio pištolj u kontejner. - Oko 20.20 sati ili 20.30 sati, nakon što sam uspavao kćer, spustio sam se ispred zgrade i našao se sa sestrinim dečkom. Nakon 15-ak minuta vratio sam se u stan i sa ženom gledao televiziju. Na spavanje smo otišli između 21.30 i 22 sati - iznio je alibi Vrhovac. Suđenje se nastavlja.   