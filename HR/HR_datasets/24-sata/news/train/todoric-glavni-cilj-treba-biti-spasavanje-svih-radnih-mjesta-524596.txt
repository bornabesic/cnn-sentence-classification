Glavni cilj trebao bi biti spasiti Agrokor i sva radna mjesta u kompaniji, da tvrtke iz sustava Agrokora nastave uspješno poslovati. A jednako je važno riješiti problem s dobavljačima, rekao je Ivica Todorić za Nacional. Todorić nije htio odgovoriti na sva ostala bitna pitanja, između ostalih i ona o stvarnom dugu koncerna, strukturi mjenica i zadužnica, dvostrukom knjigovodstvu i ostalim tajnovitim i mutnim aspektima Agrokorovog poslovanja. Rekao je i kako je spreman i otvoren za nastavak komunikacije, ali postoji niz racionalnih razloga što zasad ne želi više govoriti putem medija. Todorić nakon izbijanja afere Agrokor nije davao previše izjava za medije. U travnju je rekao kako se iskreno zahvaljuje svim zaposlenicima, bliskim suradnicima i  partnerima s kojima sam izgradio najznačajniju tvrtku u povijesti Republike Hrvatske.  -  Četrdeset godina sebe uložio sam u izgradnju cijele Hrvatske i regije, stoga sam danas ponosan čovjek jer sve što sam izgradio danas sam svojim potpisom predao hrvatskoj državi - rekao je Todorić nakon podnošenja zahtjeva za aktivaciju Lex Agrokora.  