Nakon incidenta koji se dogodio u Gradskoj kući u Požegi u kojoj je u petak Vedran Neferović (HDZ) fizički napao novinara 034 portala.  - Provedenim kriminalističkim istraživanjem utvrđeno je da je u petak, 12. svibnja 2017. godine, oko 11 sati, u Požegi na Trgu Svetog Trojstva u prostorijama Grada Požege 44-godišnjak verbalno i tjelesno napao 25-godišnjaka zbog čega protiv njega slijedi optužni prijedlog za počinjeni prekršaj iz Zakona o prekršajima protiv javnog reda i mira te mu je policija sukladno čl. 130. Prekršajnog zakona izrekla mjeru opreza zabrane približavanja 25-godišnjaku u trajanju od 8 dana. Također ga se sumnjiči i za kazneno djelo prijetnje za što se podnosi kaznena prijava nadležnom Državnom odvjetništvu – rekla je Ivana Radić, glasnogovornica PU Požeško – slavonske.  U subotu u večernjim satima novinaru je putem mobitela stigla prijetnja, u kojoj je navodno između ostalog pisalo „Biti ćeš pod zemljom“ koji je on prijavio policiji. U nedjelju ujutro Vedran Neferović je rekao da on nema nikakve veze s tom prijetnjom i još jednom je ponovio da je spreman snositi sankcije za ono što je uradio, ali da je bio primoran jer se njega i njegovu obitelj godinu i pol dana sustavno blati putem 034 portala.  – Ponavljam još jednom nemam ništa protiv da se kritizira moj rad, jer je javan, ali da mi se lažima napadaju moji članovi najuže obitelji to neću dozvoliti – rekao je Neferović, dodavši da je moguće da prijetnje novinaru dolaze od nekoga iz njegove stranke, HDZ-a. Policija je na prijavu novinara brzo reagirala.  – Provedenim kriminalističkim istraživanjem u suradnji s PU zagrebačkom, utvrđeno je da se za kazneno djelo prijetnje s elementima zločina iz mržnje sumnjiči 61-godišnjakinju sa zagrebačkog područja, koja je predana pritvorskom nadzorniku PU zagrebačke – rekla je u nedjelju Ivana Radić. 