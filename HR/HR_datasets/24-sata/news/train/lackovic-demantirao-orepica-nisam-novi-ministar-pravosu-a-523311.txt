Ja sigurno nisam budući ministar pravosuđa i nemam takvih ambicija. Ono što mene interesira su lokalni izbori. To je zločesta konstrukcija bivšeg ministra Orepića i njegovih kolega iz Mosta, pojasnio je nezavisni saborski zastupnik Željko Lacković, koji je bio među onima koji su bili protiv smjene ministra financija Zdravka Marića. - A, što se tiče glasovanja oko Jandrokovića i tvrdnji da sam se prodao, one su besmislene. Naime, za izglasavanje povjerenja Jandrokoviću bilo je potrebno 39 glasova, a ne 76 kako se u javnosti pogrešno tumači - rekao je Lacković. - Mislim da nam u ovom trenutku nisu potrebni novi izbori posebice nakon Lex Agrokora, za koji ja, za razliku od zastupnika Mosta koji me sada napadaju, nisam digao ruku. Tražim od Vlade i premijera Plenkovića da se napokon očituju o mom zahtjevu za izmjenu zakona o Agrokoru, kojim sva imovina tog koncerna postaje državna, kao i sva imovina kojom raspolaže Todorić. U protivnom će stranci postati vlasnici Agrokora, a mi se prema njemu ponašamo kao da je u našem vlasništvu. Pa stoga i mora postati naša imovina - kaže Lacković.  -Kada mi Orepić predbacuje da sam podržao Marića pri tome namjerno zaboravlja činjenicu da sam podržao Vladu HDZ-a i Most-a, u kojoj je bio i Orepić - kaže Lacković dodajući da je još uvijek dio vladajuće većine i u skladu s time se i ponaša. Na kraju nam je rekao kako je prije godinu i pol pregovarao s Mostom, ali su već tada pokazali da su samo zainteresirani za suradnju s osobama koje su iz njezinog geografskog okruženja, dok su s ljudima iz drugih dijelova Hrvatske rezervirani 