U nedjelju oko 14 sati, u ulici Pineta u Vrsaru hicima iz vatrenog oružja ranjene su dvije osobe. Policija traga za Danijelom Brnosem (1987.) za kojega se sumnja da je pucao u 19-godišnju djevojku i 23-godišnjeg mladića, koji su prevezeni u Opću bolnicu Pula, javlja MUP. Danijel Brnos je u vrijeme pucnjave bio odjeven u sivu majicu s kapuljačom, a sumnja se da se sa šireg mjesta događaja udaljio u tamnom sportskom vozilu, najvjerojatnije marke BMW. Policijski službenici zajedno s zamjenicom županijske državne odvjetnice u Puli na mjestu događaja obavljaju očevid. Policija poziva građane koji imaju korisna saznanja o počinitelju zločina da informacije dojave na broj 192. Kako doznajemo, sve se odvijalo pred očima 50-ak turista koji su u panici počeli bježati.  - Bili smo na balkonu i onda smo čuli pucnjeve. Prvo smo mislili da su petarde, a onda smo čuli vrištanje ranjene djevojke i turiste koji su se tu dole uznemirili. Onda smo sišli dolje i vidjeli što se dogodilo, a napadač je već bio pobjegao - kazali su očevici za 24sata. Navodno je motiv pucnjave ljubomora. Brnos je pucao na svoju bivšu djevojku (19) i mladića (23) za kojeg je pretpostavljao da je njen novi dečko.      Od ravnateljice Opće bolnice Pula, doc.dr. Irene Hrstić, doznajemo da su oboje, i mladić i djevojka propucani u glavu, vrat i prsni koš. No sreća je da se svaki metak zaustavio u tkivu ispod kože, pa im nije oštećen niti jedan vitalni organ. Nisu životno ugroženi, kaže doc.dr. Hrstić, a operativnim zahvatima liječnici pulske bolnice će im izvaditi zrna od metaka.   