Pokojni Stipan Ivić (37) i ubojica Mirko Marić (38) bili su daljnji kumovi. Samo dva ili tri dana prije ubojstva zajedno su okrenuli janje, pekli su roštilj i družili se kao i uvijek. Stipan je bio “stijena od čovjeka”, 205 centimetara i 130 kilograma mišića. Koliko znam, problemi između njih dvojice počeli su prije tri ili četiri mjeseca kad su, navodno, Ivićevi ljudi pretukli Marićeva rođaka, kaže nam blizak prijatelj obitelji Ivić. Mirko Marić je nakon toga došao Ivićima da se navodno obračuna s njima zbog rođaka pa je, tvrdi naš sugovornik, i on dobio batina. Sukob je potom dalje eskalirao te navodno doveo i do spaljivanja Marićeva skupocjenog automobila. Pored toga, tvrdi naš sugovornik, Marić je od Ivića posudio oko 100.000 eura koje je trebao vratiti uz kamate, a navodno to nije učinio. Zašto je Marić, pasionirani ljubitelj folk glazbe, koji je navodno znao zapjevati i u Ivićevu klubu Element u Španskom, te koji je svoje pjesme i videospotove objavljivao i na YouTubeu, pucao u, po svemu sudeći, bliskog prijatelja - zasad ostaje misterij. Policiji i državnom odvjetniku priznao je da je iz revolvera pucao Iviću u glavu ispred njegova lokala Element na zagrebačkoj tržnici Špansko. Naime,15-ak sati nakon što je u nedjelju u tri sata 7. svibnja pucao u Ivića, kad se ovaj u srebrnom Chrysleru 330 dovezao do kluba, Marić se predao policiji, kojoj je dragovoljno predao oružje. - Ja sam pucao u Stipana - rekao je kratko Marić i zašutio. Teško ranjenog Ivića prevezli su u bolnicu Sestara milosrdnica, gdje su se liječnici do utorka u 11.50 sati borili za njegov život. Nažalost, ozljede su bile preteške. Marića, koji je u istražnom zatvoru zbog pokušaja ubojstva, sad najvjerojatnije čeka optužba za ubojstvo. - Da, teretit će ga se za ubojstvo ako sudsko-medicinsko vještačenje dokaže da je smrt posljedica radnji osumnjičenika - potvrdili su nam u zagrebačkom županijskom državnom odvjetništvu. Sudac istrage Županijskog suda u zagrebu Marića je pritvorio na mjesec dana kako ne bi mogao ponoviti nedjelo. Na odluku o istražnom zatvoru žalio se odvjetnik Velimir Došen. U žalbi je istaknuo da se Marić dragovoljno predao, da je predao i oružje te da to ne bi učinio da namjerava pobjeći ili ponoviti nedjelo. Čak je ponudio i 100.000 kuna jamčevine, što je primjereno s obzirom na materijalnu sitauciju u kojoj se nalazi njegov klijent, kako bi se Marić u nastavku suđenja mogao braniti sa slobode. O žalbi odvjetnika Došena odlučit će Izvanraspravno vijeće Županijskog suda u Zagrebu. Mirko Marić je pravomoćno u prosincu 2015. na Općinskom kaznenom sudu u Zagrebu osuđen na osam mjeseci zatvora s rokom kušnje od dvije godine zbog pokušaja nanošenja teške tjelesne ozljede N.Š. S rođakom Ivkom Marićem (38), koji je do sada višestruko osuđivan zbog iznude, prijevare, nanošenja teških tjelesnih ozljeda, utaje te uništenja i otuđenja tuđe stvari, 10. srpnja 2015. otišao je u noćni klub Siesta u Dugom Selu. - Tamo je te večeri nastupao Davor Badrov, koji je više puta nastupao u tom klubu. Kako ga poznajem od ranije, i ja sam te večeri s njim zapjevao dva puta i nitko se nije žalio niti je imao primjedbe na izbor pjesmi - branio se na sudu Mirko Marić, ljubitelj folk glazbe, koji na svojem repertoaru ima i pjesme sarajevskih Indeksa te koji je videospotove za svoje pjesme snimao prije nekoliko godina u Muenchenu. Tijekom večeri on i njegov rođak Ivko popili su svaki po sedam, osam piva. Sve je bilo veselo i u redu do 5.15 sati, kad je izbila masovna tučnjava alkoholiziranih gostiju. Nakon svađe Ivka Marića i jednoga gosta, koja se izrodila u tučnjavu, priskočio je Mirko, kojega je N.Š., prijatelj napadnutog uhvatio u “kravatu”. Potom su pali na pod te ga je Mirko nekoliko puta udario šakom. Nekako je izvadio suzavac i poprskao N. Š. Priskočio je i Ivko Marić pa su ga cipelarili na podu sve dok se nije onesvijestio. Vlasnik kluba uspio je smiriti sudionike tučnjave. No kad je došao k sebi, uz pomoć prijatelja izlazio iz lokala, Marićevi su ih ponovno napali. Mirko je ponovno posegao za suzavcem te ih poprskao pa je uslijedila druga “runda”. Ponovno ih je sve smirio vlasnik kluba te su svi završili u bolnici, a potom i u policiji. Mirko Marić imao je 1,58 promila alkohola u krvi, Ivko Marić 1,23 promila, a N.Š. 0,61 promil. U bolnici su utvrdili kako su Marići lakše ozlijeđeni, dok je N.Š. zadobio teške tjelesne ozljede u vidu prijeloma nosnih kostiju s pomakom i krvne podljeve na oba oka. Svi su na sudu rekli kako se prije tučnjave nisu poznavali. Prvookrivljeni Ivko Marić pravomoćno je osuđen na osam mjeseci zatvora, što mu je zamijenjeno radom za opće dobro te je lani odradio 452 sata društveno korisnog rada. 