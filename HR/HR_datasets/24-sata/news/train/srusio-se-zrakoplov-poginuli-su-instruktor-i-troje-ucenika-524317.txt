Šok i nevjerica, buka, nervoza, stres, užurbanost, policijske, vatrogasne i liječničke rotacije i zvukovi sirena koji je se miješaju s plačem i jaucima... Tako je u subotu izgledalo u blizini mostarske zračne luke. Petero ljudi poginulo je u padu zrakoplova kod Mostara, potvrdio je to ministar unutarnjih poslova Hercegovačko-neretvanske županije Slađan Bevanda. Svi poginuli su iz Mostara. Bevanda je kazao da su stradali pilot, mlađi muškarac i troje djece, te je izrazio sućut obiteljima nastradalih. Kako mediji saznaju stradali pilot je Ivan Karačić, a jedan od građana koji je posljednji vidio zrakoplov tijekom leta Oton Sabo, nekadašnji direktor Avio kluba Mostar, koji je osobno poznavao stradalog Karačića, primijetio je zrakoplov koji je prema njegovom mišljenu pokušao sletjeti na obližnju pistu koja nije u funkciji. Zrakoplov, proizveden 1971. godine, je nakon pada izgorio, a od cijelog je trupa ostao samo stražnji dio. Ova tragedija dogodila se tijekom održavanja panoramskih letova sportskim zrakoplovima u Zračnoj luci Mostar. Građani su imali priliku i skakati padobranom, a sve je na kraju tragično završilo.         