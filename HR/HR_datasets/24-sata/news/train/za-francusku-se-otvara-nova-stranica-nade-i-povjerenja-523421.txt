Novoizabrani francuski predsjednik Emmanuel Macron poručio je u nedjelju navečer da će se boriti protiv podjela koje "potkopavaju" Francusku, naglasivši da se za njegovu zemlju otvara nova stranica. "Borit ću se protiv podjela koje nas potkopavaju", rekao je Macron iz svojeg izbornog stožera, kazavši da je čuo "ljutnju, zebnju i sumnje" Francuza.  Naglasio je da će raditi na "ponovnoj izgradnji veza između Europe i ljudi koji ju čine, između Europe i njezinih građana". Za Francusku se "otvara nova stranica, stranica ponovo pronađene nade i povjerenja", rekao je Macron. "Hajdemo voljeti Francusku", poručio je. Macron je nadmoćno pobijedio u drugom krugu predsjedničkih izbora Marine Le Pen, kandidatkinju Nacionalne fronte. Nakon govora iz svog izbornog stožera, Macron bi sa svojim suradnicima trebao proslaviti pobjedu ispred muzeja Louvre. Na velikom platou ispred muzeja okupilo se više tisuća osoba kako bi pozdravili pobjedu svog kandidata. Pristaše Le Pen, njih oko tisuću, okupilo se u jednom restoranu u šumi Vincennes, nedaleko Pariza. Desetak medija nije dobilo dopuštenje da uđe na njezinu izbornu večer. Američki predsjednik Donald Trump čestitao je u nedjelju Emmanuelu Macronu na "velikoj pobjedi" na francuskim predsjedničkim izborima. "Čestitke Emmanuelu Macronu na današnjoj velikoj pobjedi u izboru za novog francuskog predsjednika", napisao je na Twitteru republikanski predsjednik. "Jedva čekam surađivati s njim!", poručio je. Bijela kuća poručila je kako želi surađivati s novim predsjednikom i nastaviti "usku suradnju s francuskom vladom". Nakon vijesti da je za novog predsjednika Francuske izabran kandidat Emmanuel Macron, euro je ojačao, prenosi portal Politico. Prema podacima Reutersa, euro je porastao na 1,1023 američkih dolara samo pola sata nakon objavljivanja izlaznih anketa koje su pokazale da pobjeđuje Macron. To je prvi put da je euro je porastao iznad 1,10 dolara od dana kada je Donald Trump izabran za predsjednika SAD u studenom 2016.  ečaj valute Europske unije u petak je iznosio 1,099 dolara. Uoči glasanja na francuskim izborima, analitičari su upozoravali da bi pobjeda Le Pen bila noćna mora za finncijska tržišta i za jedinstvenu valutu EU, daleko gora od Brexita ili Trumpa. Napuštanje eurozone bila je jedan od glavnih točaka na dnevnom redu Nacionalne fronte. Čelnica francuske krajnje desnice Marine Le Pen najavila je u nedjelju navečer, nakon što je priznala poraz na predsjedničkim izborima od centrističkog kandidata Emmanuela Macrona, da će osnovati novi domoljubni pokret koji će sudjelovati na parlamentarnim izborima u lipnju. Le Pen koja je čestitala Macronu rekla je da je njezina Nacionalna fronta postigla povijesni rezultat i da je to samo početak. "Nacionalna fronta se mora duboko obnoviti kako bi uhvatila povijesnu priliku i ispunila očekivanja francuskog naroda" rekla je. "Predložit ću početak te duboke transformacije našeg pokreta kako bi stvorila novu političku snagu", kazala je. Zamjenik Marine Le Pen, Florian Philippot kazao je da nova stranka neće nositi ime Nacionalna fronta. Otac Marine Le Pen, bivši predsjednik stranke koji je 2002. bio u drugom krugu izbora, kazao je da je jedan od glavnih razloga poraza njegove kćeri na predsjedničkim izborima upravo Philippot, ali i njezina stajališta o Europi i euru. Parlamentarni izbori su raspisani za 11. i 18. lipnja.     