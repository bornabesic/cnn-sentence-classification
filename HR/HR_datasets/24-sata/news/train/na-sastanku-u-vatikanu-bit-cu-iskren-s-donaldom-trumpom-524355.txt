Papa Franjo rekao je u subotu kako će biti "iskren" s američkim predsjednikom Donaldom Trumpom oko njihovih oštrih razlika o stvarima poput imigracije i klimatskih promjena kada se po prvi put sretnu u Vatikanu kasnije ovoga mjeseca. Papa je međutim isto tako rekao novinarima u zrakoplovu na povratku iz Portugala kako će biti bez predrasuda i neće suditi o Trumpu dok ne čuje njegova stajališta na njihovom susretu 24. svibnja. "Čak i ako netko misli različito moramo biti vrlo iskreni glede onoga što svaki misli", rekao je Franjo dodajući kako se nada da će naići na "barem djelomično otvorena vrata" za dijalog s Trumpom kako bi mogli pridonijeti svjetskom miru. Prošle godine je, u odgovoru na pitanje o stajalištima tada kandidata Trumpa o imigraciji i njegovim namjerama da izgradi zid duž američke granice s Meksikom, Franjo je rekao da čovjek s takvim pogledima "nije kršćanin". Trump i Papa su isto tako u velikom nesuglasju oko klimatskih promjena. Trump je potpisao izvršnu naredbu kojom je demontirao zakone za zaštitu okoliša iz doba bivšeg predsjednika Baracka Obame. Franjo je zaštitu okoliša učinio ključnim elementom svojega papinstva, snažno podržavajući mišljenje da globalno zatopljenje uglavnom izaziva ljudska djelatnost.    