U noći na četvrtak u zagrebačkim Gajnicama netko je zapalio automobil Volkswagen Up! koji koristi Oliver Fijačko (28). Vozilo koje je u potpunosti izgorjelo u vlasništvu je jedna leasing kuće.  - Ja moram priznati da sam spavala ko top, ali supruga je probudila već prva eksplozija. Ubrzo su uslijedile još tri, a zatim je nastavilo pucati kao da smo u nekom filmu. Eksplodiralo je devet puta i zatim je prestalo, a tišinu su prekinule sirene vatrogasaca koji su brzo stigli i počeli gasiti - opisuje za Večernji list jedna od stanarki iz ulice ono što su ona i suprug, kako kaže, samo čuli, ali ne i vidjeli, jer ih je bilo strah izaći iz kuće. Zanimljiv je podatak kako je Volkswagen Up! u biti Fijačku iznajmljen kako bi ga koristio kao Uberovo vozilo. Automobil je kod tog 28-godišnjaka završio nakon što ga je od jedne tvrtke iz Varaždina koja se bavi iznajmljivanjem automobila prije nekoliko mjeseci iznajmila tvrtka MP Pavleković koja se nalazi u vlasništvu Gorana Pavlekovića. Prilikom iznajmljivanja Pavleković je rekao kako će automobil koristiti Oliver Fijačko i to kao Uberov partner vozač.  I u cijeloj toj priči ne bi bilo ništa neobično da je Fijačko automobil doista i koristio kao Uberov vozač, ali činjenica je da se isti nikada nije registrirao u Uberu kao vozač, nego tek nekoliko puta kao korisnik, pa ostaje pitanje za što se vozilo doista koristilo, donosi Večernji. 