M. M. (38) jučer se u pratnji odvjetnika predao zagrebačkoj policiji koja je kasnije pretražila njegov stan i pronašla revolver iz kojeg je pucao u Stipana Ivića (37), a kojeg je posjedovao ilegalno.  Izrešetali auto: Ispred kluba u Zagrebu propucali su muškarca Više na http://bit.ly/2qPJg0o Reporter: Helena Tkalčević Napadač kaže da na tržnicu u Španskom došao oko ponoći i oko tri sata čekao Ivića da se pojavi. Kad je Ivić srebrnim Chryslerom 330 ušao u prostor tržnice i parkirao ga ispod kluba, između staklene terase slastičarnice i štandova, M. M. je u njega ispalio najmanje šest metaka s namjerom da ga ubije. Napadač je pobjegao, a Ivić je s teškim ozljedama glave završio u bolnici gdje je i dalje u kritičnom stanju.  Navodno su razlog napada neriješeni poslovi između ove dvojice.  Stanari obližnjih zgrada kazali su kako ih je rano ujutro probudilo više hitaca, no nikoga nisu vidjeli niti su znali što se događa. Stipana je vozilo Hitne pomoći prevezlo u KB Sestre milosrdnice. Kako doznajemo, zaprimili su ga na Odjelu neurokirurgije te je njegovo stanje danas bilo ozbiljno. Iz policije su potvrdili da je 37-godišnjak u pucnjavi teško ozlijeđen. Inače, Stipan Ivić i njegov dvije godine mlađi brat Ivica Ivić poznati su boksači i kickboksači, koji uz klub Element imaju i kickboksački i noćni klub Armus na Samoborskoj cesti u Zagrebu. Njegov brat nije želio komentirati događaj.  O Iviću su mediji pisali prošle godine nakon krađe novca i zlata iz policijskog sefa u sjedištu kriminalističke policije u Heinzelovoj ulici. Bivši policijski načelnik Željko Dolački optužen je da je inscenirao krađu iz vlastita ureda. U travnju 2016. godine Stipan se požalio Jutarnjem listu kako mu je policija zaplijenila 100.000 eura, koje mu nisu vratili iako je utvrđeno da nisu predmet kaznenog djela. Kako doznajemo, policajci su doista imali raciju u njegovu klubu, no zaplijenili su mu daleko manji iznos i to u kunama. Stipana su sumnjičili zbog dvije iznude u iznosu od 20.000 eura za koje su ga prijavili građani. U jednom slučaju, kaže naš sugovornik, protiv njega su imali čvrst dokaze. Kako god bilo, njegov novac nestao je zajedno s ostalim plijenom iz sefa Dolačkog.  Vlasnici štandova na tržnici Špansko, kazali su da su se zbog njegova nepropisnog parkiranja žalili policajcima s Črnomerca, no da oni ništa nisu poduzeli. Za klub kažu da ga je Stipan preuzeo prije dvije ili dvije i pol godine te da je u njemu ranije često bilo incidenata. Tako su u prosincu 2010. godine, dok se klub zvao Alibi No1 i bio u drugom vlasništvu, netko je oko 2.30 sati bacio ručnu bombu na terasu na kojoj se zabavljalo 30-ak gostiju. Na sreću, nitko od gostiju nije ozlijeđen.  Četiri godine prije toga, u ožujku 2006. godine, skupina mladića pokušala je zapaliti terasu Alibija. Požar je zahvatio slastičarnicu i mesnicu koje se nalaze ispod kluba i koje su izvana potpuno izgorjele. Priznaju da je u posljednje vrijeme, otkad je klub u vlasništvu Ivića, policija manje dolazila te da sve dosad nije bilo većih problema. 