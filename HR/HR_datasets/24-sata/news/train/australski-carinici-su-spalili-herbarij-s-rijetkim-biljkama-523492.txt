Australski carinici zaduženi za biosigurnost nenamjerno su uništili vrijedne primjerke rijetkih biljaka iz Francuske, potvrdili su u ponedjeljak dužnosnici, a ministarstvo poljoprivrede priznalo je da je do pogreške došlo zbog provođenja striktnih odredbi karantene. Carinici su spalili herbarij, kolekciju očuvanih biljnih primjeraka rijetkog cvijeća iz sredine 19. stoljeća koja je trebala poslužiti za znanstveno istraživanje, a do "nezgode" je došlo kada su carinici zaustavili pošiljku zbog neprecizne papirologije. Kako na pošiljci nije bilo naznačeno o čemu se radu, carinici su je nakon određena vremena spalili zbog potencijalne prijetnje za biosigurnost. Biljke je na posudbu australskim stručnjacima u Brisbaneu u ožujku ustupio pariški Prirodoslovni muzej i novozelandski institut Landcare Research Allan Herbarium. Michelle Wycott, profesorica sistematizacije bilja na sveučilištu u Adelaideu je kazala da se radi o "nezamjenjivoj kolekciji velike povijesne i znanstvene vrijednosti". 