Zbog malverzacija u šibenskoj Tvornici lakih metala uhićen je i jutros je u Policijsku postaju Šibenik priveden dugogodišnji direktor tvrtke Tonči Kandido. Policija i Državno odvjetništvo još ne izlaze s informacijama, ali neslužbeno se doznaje da ga sumnjiče da je još zajedno s tri osobe zloupotrebama u gospodarskom poslovanju oštetili TLM za 22 milijuna eura! Kandido je uhićen na graničnom prijelazu, a MUP je izdao međunarodnu tjeralicu za Markom i Loranom Pejčinoskim, ocem i sinom koji su jedno vrijeme bili i vlasnici TLM-a te Andrašom Brodnjakom, koji je u ime njhove tvrtke Euris sa sjedištem u Beču bio izvršni direktor TLM-a. Neslužbeno se doznaje da su novac izvlačili prodajom aluminija TLM-a drugim vlastitim tvrtkama po cijenama znatno nižim od realinih,  kroz upravljačke naknade  i faktoring, tj. prodaju prava potraživanja tvrtkama koje se bave utjerivanjem.  TLM je bio jedna od vodećih tvrtki u nekadašnjoj Jugoslaviji, zapošljavao je 5500 radnika i Šibeniku osiguravao titulu najvećeg izvoznika u državi. Tvornica je stradala u ratu, a dotukla ju je odluka tadašnjeg hrvatskog predsjednika da se elektroliza u Šibeniku ne obnavlja, nego da se gradi u Mostaru. Tvrtka je u međuvremenu privatizirana, spala je na 250 radnika, završila u stečaju i prošle ju je godine preuzeo slovenski Impol. - Kriminalističko istraživanje provodimo u suradnji sa Županijskim državnim odvjetništvom. Sve je još u tijeku. Odmah po dovršetku idemo s priopćenjem - kratko nam je rekla Marica Kosor, glasnogovornica Policijske uprave Šibensko-kninske. 