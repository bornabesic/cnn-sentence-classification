Mi imamo trenutnu situaciju gdje je Vlada nelegalna. Doslovno znači, ja ću to jednostavno reći - parlamentarna većina temeljem koje je ovaj koji trenutno obnaša dužnost premijera dobio vlast jednostavno se razišla, a nova nije potvrđena, rekao je u nedjelju Vlaho Orepić javlja Dnevnik.hr.  Orepić smatra da je premijer Plenković sam sebe proglasio mandatarom nove Vlade i tako preuzeo ovlasti predsjednice Republike, koja po Ustavu jedina može imenovati mandatara i uzurpirao vlast. Političku situaciju smatra dramatičnom jer u Saboru trenutno nema parlamentarne većine. - Od istog tog čovjeka imamo činjenicu da je on sam sebe definirao kao mandatara neke druge Vlade i uzeo jedno neograničeno vrijeme, kako kaže, u razumnom roku, da će on formirati parlamentarnu većinu. To je posao predsjednice - rekao je Orepić. Reagirajući na izjave bivšeg ministra Vlahe Orepića (Most) kako je sadašnja Vlada nelegalna i vlast uzurpirana, predsjednik Vlade Andrej Plenković ustvrdio je kako onaj tko gubi ima pravo na komentar, podsjetivši ga na 91 potpis prije dobivanja mandata od predsjednice Republike i rezultate triju glasovanja u Hrvatskom saboru. "Onaj tko gubi ima pravo na svoj komentar, a ono što je važno jest da HDZ i Vlada idu dalje. Vlada normalno funkcionira, a sve drugo vidjet ćete vrlo brzo nakon lokalnih izbora", poručio je Plenković prilikom posjeta Metkoviću, prenio je HRT.　   