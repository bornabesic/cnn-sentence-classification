Dvanaestogodišnjaku koji boluje od tumora na mozgu nizozemski je sud odobrio da obije kemoterapiju, što je suprotno želji njegova oca. U studenom je Davidu dijagnosticiran tumor, operiran je i tumor je odstranjen, nakon čega je išao na zračenje, objasnio je sud. Liječnici su mu zatim preporučili kemoterapiju, koju je David odbio i u tom izboru ga je podržala majka, nastavio je sud. Nizozemski mediji prenose da se dječak, čiji su roditelji razvedeni, želi liječiti alternativnim metodama. Njegov otac je predao tužbu sudu u Alkmaaru, na sjeveru zemlje, protiv mjesnih socijalnih službi za djecu, jer drži da bi njegov sin trebao biti prisiljen na dodatno liječenje. Psiholozi koji su s njim razgovarali zaključili su da su Davidu očuvane mentalne sposobnosti i da ima jaku volju za životom, ali brine ga da bi ga mogli ugroziti sekundarni učinci kemoterapije. Sudac je rekao da razumije zabrinutost oca, ali je ocijenio da nema razloga da se ne poštuje Davidov izbor. "On može procijeniti što je u njegovom interesu i razumije posljedice svojih odluka, uključujući i negativne", dodao je sudac. Sudac se pozvao na nizozemski zakon o eutanaziji, koji dozvoljava maloljetnicima između 12 i 18 godina da odluče za pomoć na kraju života. Zakon dozvoljava djeci od 12 godina i starijima da donesu odluku na koja liječenja pristaju u slučaju smrtonosnih bolesti. Odvjetnik je rekao da s ocem proučava presudu i da će uložiti žalbu, prenosi agencija ANP.   