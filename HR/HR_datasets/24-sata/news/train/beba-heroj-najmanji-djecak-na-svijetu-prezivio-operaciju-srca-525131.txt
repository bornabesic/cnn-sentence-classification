Dječak iz Indije, težak tek nešto više od 500 grama, postao je najmanja beba na svijetu kojoj je uspješno operirano srce. Rodio se u 28. tjednu trudnoće, u indijskom gradu Udaipuru, te još nema ime. Oči su mu bile zatvorene, pluća nerazvijena, a koža kao od pergamena, piše Daily Mail. Usprkos svemu, tim liječnika dviju bolnica i Medicinskog sveučilišta složenu i visokorizičnu operaciju obavili su uspješno. Razdvojili su aortu i plućnu arteriju. - Obično ostaju povezani sve dok je dijete u majčinoj utrobi, nakon porođaja se automatski razdvoje. Ako do tog ne dođe, pristupa se terapiji lijekovima. U ovom slučaju beba nije reagirala na lijekove, pa se moralo pristupiti zahvatu, rekao je pedijatar Sunil Jangid, koji je sudjelovao u zahvatu. Beba je veoma mala i krhka, kažu iz liječničkog tima, pa je operacija bila iznimno teška. - Imao je samo 470 grama kad se rodio. Bio je velik kao dlan. To je jako riskantna operacija za obaviti, pogotovo zato što organi još uvijek nisu razvijeni - kazao je kirurg Sanjaj Gandhi.  Kirurzi su na operaciji koristili minijaturne instrumente. Prava je čudo da je beba preživjela, kažu, i svi su radi toga presretni. Najsretniji su roditelji koji su bebu začeli umjetnom oplodnjom.  - On je tako hrabar, preživio je iako je tako malen. Naše molitve su uslišene, rekao je otac S.P. Jain.