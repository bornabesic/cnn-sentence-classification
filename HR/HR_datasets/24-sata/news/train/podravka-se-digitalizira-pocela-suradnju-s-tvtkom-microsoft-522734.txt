Marin Pucar, predsjednik Uprave Podravke i Don Grantham, direktor Microsofta za Centralnu i Istočnu  Europu, dogovorili su da će Microsoft biti partner u procesu digitalne transformacije Podravke, inicijalno radeći zajednički na projektu Coolinarika, uz istovremeni razvoj drugih inovativnih rješenja i poslovnih modela zasnovanih na novim tehnologijama. - Partnerstvom s Microsoftom, jednom od najvećih tehnoloških kompanija na svijetu, započinje nova, digitalna era poslovanja Podravke. Podravka je i do sada u prehrambenoj industriji predvodila trendove u segmentu inovacija i modernih tehnoloških rješenja, a suradnja s Microsoftom najveći je iskorak prema digitalnoj transformaciji i snažnoj digitalnoj konkurentnosti Podravke na globalnoj razini - izjavio je Marin Pucar, predsjednik Uprave Podravke.  Microsoft je iskazao punu podršku biti pouzdan partner Podravke u razvoju novih poslovnih modela i tehnoloških rješenja u FMCG industriji. Podravkin globalni projekt Coolinarika je prvi projekt na kojem će raditi Podravka i Microsoft. Suradnja na ovom projektu započela je prošlotjednom radionicom na kojoj su bili prisutni Microsoft-ovi međunarodni stručnjaci, a nastavit će se posjetom Podravke centrali Microsofta u Redmondu u SAD-u, kako bi se razmotrile mogućnosti razvoja  inovativnih rješenja u prehrambenoj industriji.   Coolinarika je u 14 godina postojanja izrasla u najveću kulinarsku društvenu mrežu u regiji te postala glavna destinacija za odabir kulinarskih recepata. Nalazi se među 10 najposjećenijih internetskih stranica u Hrvatskoj, a na svjetskoj razini drži 37. mjesto u kategoriji Kuhanje i recepti, prema istraživanju tvrtke SimilarWeb. Facebook Coolinarike ima 350.000 pratitelja. U Hrvatskoj je Coolinarika najveća stranica u FMCG sektoru te najbrže rastuća stranica na dnevnoj, tjednoj i mjesečnoj bazi.  