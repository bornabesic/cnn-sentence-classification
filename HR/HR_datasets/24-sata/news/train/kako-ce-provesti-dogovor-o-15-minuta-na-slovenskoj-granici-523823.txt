Još nije jasno kako će se  provoditi dogovor što su ga nedavno u Bruxellesu uz pomoć Europske komisije postigli predsjednici slovenske i hrvatske vlade Miro Cerar i Andrej Plenković kako bi se smanjile očekivane gužve na granici u turističkoj sezoni, piše u srijedu ljubljansko "Delo". Dogovor o tome da se, u slučaju čekanja na graničnim prijelazima dužeg od 15 minuta, prelazi sa sustavnog nadzora dokumenata svih putnika na labaviji sustav ciljanih kontrola rizičnijih skupina sadrži neke nejasnoće, a do kolona na granici u turističkoj sezoni i čekanja mnogo dužih od 15 minuta dolazilo je prijašnjih godina kada sustavnog nadzora, koji je uveden 7. travnja, uopće nije bilo, napominje list. "Navodno je u vezi s dogovorom još nekoliko neriješenih pitanja, osobito na tehničkoj razini, u pogledu toga kako pravilo o 15 minuta i prelasku na ciljane kontrole konkretno provoditi, jer su na velikom dijelu graničnih prijelaza s Hrvatskom i ranije često nastajale duže kolone vozila", piše "Delo". Dogovor će načelno ipak skratiti vrijeme čekanja pri tranzitu putnika kroz Sloveniju u ovoj turističkoj sezoni, navodi "Delo", a neki mediji tvrde da je slovenska vlada od Europske komisije zatražila dodatna pojašnjenja kako dogovor provoditi. Slovenija na granici s Hrvatskom prema novim pravilima o kontroli vanjskih granica EU-a i Schengena vrši sustavne kontrole, što povremeno dovodi do većih zastoja, čime su nezadovoljni i Slovenci koji su od ulaska svoje države u EU, a osobito ulaska u Schengensku zonu navikli na "meke" granice i slobodno kretanje bez kontrola. Zato su iznenađeni i odlukom Italije koja je zbog summita G-7 u Taormini na Siciliji od danas uvela kontrole prema susjednim državama, uključujući Sloveniju, tim prije što slične kontrole već duže od godine dana prema Sloveniji vrši i Austrija zbog bojazni od migranata i potencijalnih terorističkih prijetnji, a uz dopuštenje Europske komisije. "Desetljećima smo se trudili da se ova granica ukine. Od ulaska u Schengen navikli smo na slobodno kretanje preko granice pa ovo doživljavamo kao novo postavljanje prepreka, iako za kraće vrijeme", kazao je za "Delo" gradonačelnik Nove Gorice Matej Arčon. Taj slovenski grad u neposrednom je susjedstvu talijanske Gorizije, gdje žive i etnički Slovenci, a europski projekt i ulazak Slovenije u Schengen omogućio je virtualno spajanje dvaju gradova, pa čak i objedinjavanje nekih komunalnih službi.  Čini mi se da su Talijani svojim mjerama i suspenzijom Schengena  do kraja ovog  mjeseca zbog summita G7 pretjerali, jer se taj skup održava tisuću kilometara daleko od nas, kazao je gradonačelnik Nove Gorice. 