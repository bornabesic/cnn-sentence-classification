Dvije karlovačke maturantice ozlijeđene su tijekom noći s petka na subotu na maturalnoj proslavi i nakon obrade u karlovačkoj bolnici puštene su na kućnu njegu. Kod jedne od njih riječ je o teškoj tjelesnoj ozljedi pa je policija najavila kriminalističko istraživanje. Za nanošenje teške ozljede 18-godišnjakinji osumnjičen je maturant (18), no ostaje nejasno što se točno dogodilo na Sportsko-rekreacijskom centru Korana oko 23 sata.  - Zamjenik bolničkog ravnatelja Vladimir Bauer izjavio je da su obje maturantice zadobile ozljede glave, no da je rana kod jedne od njih teža, dovoljno da se mora okarakterizirati kao teška tjelesna ozljeda i prijaviti policiji. - Ipak, mogu reći da se, nakon što su pacijentice zbrinute, ne očekuje potreba za ikakvim daljnjim zahvatima - rekao je Bauer zbog interesa javnosti, nakon što su mediji objavili da je riječ o teškoj tjelesnoj ozljedi.