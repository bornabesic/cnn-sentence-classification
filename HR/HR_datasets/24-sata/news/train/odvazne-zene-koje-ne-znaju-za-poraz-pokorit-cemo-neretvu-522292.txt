Ideja se rodila nakon prošlogodišnje neočekivane pobjede bjelovarskih Argonauta na maratonu lađa na Neretvi. Kako su se oni pripremali u našem Studiju M, tako su nam predložili da sastavimo i žensku ekipu za ovogodišnji maraton, a oni će nam pružiti svu logističku pripremu, ispričala nam je kapetanica ekipe Marijana Tomović Perković, suvlasnica Studija M. S treninzima su počele u ožujku na ribnjaku u Narti, koji je bio domaćin priprema Argonautima, i gdje je smještena i njihova lađa. - Test je je dobro prošao pa smo oformili ekipu od 16 članica. U utrci sudjeluje 12 lađarica, od kojih 10 veslaju, jedna je u ulozi paričara, a jedna u ulozi bubnjara, odnosno zamjena - pojasnila nam je kapetanica. Kako su povezane uz grčke Argonaute, ekipi su dale ime Nereide. Prema grčkoj mitologiji, one su božice mora i dubina, a legenda govori da su pomogle Argonautima da sretno prođu kroz uski klanac. Bjelovarske Nereide treniraju šest dana u tjednu. Dva u teretani i dva na vodi u Narti na ribnjaku. Kondicijski trener Nereida je Marko Šola koji je također jedan od osnivača bjelovarskih lađarica, a veslačke treninge vodi već dobro poznati trener Argonauta i hrvatski kanuist Nikica Ljubek. Djevojke su to ozbiljno shvatile i gotovo ni jedna ne izostaje s treninga bez obzira na djecu i ostale obiteljske obveze. Danas u sklopu priprema imaju trening na Savi u Sisku, što će im biti prvo iskustvo na rijeci, jer rijeka, a posebice Neretva, ima neke svoje zakonitosti. Prvi nastup će imati 27. svibnja na Jarunu. - Želimo ostaviti što bolji rezultat i jurišati na prvo mjesto na 4. ženskom maratonu lađa koji se održava 10. kolovoza 2017. od Opuzena do Metkovića, i to 10,5 kilometara uzvodno - kažu u glas Nereide pune optimizma. Maja Sić, koja se godinama bavi rekreacijskim vježbanjem, puna je optimizma i najavljuje velike stvari na maratonu. - Najveća su mi potpora djeca i suprug. I zato moram, kao i ostale cure iz ekipe, dati sve od sebe, jer nastupam pred obitelji. Svima ćemo dokazati da mi nismo došli ‘sisati vesla’, kako neki govore s obzirom na nedostatak iskustva, nego jurišati prema pobjedničkom postolju – kaže odlučno Maja. Ona i njezine prijateljice smatraju kako nitko nema pravog opravdanja da se ne stigne baviti rekreativnim sportom. To je samo stvar volje i rasporeda vremena, što potvrđuju sve članice ekipe, čiji se raspon godina kreće od 20 pa do 40. Uz smijeh nam govore kako su u trenažnom procesu zaboravile jedino vježbe “pražnjenja” pobjedničke bukare, ali da će u slučaju pobjede i to odraditi jednako kao i muška ekipa Argonauta koja ove godine na Neretvi brani pobjednički štit. 