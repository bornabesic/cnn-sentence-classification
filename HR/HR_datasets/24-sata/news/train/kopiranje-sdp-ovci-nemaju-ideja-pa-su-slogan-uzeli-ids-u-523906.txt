Prikazati se različitim, nositeljem promjena, jedan je od glavnih načina promocije u kampanji za lokalne izbore. Pogotovo kad s vlasti treba smijeniti “stare strukture”. Zato se treba istaknuti kao novi, svježi, drugačiji... Šibenski SDP-ovci, koji napadaju HDZ-ova gradonačelnika Željka Burića, prigrlili su slogan “Totalno drukčiji od drugih”. No nije samo to problem. Vrlo slično, u ležernijem izdanju, prikazali su se i na plakatima, pa to nevjerojatno podsjeća na kopiranje kampanje IDS-a na jesenskim parlamentarnim izborima.  SDP-ov kandidat Josip Živković se sa svojim zamjenicima fotografirao na pustoj cesti u sumrak, a iako je on u odijelu, zamjenica Mia Matić i Anton Dobra su ležerno obučeni. Jednako kao što su i čelnici IDS-a bili ležerno obučeni na svojim predizbornim plakatima. Hit benda Vještice “Totalno drukčiji od drugih” već je ranije koristio i Živi zid u svojoj kampanji za parlamentarne izbore. Uz pjesmu su se vrtjele fotografije živozidaša koji sprečavaju deložacije i prosvjeduju. Uspjeli su tad prvi put ući u Sabor, a zatim su lani polučili još veći uspjeh.  Kopiranja slogana nije neuobičajeno u hrvatskom političkom životu. HDZ je prije dvije godine pompozno predstavio svoj program 5+, a onda se pokazalo da su uz taj slogan preuzeli i vizualni identitet kandidata iz bosanskohercegovačkoga grada Prnjavora. Trenutačni šef SDP-a Davor Bernardić je u unutarstranačkoj bitki bez problema kopirao slogan Baracka Obame: “Promjena u koju vjerujemo”. On to čak nije ni skrivao, nego se pohvalio kako je preuzeo dobar slogan, kao i ranije onaj od Johna Kennedyja. Tema: Lokalni izbori 2017. 