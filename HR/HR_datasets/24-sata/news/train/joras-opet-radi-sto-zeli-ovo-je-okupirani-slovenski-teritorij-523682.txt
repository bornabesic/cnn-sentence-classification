Tek što je osvanuo u medijima kako svojim bagerom ilegalno kopa kanal da se u Hrvatskoj, gdje živi, spoji na slovenski vodovod, kontroverzni Joško Joras (67) iz Plovanije sa svojim provokacijama ide dalje. Sada mu se ispod vijoreće državne zastave Republike Slovenije i stršećem natpisu "Tudi tukaj je Slovenija", na pročelju kuće doslovce strši transparent na slovenskom i engleskom jeziku „Pozor! Okupirano slovensko ozemlje“ i „Warning! Occupied Slovenian teritory“. Samozvani „bojovnik“ za slovensku južnu granicu koji živi uz sami granični prijelaz Plovanija svojim igrokazima već godinama zateže slovensko-hrvatske odnose koji su tempirani uvijek uz neke bitne međudržavne odluke, ovaj put u vrijeme iščekivanja odluke o arbitraži između Hrvatske i Slovenije. Jorasu je sada povod za "okupaciju" kopanje vodovodnog kanala po javnom putu za koje radove nema potrebna odobrenja Općine Buje pa je zbog toga „zaradio“ i prekršajnu prijavu, međutim, on kopa dalje. Podlogu za kopanje kanala Joško Joras pravda činjenicom da ja je za radove u Hrvatskoj dobio u Sloveniji od Općine Piran.  Tako je Rižanski vodovod iz Kopra svojom odlukom od 14. ožujka  Jošku Jorasu s adresom ne u Hrvatskoj gdje živi, već onom Sečovlje 1, 6333 Sečovlje, dalo suglasnost za postavljanje vodovodnog priključka na objektu u Sečovlju kbr. 1 i na parceli 4561 katastarske općine ne u Hrvatskoj već u Sečovlju. 