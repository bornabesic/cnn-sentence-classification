Predstavnici inicijative "Čuvamo naš park" u utorak su u pisarnicu zagrebačke Gradske uprave za gradonačelnika Milana Bandića uručili 1206 potpisa peticije "Protiv predloženog preuređenja parka Trnjanska Savica i za provedbu javnog natječaja za uređenje parka", kao i listu prijedloga stanovnika Savice kako da se preuredi taj park. Inicijativa "Čuvamo naš park" zahtijeva službeno uvažavanje predanih potpisa i prijedloga te hitan prestanak radova u parku. - Želimo da se uvaži većinsko mišljenje stanovnika Savice protiv nametnutog preuređenja parka te da se raspiše javni natječaj, kojemu trebaju prethoditi javne rasprave kako bi se ispitalo potrebe stanovnika Savice i razgovaralo o tome sa strukom. Želimo da se obustave radovi u našem parku, da se maknu ograde i da se makne policija. Želimo da se park dovede u prvobitno stanje, jer su već raskopali dio parka. Mi smo za uređenje parka, ali ne na ovaj nametnuti način, nego normalnim, demokratskim putevima", izjavio je novinarima ispred Gradske uprave Sanjin Đukić iz inicijative.  A njegova kolegica Nevenka Trumbetaš Bakić rekla je da zasad na peticiji imaju potpise 1206 stanovnika Savice koji su svojim imenom i prezimenom, adresom, OIB-om i potpisom potvrdili "ono što Savica zna odavno - a to je da su protiv nametnutih rješenja i za provedbu javnog natječaja i za široku javnu raspravu".  - Ne znamo koji motivi vode gradonačelnika, ne znamo zašto bagerima po noći dolazi u naš park, ne znamo koji su motivi da se 12 milijuna kuna vrijedan projekt daje firmi koja je osnovana prije tri mjeseca, ne znamo koji su motivi da se miče trava i betonira park. Ali, naši su motivi potpuno jasni, naši su motivi uređenje parka, ali po željama i mjeri svih stanovnika Savice. To je toliko jasno da bi gradonačelnik trebao znati, da mi od tih motiva naprosto ne možemo odustati, istaknula je.   Igor Kramarić iz inicijative rekao je da u kutiji imaju i konkretne prijedloge stanovnika o tome što žele u parku. Neki su napisali da trebaju još jedne sprave za djecu, drugi da trebaju golove za mali nogomet, treći prostor za pse. - Uglavnom, Savica nije protiv preuređenja parka, ali svi želimo da se to napravi na jedan civilizirani način. Nama ne trebaju brzopleta rješenja, trebaju nam rješenja kvalitetna, a do kvalitetnog rješenja se može doći samo da se krene iz kvarta - znači, prvo slijedi razgovor s ljudima da se vide potrebe, a nakon toga dolaze stručnjaci i radi se javni natječaj, objasnio je Kramarić. Dodao je da je javni natječaj neophodan ako se radi o investiciji od 12 milijuna kuna. - Takva jedna investicija trajno mijenja naš park i ne možemo nikako dopustiti da se to radi ovako stihijski. Rekao je da su važna dva razloga - prvi je da oni tamo žive, a drugi da zajedno s ostalim Zagrepčanima to financiraju.  Đukić se osvrnuo i na anketno izjašnjavanje stanovnika Savice koje je u subotu, 29. travnja, provela Gradska uprava. Rezultati tog izjašnjavanja na pitanje: "Da li ste za uređenje parka na Savici?" pokazali su da je 700 stanovnika bilo za, 103 protiv, a sedam listića je bilo nevažećih. Gradonačelnik Bandić je nakon objave tih rezultata izjavio da im ne preostaje ništa drugo nego poslušati glas građana i realizirati projekt. Đukić na to kaže da je ta anketa bila "organizirana, realizirana, nadgledana, dakle, u potpunosti od A do Ž, sprovedena iz Ureda gradonačelnika". "Mi smo se od nje odmah ogradili na samom početku", istaknuo je. Duje Prkut iz GONG-a istaknuo je da su dobili poziv iz inicijative "Čuvamo naš park" da se očituju o toj provedenoj anketi te smatraju da nije bila nikakav oblik javnog savjetovanja, "već izigravanje principa ideje konzultiranja građana". - Da je Bandić htio savjete građana Savice o tome kako preurediti park, onda bi se to napravilo prije početka građenja, a gradski djelatnici ne bi poput komandosa usred noći postavili gradilište samo zato da bi preduhitrili reakciju stanovnika. Osim toga iznimno je upitna legitimnost i legalnost ovakve ankete - postoje brojni rizici i odstupanja od demokratske prakse u sličnim procesima koji postoje - potpisne liste nisu imale serijske brojeve niti su bile označene, na potpisnim listama su unatoč obećanjima gradonačelnika bile osobe koje ne samo da nisu iz mjesnog odbora Savice nego nisu uopće iz kvarta Savice, rekao je. Također je dodao da nije bilo omogućeno promatranje, niti uvid u materijale. - Dakle, cijeli postupak je bio proveden u jednoj nedemokratskoj proceduri i u potpunosti je bio kontroliran i nadgledan od strane Grada Zagreba, a pitanje koje je bilo postavljeno stanovnicima Savice u ovoj anketi bilo je iznimno manipulativno jer ne postoji nitko tko je protiv uređenja tog parka i zato gradonačelnika Bandića treba pitati zašto glasove koji su za uređenje parka tumači kao da su glasovi za betonizaciju parka, istaknuo je Prkut. Đukić je dodao da su u toj anketi, već na prvom papiru, na potpisnoj listi, među 13 potpisanih ljudi našlo njih pet koji nemaju prebivalište unutar mjesnog odbora Trnjanska Savica.  