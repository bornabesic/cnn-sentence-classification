Za Anđela iz Ludbrega slobodno se može reći da je mali genijalac. Matematika mu je već sada u malom prstu pa vješto barata razlomcima, decimalnim brojevima, korijenima, potencijalima... Čim vidi neki matematički zadatak Anđelo zna rezultat, a njegovi roditelji Martina i Edi Bačani ponekad ne znaju odgovore na njegova pitanja o kompliciranim im sinusima i kosinusima. Poznaje rimske, arapske i egipatske brojeve. Dječačić računa sa šestero i sedmero znamenkastim brojevima i za sebe simpatično tvrdi da je drukčijih od drugih. - S tri je godine naučio čitati, zna rusku azbuku i Morseovu abecedu, a s dvije godine znao je sve marke automobila. S djedom igra šah, a s četiri godine je sam od sebe počeo učiti tursku abecedu - rekli su Anđelovi roditelji za portal eVaraždin. Dodaju kako Anđelo zna poredati i sve planete po veličini, sastavu i njihovoj udaljenosti od sunca, a najdraže su mu igračke papir, olovka i omiljeni mu brojevi. - Matematika ga je počela zanimati prije par mjeseci, a do tad je imao neke druge zanimacije. No kad si Anđelo nešto odabere, onda to neko vrijeme ne popušta - rekao je dječakov tata Edi. Ljubav prema matematici započela je u vrtiću koji Anđelo pohađa. Tamo su njegovim roditeljima prezentirali program ‘Aloha’, koji potiče mentalni razvoj u djece i to na zabavan i njima zanimljiv način. - To je program za učenje matematike, a kako Anđela to zanima odlučili smo ga upisati. Još jedan razlog za upis u program ‘Aloha’ bio je i taj što nismo bili sigurni trebamo li upisati Anđela prijevremeno u školu ili ne. Htjeli smo da nastavnici u programu procijene ako je on spreman za to. Išao je na dva ogledna sata i oni su bili oduševljeni kako Anđelo rješava zadatke. I onda su ga upravo oni prijavili u show Superljudi u kojem je nakon nastupa u petak prošao u polufinale - govori mama Martina. Kad ne rješava komplicirane i teške matematičke zadatke, Anđelo voli čitati knjige i igrati se s prijateljima. Pun je energije baš kao i svaki drugi dječačić u njegovim godinama.      