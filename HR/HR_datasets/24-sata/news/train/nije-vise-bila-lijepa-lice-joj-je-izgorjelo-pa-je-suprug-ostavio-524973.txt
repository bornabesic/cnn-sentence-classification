Courtney Cosper Waldon (27) je pretrpjela opekline trećeg stupnja na 40 posto lica i tijela 2016. godine nakon eksplozije plina. Majka jednog djeteta je bila u induciranoj komi mjesecima. Ubrzo nakon što je stradala, muž ju je ostavio. Courtney više nije mogla raditi i postala je beskućnica. - Bila sam zgodna djevojka, upravo sam bila udana, moj je život bio u redu, a sada se jedva mogu odjenuti. Trebam pomoć u svemu i moram učiti kako da opet radim stvari - kaže Courtney.  Dodaje kako se i dalje teško nosi sa svime što joj se dogodilo. - Prvi puta kad sam se pogledala u ogledalo nakon eksplozije, pozlilo mi je i skoro sam se onesvijestila. Ljudi i danas gledaju u mene kao u čudovište. Ipak, sada sam puno bolje i prilagođavam se - kaže  Courtney. Kaže kako je sjedila uz logorsku vatru kada je iscurio plin. - Došlo je do eksplozije. Sjećam se svega. Sjećam se da sam gorjela, pala sam i počela se valjati kako bi se ugasila - kaže.   U bolnici je na odjelu za opekline bila 51 dan. Nakon što ju je suprug ostavio, kći Caroline (5) bila je ona koja ju je tjerala naprijed.  - Pretrpjela sam težak udarac kada me suprug ostavio. Pokušavala sam sve i molila ga da se vrati. Rekla sam mu da naša kći to ne zaslužuje, ali mi je jednostavno rekao kako se on ne može o meni brinuti - kaže Courtney.  - Puno puta sam htjela odustati, ali Caroline me tjerala naprijed. Nisu ju doveli u bolnicu i prvi put me nakon nesreće vidjela kad sam došla kući. Kada je čula moj glas, zagrlila me. Bila je nevjerojatna - kaže Courtney. Proglasili su ju nesposobnom za rad. Courtney i Caroline su ostale bez novaca i bez kuće. Izbačene su na ulicu. Tada im se u pomoć priskočila lokalna crkva koja izgradila kuću za njih i skupila donacije.  - Svakim danom sve se više nadam. Ovdje sam s razlogom - kaže Courtney koja je dosad bila na nekoliko laserskih operacija i sedam presađivanja kože, piše Mirror. 