Pet zastupnika HSS-a bilo bi idealno za šefa HDZ-a Andreja Plenkovića. S njima bi imao potrebnu većinu od 76 ruku u Saboru za nove ministre.  Večernji list je objavio da je Plenković upravo na predsjedništvu HDZ-a obznanio da planira ići u partnerstvo sa HSS-om i da je to primarni zadatak za pregovore.  Treba pregovarati posebno, pa ako i svi ne pristanu, mogli bi neki i tako pomoći u slaganju nove parlamentarne većine.  Krešo Beljak, šef HSS-a je rezolutno odbio takvu opciju i poručio je Plenkoviću da će oni formirati vlast, ali sa svojim sadašnjim partnerima, SDP-om.  - Mi ostajemo na svojim stajalištima, ostajemo opozicija do novih izbora. Nakon njih ćemo stabilizirati državu sa svojim parnerima. Nas petero smo jedinstveni i vjerujem svojim kolegama, mi ne pretrčavamo u druge šatore kao neki - poručio je Plenkoviću Beljak.  Od 76 ruku većine koju su skupili u HDZ-u za podršku Gordanu Jandrokoviću, više vjerojano neće moći računati na Zlatka Hasanbegovića koji je otišao iz HDZ-a uz teške optužbe na račun Plenkovića. S njim su inače i Željko Glasnović i Bruna Esih(ona nije dala podršku Jandrokoviću). Jučer je povlačenje svoje podrške najavio i Furio Radin. I to zbog izjava Milijana Brkića koji je poručio Miloradu Pupovcu da on ne može odlučivati u Hrvatskoj, nego u Srbiji. Radin je uvjeren da idemo na nove izbore.  - Uskraćujem Vladi podršku dok ne dođe do distanciranja od šovinističkih izjava - poručio je Radin koji kaže da će i nakon novi izbori neće ništa riješiti, pa ćemo uskoro i na još jedne parlamentarne.  Most, SDP i HNS koji su sada oporba, već sutra će zatražiti od HDZ-a da sazovu sjednicu Sabora nakon prvog kruga lokalnih izbora i Plenković predloži ministre najkasnije 27. svibnja. To je, smatraju, ustavni rok za predložiti nove ministre i pokazati ima li većinu ili ne. Kako oporba ima većinu, taj zaključak će i izglasati, ali HDZ-u ne pada napamet sazivati sjednicu do 7. lipnja, nakon drugog kruga lokalnih izbora.  