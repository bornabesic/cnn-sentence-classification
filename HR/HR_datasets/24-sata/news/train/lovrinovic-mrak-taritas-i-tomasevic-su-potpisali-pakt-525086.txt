Par pitanja koja su došla iz publike mogu se sažeti u jedno upućeno aktualnom gradonačelniku i ostalim kandidatima koji nisu došli: gdje ste? - rekla je Jelena Berković iz GONG-a na Savici. Bitka za Zagreb: Sučeljavanje gradonačelničkih kandidata u parku na Savici Reporter: Denis Gaščić   Gradnja rekreacijskog parka na Savici podijelila je građane ne samo tog naselja, već cijelog Zagreba.  Inicijativa 'Čuvamo naš park', čiji članovi, podsjećamo, već skoro mjesec dana prosvjeduju protiv "betonizacije parka", organizirala je sučeljavanje kandidata za zagrebačkog gradonačelnika. U park se, međutim, odazvalo samo troje kandidata: Ivan Lovrinović, Anka Mrak-Taritaš i Tomislav Tomašević. - Sandra Švaljek prvo je javila da dolazi, ali je par sati prije sučeljavanja rekla da zbog kampanje ne može doći - rekli su organizatori. - Potpuno je nedopustivo da gradonačelnik, ma tko on bio, donosi odluke bez savjetovanja s građanima - rekao je Tomašević. Obećao je da će, ako ga izaberu, omogućiti građanima da sudjeluju u donošenju odluka. - Moramo postaviti elementarnu pristojnost i pitati građane što oni žele - rekla je Mrak-Taritaš. - Kada imate 7 milijardi kuna, kojima upravlja gradonačelnik,onda nitko ne smije dobiti mrvice. Koliko je tog novaca nestalo. Plaćamo vodu kao da živimo u Saudijskoj Arabiji, a živimo na vodama.- rekao je Lovrinović, dodajući kako je dobra vijest da su problemi u Zagrebu rješivi. - Drago mi je da se gospođa Mrak-Taritaš zalaže za odlučivanje građana, ali isto tako moram podsjetiti da je gradonačelnik iz njene stranke pozivao građane da ne izađu na referendum u Dubrovniku - upozorio je Tomašević. - U gradu Zagrebu se osjeća vjetar promjene. Da bi on zapuhao potrebno je da izađete na izbore. Povedite prijatelje, kumove, braću, ljubavnike i ljubavnice. Sve je dopušteno, ali nije dopušteno da Bandić iza lipnja 2017. ostane gradonačelnik ovoga grada - zaključila je Mrak Taritaš. - Ako mi date svoj glas, nećemo se više ovdje viđati zato što ste zaustavili bagere, nego da bi se družili. Zato u nedjelju prije nego što izađete na izbore pogledajte se u ogledalo - upozorio je Lovrinović.  Sve troje prisutnih kandidata na kraju su sučeljavanja potpisali zahtjeve prosvjednika sa Savice o micanju ograda i prekidu radova u parku. Obećali su da će se zalagati za promjenu Gradskog urbanističkog plana prema kojem bi park na Savici, ali i ostali zagrebački parkovi trebali prijeći u zonu 1 u kojoj se zabranjuje bilo kakva gradnja.  - Ovo je pakt za park! - zaključila je Berković. Tema: Lokalni izbori 2017. 