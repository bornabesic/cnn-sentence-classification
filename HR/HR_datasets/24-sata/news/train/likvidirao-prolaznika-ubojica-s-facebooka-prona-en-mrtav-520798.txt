"Ubojica s Facebooka", kako su ga prozvali američki mediji, pronađen je mrtav u mjestu Erie u Pennsylvaniji. Informaciju je potvrdila lokalna policija koja je na svom Twitteru objavila kako je Steve Stephens lociran u okrugu Erie te da se nakon kratke potjere ubio. Policija u Clevelandu od nedjelje je tragala za Stephensom, kada je putem aplikacije Facebook live prenosio smaknuće Roberta Godwina (74).  U videu Stephens govori kako je upravo pronašao nekoga koga će ubiti i pokazuje na starijeg čovjeka na ulici. Potom mu je prišao i zatražio da mu kaže ime njegove djevojke. Starac je rekao kako ne poznaje nikoga tko se tako zove, a Stephens ga je potom upucao i ubio. Nakon toga pobjegao je u bijelom Ford Fusionu. "Osumnjičeni je objavio snimku na Facebooku i ustvrdio da je počinio druga umorstva koja treba provjeriti", objavila je tada američka savezna policija na Twitteru. Generalni direktor društvene mreže Facebook Mark Zuckerberg obećao je u utorak da će njegova tvrtka učiniti sve što može da spriječi ponavljanje tragedija poput ubojstva u Clevelandu koje je snimio sam počinitelj tijekom vikenda te objavio na toj društvenoj mreži. "Pred nama je puno posla. Nastavljamo raditi sve što možemo kako bismo izbjegli taj tip tragedije," rekao je Zuckerberg na otvorenju godišnje konferencije za razvoj aplikacija koju organizira Facebook u San Joseu u Kaliforniji. Robert Godwin Sr. je ubijen u nedjelju u državi Ohio dok se vraćao s uskrsnog doručka. Ubojica Steve Stephens (37), koji ga nije poznavao, snimio je njegovo ubojstvo i objavio istoga dana na Facebooku. Facebook je precizirao da je blokirao Stephensov račun 23 minute nakon što je upozoren na sadržaj snimke i obećao je upotrebu novih alata za poboljšanje procedura upozorenja i sprečavanje da takav tip snimaka objave drugi korisnici. U priopćenju Facebooka stoji da se radi o "strašnom zločinu kojem nema mjesta na njihovim stranicama". 