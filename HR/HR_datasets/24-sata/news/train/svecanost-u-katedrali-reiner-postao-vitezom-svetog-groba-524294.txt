Akademik, bivši ministar zdravstva, bivši predsjednik Sabora, trenutačni potpredsjednik Sabora, političar iz reda HDZ-a Željko Reiner od danas ima i novu titulu i funkciju, i to vjersku. Zajedno sa još šest laika i dva svećenika postao je hrvatski vitez Viteškog reda Svetog groba Jeruzalemskog. - Što tražite- upitao je američki kardinal Edwin Frederic O'Brien, Veliki Meštar Viteškog reda Svetog groba Jeruzalemskog koji je vodio obred. - Želim biti ovitežen kao vitez Svetog groba - odgovorilo je devet kandidata za hrvatske vitezove viteškog reda Sveta groba Jeruzalemskog. U bijelim plaštevima s jeruzalemskim križem koji podsjeća na pet Gospodinovih rana, poklonili su se kardinalu koji ih je, naslonivši mač na njihovo rame, proglasio hrvatskim vitezovima. - Izjavljujem i obećavam, riječima i srcem, Bogu svemogućemu, Isusu Kristu njegovu Sinu i Blaženoj Djevici Mariji, da ću kao vjeran Kristov vojnik obdržavati sve što se od mene bude tražilo- poručili su vitezovi. Ovaj viteški red je nastao po završetku Prvog križarskog rata, a zastupljen je u 30-ak zemalja. Najistaknutiji hrvatski vitez Svetoga groba Jeruzalemskog bio je Alojzije Stepinac koji je vitezom proglašen 1937. godine.  Da bi postali vitezovi, kandidati su se pripremali tri godine duhovnom obnovom. Tako i akademik Reiner, otkrila nam je njegova kćer Marija koja je zajedno sa majkom ponosno pratila obred. - Ovo je iznimna čast apsolutno, ovo je nešto veliko i bitno i treba biti zapamćeno i ovjekovječeno- poručila je kćer Maria novinarima dodavši kako otac Reiner u Crkvu ide svaku nedjelju, a ponekad i preko tjedna.  - Duhovna obnova ojačala je i našu vjeru u smislu da smo se kao cijela obitelj ojačali i ojačali vjeru u Boga i općenito u ljude - rekla je kći Marija.    