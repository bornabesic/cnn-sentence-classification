Čim sam saznao da su vlasnici OPG-a Balja otvorili hotel za pčele, odmah smo se uključili u njihov projekt kupivši košnicu, rekao nam je Tomislav Balner (32) iz Zagreba, koji redovito od Tatjane i Domagoja Balje kupuje med. Tradicija pčelarenja u toj obitelji starija je od stotinu godina. - Kako mnogi nemaju gdje postaviti košnicu, dvije, a žele vlastiti med, mi smo im to kroz hotel omogućili - da svoju košnicu postave na naše imanje. Mi o njoj skrbimo kao o vlastitih 60 košnica - kažu nam Tatjana i Domagoj Balja. - Tomislavova baka je 1911. godine u miraz njegovu djedu donijela dvije pletare s pčelama. Ta se tradicija pčelarenja nastavila i mi smo krenuli korak dalje - kaže Tatjana (33). - Zato smo odlučili da prvenstveno kupci naših pčelinjih proizvoda od nas kupe košnicu s rojem pčela, koje mi spojimo i postavimo u hotel na našem imanju. Toj košnici pružamo puni pansion. Odnosno, sve radimo kao i kad su u pitanju košnice u našem vlasništvu - pojasnila je Tatjana. To obuhvaća dnevne preglede, kontrole pčelinje zajednice, liječenje i sve što je potrebno, uključujući i vrcanje meda. Vlasnika, koji prije toga prolazi dvodnevnu edukaciju, pozivaju da sudjeluje u svim poslovima oko svoje košnice. Naravno da on to nije obvezan činiti, ali su, prema najavama zainteresiranih, upravo radi edukacije i želje da se možda u budućnosti bave pčelarstvom svi rado spremni prihvatiti to kao obvezu. Tijekom edukacije vlasnici hotela polaznicima su osigurali smještaj i obrok.      