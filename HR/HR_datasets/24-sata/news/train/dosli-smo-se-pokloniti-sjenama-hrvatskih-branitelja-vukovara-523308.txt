Ante Zorica slavodobitnik je svečane Sinjske alke održane u Vukovaru. Predsjednik Vlade Plenković čestitao je pobjedniku današnje Svečane alke, Anti Zorici, istaknuvši kako je ovo "spoj Dalmacije i Slavonije, Sinja i Vukovara, naše povijesti, naše tradicije i baštine, s puno simbolike domoljublja, obrane i svega onoga što čini našu kulturu i našu tradiciju". "Vukovar je simbol hrvatske slobode, simbol Domovinskog rata, simbol obrane Hrvatske", rekao je premijer te izrazio oduševljenje ovim jedinstvenim poklonom Sinjana Gradu heroju, ali i gostoprimstvom Vukovaraca - "velikim slavonskim srcem", kako je rekao. Svečana sinjska alka, koju je u počast braniteljima Vukovara i cijele Hrvatske u Domovinskom ratu trčalo 17 alkara, počela je popodne na trkalištu u Županijskoj ulici u Vukovaru, a u svečanoj loži trku je pratio cijeli državni vrh, predvođen pokroviteljicom svečanosti predsjednicom države Kolindom Grabar-Kitarović.  Alku su pratili predsjednik Hrvatskog sabora Gordan Jandroković, premijer Andrej Plenković s brojnim ministrima, hrvatski član Predsjedništva BiH Dragan Čović, vukovarski gradonačelnik Ivan Penava, predsjednik Viteškoga alkarskog društva Stipe Jukić, Vladin povjerenik za Sinj Igor Vidalina te drugi brojni uglednici. Tradicionalnim obraćanjem uoči početka prve trke, alkarski vojvoda Ante Vučić podsjetio je da je Alka do sada iz Sinja odlazila u tri navrata, a Vukovaru je njezino četvrto izvansinjsko odredište da bi se odala počast braniteljima toga grada i cijele Hrvatske. "Došli smo se pokloniti sjenama hrvatskih branitelja Vukovara", istaknuo je vojvoda Ante Vučić rekavši kako narod sinjskog kraja, kao i cijeli hrvatski narod, neće nikada zaboraviti ni heroje Vukovara ni sve one koji su život položili na oltar domovine. U gledalištu je bilo više od pet tisuća posjetitelja, koliki je i kapacitet tribina, a procjenjuje se da je danas u Vukovar došlo više od 20 tisuća domoljuba i štovatelja hrvatske tradicije.   