Nakon što im se prije sto godina u portugalskoj Fatimi ukazala Djevica Marija, Francisca i njegovu sestru Jacintu Morto u subotu je papa Franjo proglasio svecima. Poklonio se nad njihovim grobovima u Bazilici Gospe Fatimske i izgovorio ritualnu formulu proglašenja svetim na portugalskom jeziku. Okupljene stotine tisuća hodočasnika proglašenje su popratile velikim pljeskom. Sad već davne 1917. godine, u jeku Prvog svjetskog rata, tad devetogodišnji Francisco i sedmogodišnja Jacinta Morto te njihova rođakinja Lucia dos Santos (10) govorili su da im se Marija ukazala u šest navrata i to svakog 13.  dana u mjesecu, od svibnja do listopada. Otkrila im je poruku podijeljenu na tri tajne koje je Katolička crkva ocijenila proročkim u povijesti 20. stoljeća. Brat i sestra Morto nakon toga nisu još dugo živjeli. Preminuli su u u dobi od deset i devet godina od španjolske gripe i postali su najmlađi sveci u povijesti Katoličke crkve koji nisu umrli kao mučenici. Treća vidjelica Lucia dos Santos, rođakinja Francisca i Jacinte koja je nakon njihove smrti postala redovnica, umrla je 2005. u 97. godini, a postupak njezine beatifikacije je u tijeku. Ćelija u kojoj je Lucia umrla je odmah zapečaćena i u nju mogu ući samo malobrojni predstavnici visokog klera s posebnim dopuštenjem Vatikana. Inače, Lucia je prve dvije tajne koje im je u ukazanju rekla Djevica, 1941. povjerila biskupu. Prva se odnosila na viziju pakla, a druga je nagovijestila Drugi svjetski rat. Treća fatimska tajna ostala je misterij. - Za svijet, molim za slogu svih naroda - rekao je Papa u Fatimi pozvavši vjernike da se vode primjerom Francisca i Jacinte. - Tako ćemo srušiti sve zidove i pobijediti sve granice, idući prema svim periferijama i navješćujući u njima Božju pravdu i mir - istaknuo je papa Franjo. Franjo je četvrti papa koji je posjetio Fatimu u posljednjih pola stoljeća. Prvi je stigao Pavao VI., na 50. godišnjicu ukazanja 1967. godine.      