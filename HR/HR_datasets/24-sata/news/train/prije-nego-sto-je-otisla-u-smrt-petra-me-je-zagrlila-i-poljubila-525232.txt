Kako, o kako ću sad živjeti bez svoje Petre? Petra, Petrice moja, polušaptom, podižući pogled prema nebu, kao mantru ponavlja majka Nadica Šantak (48). Nesvjesna svega i svih koji ulaze u njezin dom u križevačkom naselju Pesek, u glavi vrti proteklih 16 godina. Petra je ušla u njezin život kad je imala godinu dana. Posvojila ju je s godinu dana starijim bratom Draženom te ju je sa suprugom odgojila kao da joj je rođena kći. Mlada djevojka prije dva mjeseca napustila je srednju trgovačku školu i povremeno počela konobariti. Poginula je u petak u dva sata ujutro u Mercedesu koji je sletio u potok Koruška u Križevcima. Poginuo je i vozač automobila Alen Križanić (28). U autu je bilo još dvoje putnika, koji su lakše ozlijeđeni i prevezeni u koprivničku Opću bolnicu. - Čuo sam prasak i pogledao kroz prozor. Kraj potoka nedaleko od benzinske postaje na Zagrebačkoj ulici okupljali su se ljudi. Čim su dojurili Hitna pomoć i policija, odmah mi je bilo jasno da je riječ o nesreći - ispričao nam je susjed. Nesreći je svjedočio i čovjek koji u blizini ima poslovni prostor - Vidio sam da su iz Mercedesa, koji se okrenuo u kanalu u smjeru vodotoka, izvukli dva muškaraca, a vatrogasci su pokušavali iz smrskanog vozila izvući dvoje mladih. Tek nakon nekog vremena izvučena su njihova beživotna tijela - ispričao nam je još potreseni očevidac. - Iako sam stariji, Petra je prema meni uvijek bila jako dobra, Prije nego što je poginula zagrlila me, poljubila i govorila kako sam joj jedini brat - uspio je izustiti Dražen. Brišući suze rekao je kako mu je sestra znala davati i novac koji je zaradila povremeno konobareći u jednom križevačkom lokalu. Petrina školska prijateljica ispričala nam je kako su se u četvrtak u 17 sati našle s bivšim školskim kolegama kako bi zajedno proslavili dan maturanata. - U 21 sat otišla sam s prijateljicom, a ona je ostala s društvom. Ponovno smo se srele oko ponoći u jednom lokalu. Petra je bila u društvu prijateljice. Sat vremena kasnije, na odlasku, mahnule smo si. Tek sam sljedeće jutro čula da je bila teška prometna nesreća o kojoj su brujali Križevci. Kad sam saznala da se radi o njoj, ostala sam bez teksta jer je Petra zaista bila dobra prijateljica, spremna svakome pomoći - kaže prijateljica, dodajući kako će joj nedostajati Petrin vedar duh ispunjen sjajnim dosjetkama. U 10-ak kilometara od Križevaca udaljenom Carevdaru živio je Alen s majkom Milkom i sedam godina mlađom sestrom. U kući smo zatekli majku i susjede. Šokirana i potresena majka sjedila je za stolom nijemo gledjući u sinovu sliku pored koje je gorjela svijeća. Odsutno nam je potvrdila da je Alen danas trebao otputovati u Njemačku, gdje joj radi i suprug. - Kad su mi policajci pokucali na vrata, noge su mi se odsjekle. Odmah mi je sve bilo jasno jer se Alen nije vratio kući. Detalje zaista ne znam - kratko nam je rekla potresena i smrću sina šokirana majka, tonući iznova u svoju bol. U policijskom priopćenju stoji da je uzrok nesreće neprilagođena brzina. Vozač se velikom brzinom kretao Zagrebačkom ulicom. Blizu benzinske postaje prešao je na suprotnu stranu u lijevom zavoju. Pokušavajući se vratiti u svoj trak, izletio je s ceste, pokosio aluminijski stup javne rasvjete i autom se zabio u 15 metara udaljen potok. Prijatelji i poznanici tragično stradale Petre i jučer su se na Facebook profilu opraštali od nje. Svi kažu da je bila vrlo dobra djevojka. Prije koji dan fotografirala se za novu osobnu iskaznicu, koju, nažalost, nije dočekala. - Zašto baš ti? Počivaj u miru, malena - napisala je kolegica.