Očito je sada nakon izjave Reinera da HDZ nema većinu o kojoj je govorio premijer i prevario je građane. Danas smo svjedočili pokušaju uzurpacije Vlade i Sabora, ali Božo Petrov je iskontrolirao situaciju. Vidjet ćemo tko će u srijedu kako glasati i ima li premijer većinu ili nema, rekao je u utorak Nikola Grmoja (Most) ispred Sabora. - Božo Petrov, vrlo je izvjesno, da će ta točka doći na red i da će on otići s mjesta šefa Sabora, ta je pozicija definitivno izgubljena, ali nećemo dopustiti da netko bez većine smjenjuje njega i ministre - dodao je Grmoja. Naglasio je da je dogovorena koalicija HDZ - HNS, te da će to naštetiti HNS-ovoj kandidatkinji za gradonačelnicu Zagreba Anki Mrak Taritaš. - Svima je jasno da je ta koalicija dogovorena, ali je pitanje kad će se realizirati -  ustvrdio je Grmoja, dodajući da je do te koalicije došlo 'zbog prijateljstva Ivana Vrdoljaka i Milijana Brkića i njihovih poslovnih veza, piše Tportal.  