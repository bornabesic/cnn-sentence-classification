U nedjelju je završila 15. prirodoslovna olimpijada EU u danskom Kopenhagenu. Luka Bulić Bračulj (III. Gimnazija, Split), Petar Škrobo (Gimnazija Matije Antuna Reljkovića, Vinkovci) i Paula Vidas (XV. Gimnazija, Zagreb) osvojili su zlatne medalje, a Domagoj Perković (III. Gimnazija, Split), Mislav Barić (III. Gimnazija, Split) i Klara Tomašković (XV. Gimnazija, Zagreb) osvojili su srebrne medalje. Objavio je to zagrebački PMF čiji su profesori mentori bili u pratnji učenika. Prirodoslovna olimpijada EU međunarodno je natjecanje učenika od 16 godina u znanju iz prirodoslovnih predmeta, fizike, kemije i biologije. Sudjelovalo je 300 učenika raspoređenih u 50 timova iz 24 zemlje članice EU.       