- Požar u C.I.O.S.-ovom centru za reciklažu smatra se u potpunosti lokaliziranim, izjavio je voditelj intervencije Tomislav Resman, zapovjednik Vatrogasne postrojbe Jankomir, te se zahvalio na pravovremenoj reakciji svih uključenih u operativno gašenje i upravljanje intervencijom - djelatnicima Gradskog ureda za upravljanje hitnim situacijama na čelu sa pročelnikom Pavlom Kalinićem, profesionalnim i dobrovoljnim vatrogasnim postrojbama, Zagrebačkom holdingu i djelatnicima C.I.O.S. grupe.  Opožareno područje osiguravao je MUP, a u gašenju požara sudjelovale su i autocisterne zagrebačke Čistoće, te Vodovoda i odvodnje. Djelatnici hitne pomoći su preventivno obišli lokaciju, no budući da nije bilo potrebe za intervencijama napustili su požarište. Djelatnici Nastavnog zavoda „Dr. Andrija Štampar“ su jučer promptno započeli sa višestrukim mjerenjima kvalitete zraka, kojima nije utvrđena prisutnost štetnih plinova niti u zraku, niti na lokaciji požarišta, niti u široj okolini. Jutrošnja mjerenja također nisu pokazala nikakvo opasno onečišćenje. Sva trenutačna mjerenja ukazuju da nema ozbiljnijih posljedica za Grad Zagreb i okolicu, što je trenutačno najvažnija informacija, stoji u priopćenju C.I.O.S. grupe.  Iz C.I.O.S. grupe izrazili su žaljenje što je do incidenta došlo, te istaknuli kako će uzroci požara i šteta biti poznati tek nakon svih potrebnih očevida.  Procjena je da je požar zahvatio oko 2.000 tona otpadnog materijala, od čega oko pet stotina tona drvenih paleta, a ostalo je namještaj. Površina obuhvaćena požarom je oko 100 x 100 metara. U požaru nema ozlijeđenih, a materijalna šteta je minimalna.   Budući da vatrogasci na terenu rahle materijal i natapaju ga vodom, Tomislav Resman, voditelj intervencije zatražio je privremeno ograničenje  pristupa lokaciji požarišta, radi logistike i intenzivnog operativnog djelovanja stabilizacije požarišta na terenu. Uprava i djelatnici C.I.O.S. grupe zahvaljuju svima koji su bili uključeni u ovu akciju, i koji će i dalje po potrebi sudjelovati u potrebnim aktivnostima te skreću pozornost na to da predmetna lokacija nije odlagalište otpada, nego reciklažni centar, koji za svoj rad posjeduje sve važeće potrebne dozvole nadležnih institucija. Na temu požara u CIOS-u na Jankomiru Krizni eko stožer Zagreb i Udruga Eko Zagreb danas će u 17 h održati izvanrednu konferenciju za medije. 