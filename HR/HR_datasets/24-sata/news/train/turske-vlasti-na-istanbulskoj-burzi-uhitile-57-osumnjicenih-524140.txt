Turske vlasti privele su u petak ujutro 57 osoba osumnjičenih za povezanost s neuspjelim pučom prošlog ljeta, u operaciji na burzi u Istanbulu, izvijestila je provladina agencija Anadolija. Uhićenja su provedena u šest različitih pokrajina, izdano je stotinjak uhidbenih naloga, dodala je Anadolija ističući da se operacije nastavljaju tijekom jutra. Vlasti sumnjiče te osobe za povezanost s mrežom islamističkog propovjednika Fethullaha Gulena kojemu Ankara pripisuje pokušaj državnog udara 15. srpnja prošle godine. Dnevnik Haberturk ističe na svojoj stranici da su privedene osobe bivši zaposlenici burze Istanbula osumnjičeni da su imali pristup šifriranoj aplikaciji za razmjenu poruka Bylock koja je po turskim vlastima bila sredstvo komunikacije pučista. Optužuje ih se i za transakcije u korist Bank Asya, banke bliske Fethullahu Gulenu, koja je izgubila licencu nakon neuspjela državna udara. 