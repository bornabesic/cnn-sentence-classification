Otkriven je i drugi krak tajnog kreditiranja Agrokora koji nije u skladu sa zakonom. Umjesto da ulažu u tvrtke, neka investicijska društva su posuđivala novac Agrokoru. Regulator HANFA nam je potvrdio da su naložili obustavu takvog kreditiranja, ali nisu otkrili iznose niti koje su sve tvrtke “lupili po prstima”. - Neki su prekinuli sa spornim aktivnostima, a jedno društvo je vratilo licencu - odgovorili su nam iz HANFA-e. U zalog za te kredite dobivali su dionice tvrtki, tj. ako se kredit ne vrati, te tvrtke imaju pravo postati suvlasnici. Očito se radi o više stotina milijuna kuna iako HANFA kaže da nam ne može reći iznose. Tvrtke Agram invest i Kreditna banka Zagreb, koje su u vlasništvu Dubravka Grgića, hrvatskog “kralja osiguranja”, naveliko zadnjih dana postaju suvlasnici Agrokorovih tvrtki. Prošli tjedan su postali većinski vlasnik Agrolagune, najvećeg istarskog poljoprivrednog proizvođača. Agram invest i netko skriven iza računa u KBZ-u povećali su vlasništvo i u Belju, PIK Vinkovcima, Zvijezdi, Vupiku te Konzumu.      