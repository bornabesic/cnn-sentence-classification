- Stopala su mu bila prekrivena crvima, a kosa puna ušiju. Pored toga što je tako živio 47 dana, djeluje dosta normalno, rekao je liječnik Ajay Singh te kazao da je preživio vjerojatno zato što je tijelu osiguravao dovoljne količine soli i vode.  Liang Sheng Yiu (21) pronađen je kako leži pored tijela svoje djevojke, koja je umrla tri dana prije dolaska spasilaca. Pronašli su ga u nepalskim planinama u skloništu ispod vodopada odakle je odmah prebačen u bolnicu, piše Sky News. Liang je sa svojom 19-godišnjom djevojkom krenuo na izlet u planine Himalaje početkom ožujka gdje ih je na visini od oko 2600 metara zamela snježna oluja. U službenom izvještaju Asian Trekkinga, agencije koja je organizirala potragu, stoji da je nesretni par pratio rijeku u nadi da će pronaći selo, ali su se poskliznuli i pali. Nisu se bili u mogućnosti popeti nazad pa su se sklonili ispod vodopada. Par je imao šator, vreće za spavanje i hrane dovoljno za dva tjedna. Nakon toga bili su primorani konzumirati samo sol i vodu. - Pronašli smo muškarca, živog i sposobnog razgovarati, ali je žena bila mrtva. Nismo ih mogli nositi, pa smo pozvali helikopter, rekao je voditelj spasilačkog tima i izrazio žaljenje što i djevojka nije preživjela.  Iako je smršavio 30 kilograma i usprkos teškom stanju u kojem su ga našli, liječnici kažu da će se Liang uskoro u potpunosti oporaviti. 