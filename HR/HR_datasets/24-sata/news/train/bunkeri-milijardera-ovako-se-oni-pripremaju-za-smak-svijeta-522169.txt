Prijetnja nuklearnog rata čini se bliskom kao i u vrijeme Hladnog rata, no moderna skloništa uvelike se razlikuju od bunkera kakvi su bili popularni 60-ih i 70-ih godina prošlog stoljeća. Brojne kompanije koje pružaju usluge adaptacije starih vojnih raketnih silosa ili bunkera navode kako je potražnja za njihovim proizvodima narasla za 700 posto u usporedbi s 2015. No, to nisu skloništa kakva biste očekivali. - Starije generacije imale su bunkere koji nisu bili veoma udobni. Bili su sivi, metalni. Kao da živite na brodu ili u vojnom postrojenju. Čovjeku je veoma teško dugoročno živjeti u takvim uvjetima - navodi Robert Vicino, agent za nekretnine koji je pokrenuo Vivos, kompaniju koja se bavi doradom i uređivanjem luksuznih bunkera diljem svijeta. Najbogatiji zbog trenutne klime u svijetu odabiru luksuzne bunkere kako bi, u slučaju krize, imali gdje smjestiti svoju obitelj i zaposlenike. Takva skloništa su građena kako bi izdržala nuklearni udar, te dolaze s vlastitim električnim napajanjem, sistemom za filtriranje vode i NBC ( nuklearno-biološko-kemijskim ) sustavom za filtraciju zraka. I dok neki preferiraju skrivati se sami, drugi se odlučuju za prave male "bunkerske zajednice" koje su uređene tako da što više nalikuju stvarnom svijetu.Takve zajednice posjeduju i hidroponske vrtove, koji opskrbljuju stanovnike s hranom. U takve zajednice okupljaju se ljudi koji posjeduju vještine potrebne za dugoročni opstanak, od liječnika do učitelja. Jedna od takvih bunkerskih zajednica, Vivos xPoint, nalazi se u Južnoj Dakoti (SAD) i sastoji se od 575 vojnih bunkera, koji će se prenamijeniti kako bi mogli udomiti oko 5 tisuća stanovnika. Prenamjena svakog pojedinačnog bunkera koštati će vlasnike između 25.000 i 200.000 dolara. Cijena najviše ovisi o luksuzu kojeg vlasnici žele u svojem skloništu. Takva zajednica imati će i vlastito kino, bolnicu, spa i teretanu. Kompleks bunkera povezivati će tračnice, kojima će stanovnici odlaziti u restorane, kafiće, bazene i druga područja za zabavu. Vlasnici imaju pristup svojim skloništima u svako doba, bilo da je u pitanju stvarna prijetnja ili jednostavno žele razbiti monotoniju i pobjeći iz grada. - Jedinstvenost našeg proizvoda što imate luksuzni drugi dom koji je ujedno i nuklearni bunker - navodi Larry Hall, jedan od projektanata ovakvih domova. 