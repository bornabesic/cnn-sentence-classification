Optužno vijeće Županijskog suda u Zagrebu potvrdilo je optužnicu protiv višestruko osuđivanog bludnika I. F. (29) optuženog da je lani zgrabio djevojčicu kada je ušla u zgradu i pokušao je silovati. On je 26. listopada 2016. pratio djevojčicu po ulici. Kad je ušla u haustor zgrade u naselju Novi Jelkovec u Sesvetama, gdje stanuje, požurio je za njom. Prišao joj je s leđa, nasrnuo na nju i začepio joj rukom usta. Prestravljenu djevojčicu odvukao je u podrum zgrade. Ondje joj je rekao da se skine i da ga dira po intimnim dijelovima tijela. Djevojčica je cijelo vrijeme zapomagala te joj  zaprijetio da će je ubiti ako ne prestane vikati. Kako svoj bolesni naum nije uspio sprovesti, pitao je djevojčicu je li sama kod kuće. Iako prestravljena i u panici, snašla se i odgovorila je da jest, iako je znala da su joj članovi obitelji kod kuće. Potom se s djevojčicom liftom uputio u njezin dom. U tom trenutku naišao je stanar. Kad ga je djevojčica vidjela povikala je. Krik djevojčice prolomio se stubištem, a manijak je pobjegao prema podrumu zgrade kad je vidio muškarca. Stanar je pozvao u pomoć susjede koji su ga, nakon nekoliko minuta jurnjave po stubištu uhvatili te pozvali policiju i predali ga. I. F. je optužen za spolnu zlouporabu djeteta mlađeg od 15 godina. Ako tijekom suđenja bude proglašen krivim prijeti mu od tri do 15 godina zatvora. Podsjećamo, I. F. je u ožujku na Općinskom kaznenom sudu u Zagrebu nepravomoćno osuđen na 11 mjeseci bezuvjetnog zatvora zbog bludnih radnji i paljenja bankomata. On je žrtvu, neko vrijeme pratio po ulici na području zagrebačke Dubrave, nakon čega ju je počeo dirati po stražnjici. Djevojka se na kratko uspjela obraniti tako da ga je torbicom nekoliko puta udarila po glavi, ali se ubrzo vratio te ju opet krenuo dirati. Djevojka je, kako bi se obranila, potom iz torbice izvadila suzavac i pošpricala ga po licu. Frustrirani I. F. iskalio se na bankomatu PBZ-a. U otvor za kartice ugurao je više papira i zapalio ih. Kao otegotnu okolnost sudac je uzeo činjenicu da je zbog bludnih radnji osuđivan 2009., 2010. i 2016., dok je olakotnim ocijenio njegovo priznanje i kajanje zbog počinjenog djela kao i činjenicu da je, prema mišljenju vještaka, u vrijeme kaznenog djela zbog pripitosti bio smanjeno ubrojiv.    