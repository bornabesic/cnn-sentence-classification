Prvi i jedini ronilački promotivni projekt Pogled u plavo koji spaja sigurnost u ronjenju, promociju ronjenja, edukaciju, ekologiju te podvodnu izložbu i nakon sedam godina neumornog rada na promociji Hrvatske kroz ronjenje, ljepota hrvatskog podmorja i općenito ronjenja kao aktivnosti nastavlja sa svojim gostovanjima, ovaj put u Jastrebarskom. U suradnji sa Ronilačkim klubom HRVI NEMO-ADRIATIC i Ronilačkim klubom AdriatiCro Jastrebarsko Pogled u plavo nastupit će na Strossmayerovom trgu u središtu 'Jaske' u petak 19. svibnja 2017. godine. Svi posjetitelji imati će priliku upoznati čari, vještine i tehnike ronjenja od 17 h do 21 h. Na svoj već prepoznatljiv i atraktivan način, u montažom bazenu promjera 10 metara i dubine od jednog metra, instruktori ronjenja Nemo Adria Rescue Teama i ronilačkog kluba HRVI NEMO-ADRIATIC i AdriatiCro Jastrebarsko bit će na raspolaganju svim ljudima koji žele isprobati i osjetiti čari ronjenja s ronilačkom opremom, te uz osnovnu poduku iz ronjenja omogućiti im prvi zaron. Kroz projekt Pogled u plavo posjetitelji imaju priliku na unutarnjim stranicama bazena roneći pogledati podvodnu izložbu fotografija poznatog hrvatskog podvodnog fotografa Marjana Radovića. Manifestacija se odvija pod pokroviteljstvom Ministarstva turizma RH i u suradnji sa Hrvatskom turističkom zajednicom. Na stranicama Pogleda u plavo možete pogledati kako to izgleda kad ste u bazenu. Podlijelili su svoj doživljaj snimkama 360 stupnjeva. 