Prema novom istraživanju Njuškala, provedenom na uzorku od 164 tisuća aktivnih oglasa u travnju 2017. godine, cijene nekretnina u Hrvatskoj pokazuju neznatni porast od 1 posto na godišnjoj razini dok je prema ožujku ove godine zabilježena stagnacija. Da još ne možemo govoriti o oporavku tržišta nekretnina na razini Hrvatske, govori i podatak da su cijene niže za sedam posto prema istom mjesecu 2011. godine. Među najvećim gradovima u Hrvatskoj, cijene stanova najviše rastu u Splitu, Zagrebu i Zadru. Rijeka također pokazuje neznatni oporavak cijena stanova, dok Osijek nastavlja sa stagnacijom cijena kvadrata stana.  U travnju 2017. godine po najvećim gradovima u Hrvatskoj, ne uključujući i njihovu okolicu, najviše cijene po kvadratu imaju nekretnine u gradovima na Jadranu - u Dubrovniku, Splitu i Zadru. Najnižu prosječnu cijenu nekretnine i dalje ima grad Vukovar, u kojemu je cijena kvadrata 425 eura. Od najvećih gradova u Hrvatskoj, najveći pad cijena nekretnina pokazuje Vukovar s padom od 10 posto  te Bjelovar s padom od 9 posto na godišnjoj razini. Gradska četvrt Novi Zagreb – Zapad bilježi rast cijena od gotovo 12 posto u odnosu na prošlu godinu, čime se smjestila u deset najskupljih četvrti u Zagrebu. Cijene su i dalje najviše u četvrti Gornji grad – Medveščak, a slijede ju Donji grad, Maksimir, Podsljeme, Trnje i Trešnjevka – sjever. Jedina četvrt s padom cijena kvadrata stana je Brezovica. Gledano prema četvrtima u Gradu Zagrebu cijene još više variraju; tako je najskuplji kvadrat stana na Dolcu od 3.121 eura, dok je najjeftiniji kvadrat stana u rujnu zabilježen u Resniku s cijenom ispod 800 eura po kvadratu. Best buy cijena prema potražnji u Zagrebu je 1.300 eura po kvadratu te je veliki broj četvrti u kojem se mogu naći stanovi po toj cijeni. Najveća je ponuda stanova kakvi se najviše traže (od 60 - 70 kvadrata  i cijene od 1.300 eura) je u kvartovima Trešnjevka, Špansko, Maksimir, Črnomerec, Jarun, Stenjevec, Malešnica, Rudeš, Dugave i Vrapče. Potencijali kupci, ipak, stanove ove kvadrature najviše traže u Donjem gradu, Trešnjevci, Maksimiru i na Jarunu.  I tijekom travnja zabilježen je veći broj pretraga nekretnina za odmor, koje su najskuplje u Dubrovačko-neretvanskoj županiji. Dok je prosječna starost apartmana devet godina, najveći broj vikendica na prodaju sagrađeno je osamdesetih godina.  Tako je primjerice, za apartman u Dubrovačko-neretvanskoj županiji potrebno izdvojiti prosječno 2365 eura, a za vikendicu 1738 eura. Po visini cijena, slijede Primorsko-goranska, Splitsko-dalmatinska, Šibensko-kninska i Zadarska županija, u kojoj je za apartman potrebno izdvojiti prosječno 1712 eura po kvadratu. 