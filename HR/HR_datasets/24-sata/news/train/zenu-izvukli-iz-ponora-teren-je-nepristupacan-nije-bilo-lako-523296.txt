Nije bilo jednostavno zbog nepristupačna terena. Izvukli smo je živu, nadamo se da će se oporaviti, rekli su nam splitski vatrogasci. U petak oko 19 sati na južnim padinama splitskog Marjana u provaliju duboku 30 metara upala je žena. Teško ozlijeđenu, nakon što su je izvukli, vozilom Hitne pomoći prevezli su je u splitsku bolnicu. Tamo su je liječnici odmah operirali i smjestili u Jedinicu intezivnog liječenja. Kako su nam opisali splitski vatrogasci, odmah nakon dojave o nesreći krenuli su u spašavanje nesretne žene. Koliko je sama akcija spašavanja bila zahtjevna i komplicirana, dovoljno govori i podatak kako su nastradalu ženu iz provalije izvlačili više od sat vremena. - To je velika, tridesetak metara duboka padina, između plaže Kašjuni i zgrade instituta - opisali su nam dramatičnu akciju spašavanja vatrogasci. Doznali smo i da su teško ozlijeđenu ženu pronašli u ponoru od 12 metara, gdje je njen pad vjerojatno zaustavilo okolno drveće. Da je pala do dna u ponor, odnosno svih 30 metara, vjerojatno joj ne bi bilo spasa. Splitska policija sve još vodi kao nesretan slučaj i tako će ostati sve dok ne budu u mogućnosti porazgovarati s nastradalom ženom. Zbog toga misterij pada 47-godišnje žene u provaliju na splitskom južnome Marjanu i dalje ostaje nerasvijetljen.      