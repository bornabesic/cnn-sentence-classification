Premijer Andrej Plenković je u nedjelju došao u Metković. Prije njegovog dolaska nekolicina prosvjednika je postavila više transparenta s porukama upućenima premijeru. Na transparentima je, između ostalog pisalo: "Dobro nam došli u provincijski Metković gosp. lideru" te "Plenkoviću jesi doveo Pupovca i Sauchu". Pojavila se informacija da je policija htjela prosvjednicima uzeti plakate što je policija ubrzo demantirala, javlja N1 Televizija. - Obzirom na netočne medijske napise, obavještavamo Vas da su policijski službenici PP Metković u nedjelju oko 13.30 sati, provodeći mjere osiguranja boravka štićene osobe, u Metkoviću, zatekli muškarca (1991.) u namjeri postavljanja transparenta na prometni znak. Policijski službenici utvrdili su da navedeni transparent nije uvredljivog sadržaja, ali je muškarac upozoren da postavljanjem transparenata na prometni znak čini prekršaj iz čl. 14. ZSPC te postupa suprotno odredbama Zakona o cestama, nakon čega se muškarac udaljio. Napominjemo da navedeni transparent od spomenute osobe nije oduzet niti je osoba privedena u službene policijske prostorije - priopćeno je iz Ureda glavnog ravnatelja policije. Inače, Plenković se Metkoviću, javlja Dnevnik.hr, susreo s ocem Nikola Grmoje.  Plenković, koji prvo nije znao da je to Grmojin otac ga je pitao: "Jeste li dobro?". - Nije dobro, ali će biti dobro - odgovorio mu je Grmojin otac.   Most nezavisnih lista ustvrdio je u priopćenju da se u nedjelju u Metkoviću dogodio udar na slobodu govora jer je, kako navode, policija uzela podatke mladiću koji je postavljao transparente pred dolazak premijera u Metković, transparente je oduzela i ostale koji su već bili postavljeni, uklonila. "Tijekom današnjeg posjeta premijera Andreja Plenkovića Metkoviću dogodio se očiti udar na slobodu govora. Naime, skupina građana je pred premijerov dolazak postavljala transparente kojima su željeli iskazati svoje nezadovoljstvo njegovim izjavama i politikom, zbog čega je policija uzela podatke jednog od prosvjednika te mu oduzela transparente. Od mladića su zatražili da otkrije sve lokacije na kojima su transparenti postavljeni te su i oni uklonjeni," kaže se u priopćenu Mosta i ističe da niti jedan transparent nije sadržavao poruke uvredljivog sadržaja. Most nezavisnih lista osuđuje ovakvo postupanje policije i poziva na poštivanje demokratskih načela i prava građana na izražavanje svog mišljenja, kaže se u večerašnjem priopćenju. „Jedino neprimjereno u današnjoj situaciji jest postupanje policije koja nije imala razloga oduzimati transparente mladima, jer apsolutno ničime nisu vrijeđali Andreja Plenkovića niti bilo koga drugoga. Osuđujem ovaj postupak i pozivam nadležne institucije da ispitaju na temelju čega su prosvjedniku oduzeti transparenti i zapisani osobni podaci i da obavijeste javnost tko je policajcima dao naredbu za to,“ izjavio je, kako se navodi, politički tajnik Mosta Nikola Grmoja. Ravnateljstvo policije priopćilo je poslijepodne da je u nedjelju u Metkoviću, u okviru mjera osiguranja boravka štićene osobe, policija upozorila jednog muškarca da bi postavljanjem transparenta na prometni znak napravio prekršaj, ali da mu transparent nisu oduzeli, kako je objavljeno uoči dolaska premijera i predsjednika HDZ-a Andreja Plenkovića u okviru kampanje za lokalne izbore u Metković.   