Sberbank je u rezervacije izdvojio iznos veći od 50 posto Agrokorova duga odnosno kredita koje je ta hrvatska tvrtka uzela od Sberbanka, rekli su u srijedu čelnici te ruske banke, prenosi agencija RNS. "Rano je govoriti što će biti. Nikakvih konačnih rješenja u pregovorima između kompanije, vlade i kreditora za sada nema. Mi se uvijek pripremamo za razne moguće ishode i zato smo stvorili veće rezerve", rekao je predstavnik Sberbanka, predstavljajući rezultate poslovanja za prva četiri mjeseca ove godine prema ruskim računovodstvenim standardima. Još u travnju je čelnik Sberbanka Herman Gref najavio da ta banka planira izdvojiti rezervacije za kredite Agrokoru u visini od 50 posto. Agrokorova zaduženost kod ruskih banaka procjenjuje se na oko 1,3 milijarde eura, od čega se na Sberbank odnosi milijarda eura. Ruski Sberbank je i početkom travnja, kada je objavio podatke o poslovanju u prvom tromjesečju, objavio kako je stvorio dovoljne rezerve za velikog dužnika, jedan strani maloprodajni lanac.  Prema danas objavljenim podacima, Sberbank je u prva četiri ovogodišnja mjeseca prema ruskim računovodstvenim standardima, poslovao s neto dobiti od 207 milijardi rubalja, što je 45,5 posto više u odnosu na isto lanjsko razdoblje. Neto dobit Sberbanka u travnju iznosila je 52,1 milijardu rubalja. U priopćenju Sberbanka se ističe da su rashodi za rezervacije u travnju iznosili 43,3 milijardi rubalja i da su "u velikoj mjeri bili uzrokovani njihovom dopunom za velikog dužnika, inozemni maloprodajni lanac". 