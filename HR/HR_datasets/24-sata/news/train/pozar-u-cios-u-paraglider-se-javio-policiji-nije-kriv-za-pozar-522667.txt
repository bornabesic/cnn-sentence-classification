Iako se kao potencijalni sumnjivac palitelj smeća spominjao i paraglajder koji je neposredno prije požara letio u blizini CIOS-ova centra za reciklažu na Jankomiru, neslužbeno doznajemo kako on nema nikakve veze s požarom. Sam se javio u policijsku postaju i dao iskaz. Nakon ispitivanja, kako doznajemo, istražitelji su odbacili sumnju da je on krivac za moguće podmetanje.   Tomislav Resman, zapovjednik vatrogasne postrojbe Jankomir, zahvalio se svima koji su gasili požar i pomagali. Stručnjaci iz Zavoda 'Dr. Andrija Štampar' mjerili su kvalitetu zraka nakon požara i utvrdili kako nema štetnih plinova u zraku ni na mjestu požara ni u okolici. U CIOS grupi također zahvaljuju svima koji su bili na intervenciji i kažu kako žale zbog incidenta i očekuju da očevid pokaže što je uzrok požara. Izgorjelo je 2000 tona otpada, od čega je 500 tona drvenih paleta, a ostalo je namještaj.    