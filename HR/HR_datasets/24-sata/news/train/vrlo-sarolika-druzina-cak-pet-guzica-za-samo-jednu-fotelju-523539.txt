Godinama slušamo od stručnjaka da je cjelokupna lokalna uprava skupa i nedovoljno učinkovita, ali političke volje za bilo kakve promjene - nema. Jer i strankama i političarima sadašnji sustav gradova, županija i općina nosi povlastice i utjecaj. Most je prije izbora 2015. gradio svoj program na obveznom teritorijalnom preustroju, ukidanju dijela županija i općina, ali onda su naglo zašutjeli. Dvije najveće stranke, HDZ i SDP, u biti su odbijali bilo kakav preustroj. Politički kapilarni sustav je toliko razgranat da osigurava onima koji su na vlasti i u najmanjoj općini da budu šerifi, primaju naknade iz proračuna i utječu o tome kome će asfaltirati ulicu ili zaposliti prijatelja, stranačkog druga ili rođaka. Najezda onih koji žele zasjesti u neku od čak 9579 fotelja u županijama, gradovima i općinama je golema. Svoje pravo da se kandidiraju istaklo je, prema zadnjim podacima, 47.000 kandidata, ali taj broj može i porasti kad Državno izborno povjerenstvo prikupi sve podatke od lokalnih povjerenstava. Svi se oni nadaju na izborima 21. svibnja ugrabiti svoj dio utjecaja. To znači da u svaku od velikog izbora fotelja želi sjesti gotovo pet osoba. Na lokalne fotelje tako juriša grad veličine Karlovca. U javnosti se najčešće priča o privilegijama i plaćama gradonačelnika, župana i načelnika, ali to je zaista samo vrh ledenog brijega. Gradonačelničke i plaće župana variraju od 10.000 pa do 18.000 kuna. Nedavno je kao rekorder ispao gradonačelnik relativno malog Sv. Ivana Zeline s plaćom od 18.251 kunu neto, što je više od zagrebačkoga gradonačelnika Milana Bandića. No HNS-ovac Hrvoje Košćec to pravda time što ima četvero djece, pa zbog poreznih olakšica plaća manje prireza i poreza. U 127 gradova, 20 županija i Zagrebu uz svakoga gradonačelnika i župana ide i zamjenici. Oni su uglavnom puno manje poznati javnosti, nemaju odgovornost kao gradonačelnici i župani, ali plaće su približno iste. Prije dvije godine je Alen Baščevan, bivši član HSLS-a i Oraha, opisao kako je biti zamjenik bjelovarsko-bilogorskog župana. - Dobio sam ured od 50 kvadrata, nisam morao ništa raditi za plaću. To je duboko nemoralno - rekao je, među ostalim, u velikoj ispovijesti medijima nakon probuđene savjesti. Svi lokalni čelnici imaju pravo na automobil, telefon, ali ono što je najvažnije, oni su alfa i omega lokalnih tvrtki. Vodovodi, tvrtke za odvoz otpada i ostale komunalne tvrtke uvijek su pogodno mjesto za zapošljavanje koga se poželi. Broj zaposlenih u lokalnim tvrtkama je rastao i u vrijeme krize, a one su najčešće izvan kontrole i državnih institucija te jačih medija. No pravo blago za stranke i pojedince leži u više od 7300 raznih vijećničkih mandata raspoređenih u “zakonodavnoj” vlasti: županijskim skupštinama, gradskim i općinskim vijećima. Svaki vijećnik prima određenu naknadu, a one nevjerojatno variraju od grada do grada. Tako u Zagrebu dobivaju za sjednicu Skupštine 1200 kuna, ali zato za svaki odbor Skupštine 1100 kuna. Ali lokalne naknade su praktički neuhvatljive na jednome mjestu jer su autonomne, a vijećnici svoje plaće ne moraju prijavljivati. U županijama one variraju od 500 do 1200 kuna, ali se dodatno plaća svaki rad, primjerice u odborima. Inače, biti vijećnik nije svakodnevna obveza, jer se sjednice održavaju jednom mjesečno i uz tu dužnost se može imati drugi stalni posao. Vijećnici još mogu biti u raznim odborima, a u velikom Zagrebu su školski i vrtićki odbori te upravna vijeća raznih ustanova izvor dodatnih 500-tinjak kuna za stranačke kadrove. Zagrebački gradonačelnik je godinama imao i praksu da kad ga neki vijećnik kritizira, samo mu ponudi dobro plaćeni posao u Zagrebačkom holdingu. Ali pojavljivali su se slučajevi da se vijećnike u malim mjestima kupuje i za “pet metara” drva ili zapošljavanje nekog bliskog u upravi ili lokalnoj tvrtki. Lokalna vijeća su izvor novca i za stranke te da se ona srežu, HDZ i SDP bi, primjerice, izgubili milijune! Stranke dobivaju novac iz državnog proračuna, ali i iz svake općine, grada ili županije gdje imaju svoje vijećnike. Ilustracije radi, HDZ je lani prijavio 52 milijuna kuna prihoda. Od toga su dobili 38 milijuna kuna iz lokalnih i državnog proračuna. Omjer je otprilike pola-pola. A njihovi članovi su uplatili tek 5,8 milijuna kuna članarine. SDP je od 33 milijuna kuna lani, čak 28 milijuna kuna dobio od države, gradskih, županijskih i općinskih proračuna. I kod njih gotovo polovice tog novca ne bi bilo da nema lokalne i regionalne samouprave. Pojednostavljeno, i najmanja općina u kojoj HDZ i SDP imaju vijećnike financira središnjicu u Zagrebu. I tako za sve stranke koje imaju vijećnike. Ali pravu poslasticu dobivaju nezavisni pojedinci u lokalnim vijećima. Kako nemaju stranku, sav taj novac koji dobiju za liste ide u njihov džep.      Svi ti lokalni i regionalni dužnosnici zajedno odlučuju o potrošnji oko 22 milijarde kuna. Skoro sav taj novac dolazi od poreza na plaće i prireza koje plaćaju zaposleni. Upravo kako bi golemi sustav mogao funkcionirati, imamo jedne od viših poreza na dohodak u Europi. Od tog novca najviše troše gradovi - 14,5 milijardi kuna. Zagreb sam troši sedam milijardi, gotovo kao i 127 ostalih! Županije troše 3,8 milijardi kuna, a općine 3,64 milijarde kuna. Golemi je to novac, pogotovo kad se zna da čak 257 općina od njih 428 ne može funkcionirati bez neke vrste pomoći. Ove godine će im na pomoć otići 423 milijuna kuna. Siromašnih 40 gradova će dobiti 221 milijun državne pomoći, a županije 50 milijuna kuna. Lokalna i regionalna samouprava inače je “kralježnica” modernih država. Sve što se može obaviti na lokalnoj razini prepušta se lokalnoj razini uz pretpostavku da svatko u svojemu mjestu zna najbolje svoje potrebe umjesto da država iz glavnoga grada određuje gdje će se graditi cesta. Gradovi se natječu između sebe da budu privlačni mladim ljudima, investitorima i da ponude što viši standard. No da bi takav sustav bio i učinkovit, potrebna je jasna podjela obveza, ali i novca između lokalne i državne razine. Zadnji put se o teritorijalnom preustroju govorilo točno prije godinu dana. Dubravka Jurlina Alibegović, tadašnja ministrica uprave iz kvote Mosta, predlagala je Hrvatsku koja bi imala sedam regija umjesto županija. Najavila je smanjivanje broja općina. Most ju je nakon izbora jesenas ipak maknuo iz Vlade, a svaka priča o reformi je prestala.      Nakon što su izgubili bitku za Sabor, mostovci svojem dojučerašnjem partneru HDZ-u žele pomrsiti račune na lokalnim izborima. Najvažnije bojno polje bit će im Dalmacija, odnosno Dubrovačko-neretvanska županija. Na gradskoj razini tu se bore za Metković, Vrgorac i Ploče, dok za župana guraju Nikolu Grmoju. Nakon saborske drame županijsku listu osnažili su i dojučerašnji ministar pravosuđa Vlaho Orepić te sam Božo Petrov. U Splitsko-dalmatinskoj županiji kandidat za župana je, kako ga je nazvao Vladimir Šeks, saborski bombarder Miro Bulj. Bitku za Omiš, gdje su imali svog gradonačelnika Ivana Kovačića, vjerojatno su već izgubili. Mostu je ipak presudno da zadrže vlast u Metkoviću, odakle je cijela priča o njima i krenula. A tu ih čeka osvetnički raspoložen Stipe Gabrić Jambo...     Lajk ne donosi glas, ali stvara javno mnijenje. Iza te vrlo jednostavne poruke krije se čitava dobro razrađena mašinerija, stotine tisuće kuna potrošenih bez ikakve kontrole, lažni profili, stranice, grupe, manipuliranje javnošću, milijuni komentara na stranicama news portala... Tjednik Express je istraživao predizborne manipulacije i razgovarao sa stručnjakom za online oglašavanje koji je surađivao ili direktno radio s najvećim hrvatskim strankama, a u uskoj zajednici online stručnjaka specijaliziranih za kampanje na društvenim mrežama poznaje sve aktere i zna za koga rade. - Dakle, napravim stranicu u kojoj promoviram onoga koga bi u biti trebalo napadati. Plaćam širenje vijesti koje objavljujem. Ispočetka su one potpuno pozitivne, potpuno u skladu s onim što on govori i radi. Cilj je dobiti što više korisnika koji ga podržavaju. Nikad tu stranicu ne pretvaraš u direktno negativnu, ali s vremenom stavljaš lažne izjave, lažne poruke, tako da se ljudi zapitaju: što ovaj priča, što to radi? Cilj je poljuljati povjerenje u protivnika - objasnio je sugovornik kako radi “navlakuše”. Primjerice, kad su trajali napeti pregovori Mosta s HDZ-om i SDP-om nakon izbora 2015., informacije su curile na kapaljku. Pojavila se navodno službena stranica Drage Prgometa (tad je još bio dio Mosta) na kojoj su se počeli objavljivati stavovi oko pregovora. Samo iskustvo i provjere doveli su do toga da te lažne informacije nisu dospjele u pravu vijest. A takvih i gorih manipulacija ima pregršt. - Cilj je da online informacija postaje offline. Nije važno je li lažna ili ispravna, ali ako se iz virtualnog svijeta preseli u stvarni, onda je to uspjeh. Cilj je da se o njoj priča, da postane relevantna. Facebook naplaćuje oglašavanje s kartice korisnika. Svatko može sa svoje osobne kartice platiti da se neka vijest proširi na Facebooku. Prosječna cijena ‘likea’ kroz Facebook oglase je oko 0,13 dolara, ali može varirati i biti skuplja. Uzmemo li kao primjer da je nekome zadaća kroz oglase na različitim stranicama privući barem 20.000 ljudi, dolazimo do potrošenih oko 18.000 kuna na takve kampanje. U stvarnosti je cijena sigurno još veća. Donator koji ne želi da se vidi može jednostavno u tajnosti dati karticu za plaćanje s tisućama kuna na računu koji nigdje neće biti prikazan u dokumentima. Novac tako može kolati na crno - kaže nam naš sugovornik.      Alen Kišić, kojega podržavaju SDP, HNS, HSU, HSS i Laburisti, jedan je od favorita za gradonačelnika Varaždina. Ali ne treba podcjenjivati Ivana Čehoka koji, unatoč pravosudnim trakavicama, ima šanse.      Vojko Obersnel (SDP) osvajao je mandat za mandatom u utvrdi koju je uvijek držao SDP, ali ovaj put bi mu nezavisni kandidat Hrvoje Burić, nekadašnji član HDZ-a, mogao ozbiljno pomrsiti račune.      Božidar Kalmeta nakon gotovo 25 godina (s pauzama dok je bio u vladi) neće više držati kormilo grada. HDZ mu je odredio nasljednika, liječnika Branka Dukića, kojemu se suprotstavlja Sabina Glasovac (SDP).       Aktualni gradonačelnik Željko Burić (HDZ) opet je kandidat za novi mandat. SDP je kandidirao Josipa Živkovića, bivšeg gradskog pročelnika, kojeg smatraju stručnjakom za vjetrenjače. Ovi izbori za Bandića su biti ili ne biti. Dok je prijašnjih godina redovito ‘pomeo’ konkurenciju, sad mu s Ankom Mrak Taritaš i Sandrom Švaljek neće biti nimalo lako.      Božo Petrov je kandidirao Katarinu Ujdur za gradonačelnicu. Stipe Gabrić Jambo želi se vratiti na funkciju s koje ga je Most skinuo, a šanse ima i Dalibor Milan iz HDZ-a.      U anketama u Osijeku najbolje stoji aktualni gradonačelnik Ivan Vrkić. Uz njega bi u drugi krug mogli ili književnica Ivana Šojat (HDZ) ili HDSSB-ovac Dragan Vulin.      Da je netko prije godinu dana rekao da će Kerum opet biti gradonačelnik, bilo bi smiješno. Sad je opet u igri, zajedno s Androm Krstulovićem Oparom (HDZ) i Marijanom Puljak (Pametno).   : Tema: Lokalni izbori 2017. 