Nakon što se kandidirao na listi Brune Esih za grad Zagreb i na jutrošnjem obraćanju za medije oštro napao HDZ i šefa stranke Andreja Plenkovića, iz stranke su poručili da Zlatko Hasanbegović više nije njihov član.  - Uvidom u objavljenu Pravovaljanu kandidacijsku listu za izbor članova Gradske skupštine Grada Zagreba, utvrđeno je da se dosadašnji član Predsjedništva HDZ-a dr. sc. Zlatko Hasanbegović kandidirao na drugom mjestu liste grupe birača, čija je nositeljica Bruna Esih. Time mu je, u skladu s člankom 13. stavak 1. podstavak d) Statuta HDZ-a, prestalo članstvo u HDZ-u. Statut jasno propisuje da članstvo u HDZ-u prestaje kandidiranjem na izborima bez suglasnosti stranke', objavio je HDZ uz dodatak da su obavijest o prestanku članstva uputili i Hasanbegoviću. Podsjetimo, Hasanbegović je na jutrošnjem obraćanju medijima poručio da je stao uz Brunu Esih je već dugo podupire njen svjetonazor. Plenkovića je optužio za stvaranje moralne kaljuže i trgovinu s malim strankama koje niusu bliske HDZ-u. -  Događanja pokazuju da u HDZ-u ima puno onih koji sa mnom dijele iste nade i iste bojazni. Njima izražavam zahvalnost. Problemi postaju sve teži, a naše bojazni sve osnovanije. One neće nestati ako pred njima zatvaramo oči. S tim problemima moramo se suočiti. Imajući na umu znakove nezadovoljstva koje u stranci vrije i dvije činjenice, prvo da je Plenković na svoju ruku odlučio hazarderski ugroziti opstanak Vlade i drugo da je HDZ i dalje favorit na izborima koje je realno očekivati, iako položaj favorita više izvire iz slabosti drugih, odlučio sam na kocku staviti svoju političku budućnost, naglasio je. Zamjenik predsjednika HDZ-a Milijan Brkić ustvrdio je u ponedjeljak, nakon napada Zlatka Hasanbegovića na stranačko vodstvo, da se Hasanbegović sam izbacio iz HDZ-a priklanjanjem listi Brune Esih, nezavisnoj kandidatkinji za gradonačelnicu Zagreba. "Gospodin Hasanbegović sam je odlučio istupiti iz stranke, kandidiranjem na nezavisnoj listi Brune Esih. Dakle, o tome nema priče.  Mi ćemo na stranačkim tijelima, budući da je član središnjeg tijela stranke, samo konstatirati tu situaciju i to je to", izjavio je Brkić novinarima ispred Banskih dvora.  Dodao je kako mu je "osobno žao što je došlo do toga, ali Hasanbegović, kao i svi drugi, ima pravo na svoj put i svoj odabir". Sretno mu bilo, ali HDZ ide dalje, istaknuo je Brkić. 