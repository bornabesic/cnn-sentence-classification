Istarska policija i dalje traga za 30-godišnjim Danijelom Brnosem, osumnjičenom da je pucao i u mladića i djevojku jučer u Vrsaru i teško ih ranio, policijski službenici s dugim cijevima su gotovo na svim važnijim križanjima i izlazima na autocestu i pregledavaju svako osobno vozilo. Mladić i djevojka ranjeni u nedjeljnoj pucnjavi u Vrsaru operirani su u Općoj bolnici Pula i stabilno su. Da se dobro oporavljaju potvrdila nam je ravnateljica pulske bolnice, doc.dr. Irena Hrstić, koja kaže da su im operativnim zahvatom uklonjena zrna metaka. Nisu na intenzivnoj, već su smješteni na odjel gdje liječnici i dalje prate njihovo stanje i oporavak. Djevojka, 19-godišnjakinja iz Svetog Lovreća i 23-godišnji mladić iz Bala su recepcioneri u hotelu Puneta u Vrsaru i ranjeni su jučer oko 14 sati u blizini recepcije. Osumnjičeni Brnos iz Vodnjana pobjegao je, kako sumnja policija, u tamnom sportskom vozilu, najvjerojatnije marke BMW. Glas Istre navodi da je Brnos dobro poznat policiji, kao i neslužbenu informaciju da ga je djevojka u koju je pucao prijavljivala zbog prijetnji. 