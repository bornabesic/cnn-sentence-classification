Korčulanski HSP je tražio pomoć svih hrvatskih građana u borbi protiv onih koji rade protivno interesima Hrvatskog narode. "U Korčuli smo pozvali svu pravašku braću da daju podršku HSP-u nažalost neki su odlučili ići u neprirodne koalicije i mislimo da će građani znati honorirati i prepoznati pravi HSP. Za razliku od Korčule pravaštvo se ujedinilo u čitavoj županiji i trenutno po zadnjim anketama ima oko 9% što jamči siguran prolaz minimalno 3 vijećnika u Županijskoj skupštini. U zadnjih par dana podršku županijskom HSP-u dao je Roman Ljeljak (istražitelj udbinih arhiva i komunističkih zločina), Željko Kulišić (Predsjednik udruge Hrvatski Domobran) i Zlatko Hasanbegović", stoji na stranicama HSP-a uz ranije spomenuti plakat. Na tragu tog apela građanima je i HSP-ov izborni plakat za županijsku skupštinu. Ono što je pak zanimljivo jest da plakat liste nositelja Tonija Šaina neodoljivo podsjeća na nacistički plakat iz sredine tridesetih godina koji je korišten za promoviranje arijevske obitelji. "Narod pomaže sam sebi", stoji na plakatu izrađenom 1938. godine pod budnim okom Josepha Goebbelsa koji pokušava nacistima usaditi ideju da je obitelj temelj društva, a da žene imaju veliku dužnost rađanja što više malih nacista. Kad je Express na naslovnicu prošlog broja stavio fotomontažu bivšeg ministra kulture, zajedno s Brunom Esih i Željkom Glasnovićem pojavili su se brojni komentari koji su osudili takav naš postupak. "Da je naslovnica doista degutantna, potvrđuju i rasprave na društvenim mrežama, s ponovnim otvaranjem vječnog pitanja lijevi i desni", piše jedan desno orijentirani portal. Sad nam samo ostaje za vidjeti hoće li se dići hajka na HSP zbog korištenja slične ikonografije u predizbornoj kampanji. Preuzeto s Expressa   