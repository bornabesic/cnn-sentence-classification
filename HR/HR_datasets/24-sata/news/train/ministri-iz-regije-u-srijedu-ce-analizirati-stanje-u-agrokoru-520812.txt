Srbijanski ministar trgovine i turizma Rasim Ljajić rekao je u utorak, dan uoči beogradskog sastanka s kolegama iz regije, kako očekuje da će svaka zemlja u kojoj je poslovao  “Agrokor” navesti što je učinila u svezi postojeće krize. Ministri trgovine i ekonomije iz Srbije, Slovenije, Bosne i Hercegovine i Crne Gore u srijedu bi na sastanku u Beogradu trebali analizirati krizu te razmotriti što je učinjeno na stabiliziranju poslovanja. Razgovarat će o tome kakve su mjere poduzete i postoji li nešto što bi mogli zajednički učiniti radi zaštite radnika i dobavljača “Agrokora”. Ljajić je naveo za RTS  da je na sastanku u utorak u Sarajevu zaključeno da je važno spriječiti odljev sredstava iz "Merkatora" u Srbiji u Hrvatsku ili neku drugu državu. Svaka država je autonomna, ocijenio je Ljajić i rekao da je Srbija najprije počela konzultacije s "Merkatorom" i dobavljačima. "Pokazala je  krajnje odgovoran pristup problemu”, rekao je. Iako se radi o kriznoj situaciji,  u svezi “Merkatora” nema potrebe poduzimati nikakve radikalne mjere jer on posluje stabilno,  podmiruje potrebe s manjim dobavljačima, a s velikim dobavljačima sklopljeni su posebni ugovori, rekao je Ljajić. Najavljujući sutrašnji sastanak s kojega će biti upućena regionalna poruka za “slučaj Agrokor”, Ljajić  je zaključio da svi imaju ekonomske interese koje treba zaštititi i očekuje se da države primjene mjere kojima će to i učiniti.  