Izuzetno se kajem i jako mi je žao što majku nisam sahranio i što sam krivotvorio njezin smrtni list. Jako me sram zbog toga što sam učinio i to mi je uništilo život, kazao je Tibor Novak (60) na Općinskom kaznenom sudu u Zagrebu.  Optužnica ga tereti da je majku Adelu Novak (87) ostavio u teškom položaju umjesto da je o njoj vodio brigu, za povredu mira pokojnika jer njezino tijelo nije sahranio četiri godine te za krivotvorenje isprava jer je sastavio lažni smrtni list. Novak je priznao krivnju za 2. i 3. točku optužnice dok tvrdi da je nevin za točku 1, odnosno da je o majci dobro brinuo sve do njezine smrti nepoznatog datuma krajem 2012. godine.  Podsjetimo, tijelo Adele Novak pronašla je policija u stanu u Brozovoj ulici na zagrebačkoj Trešnjevci u kojem su majka i sin zajedno živjeli. Njezino tijelo bilo je na krevetu u sobi prekriveno plahtom. Obdukcijom nisu mogli utvrditi točan uzrok ni vrijeme smrti budući da su nakon četiri godine zatekli tek djelomično mumificirani kostur.  Novak je na sudu ponovio da ni sam sebi ne može objasniti zbog čega nije sahranio majku. - To me morilo svih ovih godina i vjerojatno će me moriti cijeli život. Želim istaknuti da sam o majci brinuo i prije nego što je završila u bolnici na operaciji kuka, te sam to i nastavio i nakon što su je 26. rujna 2012. godine otpustili iz bolnice. Kuhao sam joj tri obroka dnevno, redovito mijenjao posteljinu i mijenjao joj pelene za inkontinenciju. Također, pazio sam da redovito uzima lijekove koji su joj bili propisani - govorio je Novak. Istaknuo je da upravo on odnio otpusno pismo iz bolnice njezinoj obiteljskoj liječnici Mirjani Gorajščan, od nje dobio uputnicu te predao zahtjev povjerenstvu HZZO-a kako bi ostvarila pravo na liječenje u Stubičkim toplicama i fizikalnu terapiju te papire predao u toplice. - Ona je umrla neposredno, radi se o danima, nakon njezina povratka iz bolnice. Ja tad nisam imao novca za sprovod, bio sam u velikom dugu, u to vrijeme sam dosta pio alkohol, a ubrzo nakon njezine smrti završio sam u zatvoru na odsluženju kazne zbog drugog kaznenog djela - govorio je Novak. Objasnio je i da je smrtni list izradio isključivo kako bi ga pokazao tadašnjoj djevojci.  - To je bila kopija, koju on, i da je htio, nije mogao nigdje upotrijebiti ni iskoristiti budući da je riječ o kopiji pisanoj rukom - objasnio je njegov branitelj Dejan Vukomanović. Na ročištu u petak svjedočili su i sudsko-medicinski vještak dr. Davor Mayer koji je rekao kako je nakon operacije kuka, kakvu je imala Adela Novak, uobičajeno što prije uspravljati pacijenta, postaviti ga na noge i poticati na kretanje jer produljeno ležanje povećava rizik od komplikacija. Upravo zbog toga u otpusnom pismu KB Sestara milosrdnica bila je preporučena fizikalna terapija i liječenje u toplicama, što joj je HZZO i odobrio.  Fizioterapeutkinja Snježana Petrović, koja je 2012. bila zaposlena u Ustanovi za zdravstvenu njegu Ćorluka, na sudu se prisjetila da je 4. listopada bila na adresu u Brozovoj ulici gdje je trebala započeti s terapijom Adele Novak.  - Sjećam se da nitko nije otvarao vrata, a kasnije sam dobila poruku od njezina sina da terapija nije potrebna jer njegovoj majci nije dobro - pričala je Snježana. Pročitali su i poruku koju je Novak 5. listopada poslao na njezin mobitel.  "Poštovana, da ne dolazite zabadava, majci nije dobro, a mislim da će je od ponedjeljka primiti u toplice. Tibor Novak" Novaka, koji je na suđenje došao sa slobode, zanimalo je i da li smije skinuti službeni pečat, kojim je policija nakon očevida zapečatila sobu u kojoj su pronašli njegovu majku. Naime, skidanje službenog pečata ili znaka je kazneno djelo za koje je predviđena kazna zatvora do tri godine. Zbog toga Novak, koji se nakon izlaska iz pritvora vratio kući u stan na Trešnjevci, u sobu nije niti ulazio. Savjetovali su mu da se obrati policiji i zatraži skidanje pečata. Presudu će mu objaviti sljedećeg tjedna.   