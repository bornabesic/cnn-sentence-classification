Potpredsjednica Vlade i ministrica gospodarstva, poduzetništva i obrta Martina Dalić sastala se u ponedjeljak u Ministarstvu s čelnicima Sindikata trgovine Hrvatske, Sindikata zaposlenih u poljoprivredi, prehrambenoj i duhanskoj industriji i vodoprivredi Hrvatske (PPDIV) te predstavnicima sindikata koji djeluju u tvrtkama unutar Agrokora. Predstavnici sindikata izrazili su zadovoljstvo donošenjem Zakona o postupku izvanredne uprave u trgovačkim društvima od sistemskog značaja za Republiku Hrvatsku i dali punu podršku Vladi u njegovoj provedbi, priopćeno je iz ministarstva. Na sastanku se raspravljalo o tijeku procesa izvanredne uprave, a predstavnici sindikata upoznali su potpredsjednicu Dalić s problemima s kojima se susreću. Predsjednik Saveza samostalnih sindikata Hrvatske (SSSH) Mladen Novosel kazao je da je razgovor protekao u pozitivnom duhu, te da je ministrica Dalić iznijela namjere Vlade da u vremenu privremene uprave tvrtka opstane na tržištu i u pogledu zadržavanja radnih mjesta. 