Kako se ponašati za stolom, kad otvaramo poklon, kako razgovaramo s ljudima oko nas? Odmalena roditelji su nas učili kako biti pristojni. Učili su nas o bontonu, skupu dogovorenih normi ljudskog ponašanja. Nekoć su lijepi maniri pokazivali koliko cijenimo sebe i druge, no danas živimo brzo i moderno te se čini da je vremena za pristojnost sve manje. Svjedočimo novoj digitalnoj eri - tehnologija je napredovala, a potreba za lijepom komunikacija među ljudima kao da je nestala. Sistem vrijednosti je poremećen. - Postoji kriza vrijednosti kojoj svakodnevno svjedočimo. - Nemojte tračati kolege preko e-maila. Sjetite se kako lako takvi e-mailovi mogu biti proslijeđeni zajedno s pogrešnom osobom. - Kad upoznajete osobu prvi put, nemojte joj reći da je znate preko Facebooka. - Ne tvitajte i ne pišite statuse na Facebooku pijani. - Zadržite osobne probleme za sebe. Ne morate ih dijeliti na Facebooku i ostalim društvenim mrežama. - Poštujte svoju, ali i tuđu privatnost. Osim vaših najbližih prijatelja, ostali ne moraju znati ništa o vašim zdravstvenim problemima, prihodima/novcu, seksu... - Više nije pristojno odgovarati na poruku samo s OK. Radije nazovite. - Ne koristite mobitel u uredu za privatne razgovore. Nikoga osim vas i vašeg sugovornika takve stvari ne zanimaju - Ne koristite mobitel kad se vozite. Osim što se to smatra prekršajem, korištenjem mobitela tijekom vožnje ugrožavate sebe i druge. - Posebno iritantna navika nekih ljudi je korištenje zvučnika kad razgovarate s nekim u javnosti. Nemojte to raditi, a ako baš morate, nabavite si slušalice. - Ne fotografirajte ljude bez njihova dopuštenja u javnosti i razmislite je li u određenoj situaciji uopće primjereno snimiti fotografiju. Zaboravili smo biti ljudi, previše robujemo nekim nametnutim vrijednostima - rekao je psiholog Boris Blažinić, ravnatelj IQ instituta za kvalitetu i razvoj ljudskih potencijala. Nekad su pravila ponašanja bila znatno rigoroznija te su uglavnom viši društveni slojevi imali razrađen kodeks pristojnog ponašanja. - Razvojem modernog društva te sve većom usmjerenošću pažnje na odgoj i obrazovanje, pristojno ponašanje, barem u osnovnim konturama, postaje nešto što bi svaki pripadnik društva, koji ima opću kulturu, trebao usvojiti - rekla je sociologinja Mirjana Adamović s Instituta za društvena istraživanja u Zagrebu. Svatko bi trebao znati osnove pristojnog ponašanja, no kad su u pitanju rodne uloge, tu opet svatko ima svoja pravila. Kroz povijest žene su smatrane nježnijim spolom, a muškarci su bili ti koji su ih trebali štititi. Danas, čini se, više nema podjele na jači i slabiji spol. Žene su u današnje doba emancipirane, no svejedno se od njih očekuje da budu dame te slijede određeni način ponašanja u privatnom i poslovnom okruženju, smatra psiholog Blažinić. - Ženama je puno teže nego muškarcima jer su pet u jedan: dobra majka, ljubavnica, zaposlena žena, kućanica i prijatelj. Ona obnaša niz uloga, a u korporativnom svijetu ženama je teško ne postati objekt. Za početak, kako bi se uklopile u nekakvu organizacijsku kulturu, koja je najčešće patrijahalno muška, one stavljaju masku bezosjećajnosti i beskrupuloznosti kako bi uopće preživjele. S vremenom ta maska postaje sve deblja i žena u jednom trenutku jednostavno zaboravlja gdje maska počinje, a gdje prestaje. I onda ona s takvim stanjem dolazi u obitelj i to se sve onda odražava na njih - kaže Blažinić. U svojevrsnom bontonu, tj. priručniku “Kućna ekonomija” za žene iz 1955. godine ženama se savjetovalo da poprave kosu te se našminkaju 15 minuta prije nego što se suprug vrati kući s posla kako bi ga dočekale osvježene. U priručniku je pisalo kako se ne smije sumnjati u njegovu sposobnost prosuđivanja, a još manje ga ometati sa svojim prohtjevima nakon napornog radnog dana. Osvrnemo li se danas na taj priručnik, savjeti se čine smiješnima, no tadašnjim mladim ženama sigurno nije bilo do smijeha. Svaka današnja moderna žena ima svoj vrijednosni sustav prema kojem misli da bi se drugi trebali prema njoj ponašati. - Na primjer, ako je riječ o feministici teško da će pristati na pokroviteljski odnos muškaraca. Naravno, postoje i žene koje su upravo zainteresirane za nekadašnje džentlmensko, tradicionalno ponašanje muškaraca kad su oni, da bi izgledali pristojni prema ženama, otvarali vrata, pridržavali kapute, plaćali pića ili ručkove u javnosti ili ustajali sa stolaca kad bi žene trebale sjesti. Smatram da bi se moderne žene i muškarci trebali ponašati u skladu sa svojim vrijednostima vodeći pritom računa da osobe s kojima komuniciraju poštuju te ne dovode u pitanje njihove vrijednosti i kulturu - rekla je Adamović. Kako bi uopće mogli poštovati druge i prema njima se ponašati u skladu s pravilima, psiholog Boris Blažinić ističe kako je nužno da svaki pojedinac prvo krene od sebe. - Poštuj i voli samoga sebe jer jedino tako ćeš moći poštovati i voljeti drugoga. Prije svega, čovjek mora biti dobar prema sebi da bi bio dobar prema drugima - rekao je Blažinić.   