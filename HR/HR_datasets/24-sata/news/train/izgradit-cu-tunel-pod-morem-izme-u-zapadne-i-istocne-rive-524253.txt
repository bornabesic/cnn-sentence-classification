Kandidat Hrvatske građanske stranke (HGS) za splitskoga gradonačelnika Željko Kerum u petak je službeno predstavio izborni program kojim se zauzima za izgradnju podmorskog tunela dugog oko 600 metara koji bi spajao zapadnu i istočnu obalu Rive. Kako je rekao Kerum, izgradnja tog tunela je njegova ideja i stajala bi oko sedam milijuna eura, a radovi na 600 metara dužine trajali bi dvije godine. Gradnja tog tunela bila bi jednostavna i nije skupa, rekao je te je kao mogućeg izvođača radova spomenuo splitsko Brodogradilište, koje ima iskustva na takvim poslovima jer gradi valobrane za zaštitu Venecije. Dodao je kako se sedam milijuna eura za izgradnju podmorskog tunela u Splitu može namaknuti od ubiranja rente od brodova koji će pristajati uz zapadnu obalu. "Kad preuzmem dužnost gradonačelnika, odmah ćemo postaviti blokove potrebne za vezivanje brodova uz zapadnu obalu i na taj ćemo način u sljedećih pet godina uprihoditi sedam milijuna eura potrebnih za izgradnju podmorskog tunela", objasnio je Kerum svoju zamisao o gradnji tog tunela. Na predstavljanju Kerumova izbornog programa prikazan je i videouradak koji predočava tehničku izvedbu izgradnje zamišljenoga podmorskog tunela i postavljanje tunelske cijevi ispod morske površine na nosače koji bi bili ugrađeni u morsko dno. Odgovarajući na novinarska pitanja, Kerum je istaknuo kako je siguran u pobjedu na izborima za splitskoga gradonačelnika. "Ja sam siguran da će pobijediti najbolji i da sam to ja, a od konkurencije koju imam ja sam nebo i zemlja, ja sam daleko ispred njih", rekao je. Također je rekao kako se njegovi protukandidati "bave samo teorijom i pričaju nešto samo da bi pričali, prozivaju druge i ulaze u konflikte i svađe". "Ne želim nikakve svađe i konflikte i pazim što ću govoriti u predizbornoj kampanji, ali ću svakome na pristojan način odgovoriti ako me prozove, a pogotovo na osobnoj razini", rekao je Kerum o svojoj predizbornoj kampanji. Dodao je kako ne želi ni s kim ulaziti u konflikte jer će nakon lokalnih izbora "biti potrebno razgovarati s ostalim strankama i listama o formiranju većine u Gradskom vijeću". "Smatram kako će moj HGS imati jednu trećinu od ukupno 35 vijećnika u Gradskom vijeću, ali da će i druge političke opcije i nezavisne liste poduprijeti moj program, tako da ćemo ostvariti većinu potrebnu za donošenje odluka", rekao je. Na pitanje hoće li koalirati s HDZ-om ili SDP-om, Kerum je odgovorio kako je za njega "svatko dobrodošao tko želi dobro Splitu i građanima Splita". Predstavljajući program, Kerum je rekao da je HGS odlučio imati svoju izbornu listu u Splitsko-dalmatinskoj županiji, a za župana su namjeravali poduprijeti HDZ-ova kandidata Zlatka Ževrnju. "Ževrnju su žrtvovali i mi za župana predlažemo Petroslava Sapunara, koji će biti najveće izborno iznenađenje u Dalmaciji", istaknuo je. Govoreći o programu, Kerum je najavio da će u Splitu izraditi pet parkirališta, a ubiranjem rente od njih financirat će se socijalni i razvojni projekti u gradu. Posebice je istaknuo važnost demografske obnove te je najavio subvencije i naknade za rodilje jer je "Splićana, Dalmatinaca i Hrvata sve manje". Kandidat HGS-a za župana Petroslav Sapunar, predstavljajući svoj program, istaknuo je važnost izgradnje tunela Kozjaka i izgradnje regionalnog centra za gospodarenje otpadom Lećevice. "Moramo prepoznati da je otpad sirovina za druge proizvode", rekao je Sapunar te istaknuo potrebu uklanjanja zaostalih mina na području Hrvaca, Vrlike i Muća radi neometanog razvoja poljoprivrede u tom dijelu županije. Tema: Lokalni izbori 2017. 