Most je danas održao sastanak Predsjedništva stranke. Nakon sastanka članovi Mosta obratili su se medijima. - Tema su bili lokalni izbori i finalni dogovori. Opći zaključak je da potpora Mostu raste i da nam ljudi sve više prilaze. Ovi izbori će pokazati pobjedu Mosta i pobjedu čistih ruku. Imamo preko 100 lista Mosta na razini Hrvatske. Most će biti iznenađenje zagrebačkih izbora. Očekujem pobjedu Mire Bulja, nitko ne dvoji da će on biti župan Splitsko-dalmatinske županije. Žestoka bitka bit će u Dubrovačko-neretvanskoj županiji u kojoj su se ja natjecati. Maro Kristić ima velike šanse za ulazak u drugi krug u gradu Dubrovniku - rekao je Nikola Grmoja. - Nakon degutantne sramotne trgovine u Saboru, za koju se nadam da je nikada građani neće zaboraviti, Plenković treba podnijeti ostavku zbog odgovornosti za političku krizu. Indirektno je štitio kriminal u Agrokoru. Ministri koji su tražili odgovornost za ono što se događalo bili su smijenjeni, ministar koji je znao što se događalo ostao je zahvaljujući sramotnoj trgovini. Nikad se kao prije tjedan dana nije vidjelo kako se u Hrvatskoj vodila politika. Pokazalo se koji je to moralni glib, koji su to interesi koje sve te stranke vežu. Stali smo na žulj strukturama čiji je interes osobni interes. Do kraja ćemo se boriti protiv klijentelizma, korupcije kojim odišu sve političke elite - rekao je Božo Petrov. - Do prije tjedan dana se nikad nije vidjelo kako se vodila politika posljednjih 20 godina. Drago mi je da smo to pokazali. Znamo da smo stali na žulj dubokim starim strukturama čiji je interes osobni. Moraju znati da ćemo se do kraja boriti protiv klijentelizama i korupcije kojom odišu sve političke elite u Hrvatskoj - nastavio je i dodao da se mogu zaštiti jedino velikom koalicijom koja Most ne zanima. Most je svoju etičnost dokazao kroz rad u lokalnim samoupravama, a dvije velike stranke imaju isti interes i iste lobije, istaknuo je. - Očekujem da će pokušati sve, kao što su pokušali u Saboru, pod krinkom stabilnosti o kojoj pričaju, pod svoje skute doveli su Pupovca, Lackovića i slične, ali većina ne postoji, broj cijelo vrijeme pada. Ako postoji mrvu obraza, mrvu časti jest da odemo na nove izbore. Da građani procijene i ocijene njihove postupke zadnjih mjesec dana. Hrvatska nije monarhija, nego parlamentarna država. Pozivamo Plenkovića ako ima mrvicu časti, čestitosti da izađe pred Sabor i pokaže te ministre i imali li ova Vlada uopće legitimitet raditi - rekao je. - Zbog čega se toliko grčevito drže za svoje fotelje, zbog čega smjenjuju ministre i zadržavaju one koji se moraju izuzimati iz odluka. Državni tajnici vode ta ministarstva, a premijer se ne usuđuje doći pred Sabor i predstaviti nove ministre i pitati imam li vaše povjerenje - ustvrdio je Petrov. 