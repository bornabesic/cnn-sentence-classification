Mediji su nakon uhićenja Karle Homolka i Paula Bernarda, bračni par serijskih ubojica prozvali Ken i Barbie ubojice. Lijepi i mladi supružnici priznali su da su ubili najmanje tri mlade žene. Prije toga su ih mučili i drogirali. Upoznali su se 1987. godine u jednom restoranu. Karla je tad imala 17, a Paul 23 godine. Postali su nerazdvojni. Nakon dvije godine veze zaručili su se. Uskoro je Paul postao strašno zainteresiran za Karlu 15-godišnju sestru Tammy. Karla ga nije sprječavala da joj se nabacuje. Bila je svjesna da je njezin voljeni razočaran što ona nije bila djevica kad su se upoznali i odlučila ponuditi sestrino djevičanstvo kao dar svom budućem mužu. Pozvali su je na večeru, a u špagete joj je Karla stavila valium. Bernardo je pokušao silovati Tammy dok je Karla gledala. No droga nije bila dovoljno snažna i Tammy je uskoro došla k sebi. No zaručnici nisu odustali od plana. Početkom 1991. godine Karla je s posla ukrala omamljivač za životinje. Nadrogirali su Tammy i dok su roditelji sestara spavali na katu Bernardo je silovao Tammy u podrumu. Nesretna djevojka se u tijeku tog monstruoznog čina ugušila u vlastitoj povraćotini. Nazvali su policiju, sve očistili, sakrili sve dokaze i njezinu smrt predstavili kao nesreću. Njezina smrt je poslije okarakterizirana kao smrt povezana s trovanjem od alkohola. To je bila njihova prva žrtva. Nakon toga su se vjenčali i nastavili sa silovanjima i ubojstvima. Karla se pridružila suprugu u silovanju i ubojstvu još dvije tinejdžerice. Nakon toga su uhićeni. Bernardo je dobio doživotnu kaznu zatvora, a Homolka je priznala silovanje, mučenje i ubojstvo troje ljudi te je dobila samo 12 godina zatvora. Iako je Karla snimala muža tijekom njegovih okrutnih zločina plavokosa ljepotica nekako je uspjela uvjeriti tužitelje  da je ona bila žrtva u svemu iako su kasnije snimke pokazale suprotno. Također je dogovorila da će svjedočiti protiv muža. Svalila je, naime, svu krivicu na njega, tijekom suđenja imala prazan i tup pogled, teatralno brisala suze dok su majke tinejdžerica koje je ubila davale izjavu. Izigravala je pravu žrtvu, govorila nježno i tiho i tako uspjela da za stravična ubojstva bude osuđena na tek 12 godina. Iz zatvora je puštena 2005. godine. Kasnije se udala, dobila troje djece i danas živi na slobodi pod drugim imenom. 