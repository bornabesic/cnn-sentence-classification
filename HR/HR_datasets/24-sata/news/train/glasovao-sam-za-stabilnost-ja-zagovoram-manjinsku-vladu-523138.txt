Na upit 24 sata znači li glas za Gordana Jandrokovića i glas za novu većinu, nezavisni Marin Škibola odgovara nam: "Ne, to je glas za nastavak funkcioniranja Hrvatskog sabora i stabilnost. Zagovaram manjinsku Vladu u kojoj će oporba imati puno veću kontrolu nad Vladom". Tomislav Saucha na ulasku je na sjednicu Sabora objasnio zašto je podržao HDZ-ov prijedlog za izbor novoga predsjednika Sabora. "Zato što podržavam stabilnost rada Hrvatskog sabora", kratko je odgovorio Saucha. "Ja nisam politička kurva, dobio sam garancije za svoje uvjete i dogovora oko stautsa HVO-a", kazao je Željko Glasnović i dodao da potpis za Jandrokovića ne znači potpis za saborsku većinu, javlja Dnevnik.hr. Mostov Nikola Grmoja smatra da su svoj potpis za Jandrokovića dali i oni koji su u strahu od izbora, a koji zapravo nisu dio vladajuće većine. "Ekipa koja ide na lokalne izbore može reći mi smo to podržali da se nastavi, ali nismo dio vladajuće većine, to nije većina. To nije većina. Tražimo da se u hitnom roku, do utorka potvrde ministri. Oni love zastupnike koji se možda boje da neće ući u Sabor, ne znam tko je potpisao. Škibola, on je momak koji je izbačen iz Živog zida, možda se boji da u slučaju novih izbora neće biti na listi, ali nije rekao da je dio vladajuće većine", rekao je Grmoja. Podsjetimo, šef Kluba zastupnika HDZ-a Branko Bačić izvijestio je u petak kako HDZ ima prikupljenih 76 zastupničkih potpisa za predsjednika Hrvatskog sabora, a na to bi mjesto trebao doći Gordan Jandroković.  Na pitanje tko im čini većinu uzvratio je: "Svi naši dosadašnji koalicijski partneri - kolege iz Kluba nacionalnih manjina, kolege iz HSLS-am HDSSB-a, HKDS-HDS. Pored njih su tu još i gospodin Mišić, gospodin Škibola, general Glasnović i podršku nam daje nezavisni zastupnik Tomislav Saucha", izvijestio je.    Bačić nije htio decidirano odgovoriti na pitanje da li su potpisani za Jandrokovića spremni biti i dio buduće vladajuće većine. "Ne bih htio ulaziti što su nam pojedini zastupnici rekli. Pitanje je bilo postoji li većina i sada sa prikupljenih potpisa 76 zastupnika to sada više nije sporno. Bit će izabran predsjednik, a nakon toga ćemo sukladno Ustavu sazvati sjednicu na kojoj će biti izabrani ministri.   