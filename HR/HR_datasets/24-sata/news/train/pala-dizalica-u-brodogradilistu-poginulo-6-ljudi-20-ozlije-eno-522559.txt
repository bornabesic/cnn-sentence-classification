Šestero ljudi je poginulo, a više od 20 je ozlijeđeno u padu dizalice u Samsungovom brodogradilištu u Južnoj Koreji, prenosi u ponedjeljak novinska agencija Yonhap.  Incident se dogodio tijekom proizvodnje naftne platforme za francusku energetsku kompaniju Total, za naftno polje Martin Linge u blizini Norveške. Još se ne zna kolika je šteta na platformi, rekao je Leif Harald Halvorsen, glasnogovornik Totala u Norveškoj.  Ta tvrtka i Samsung Heavy Industries, jedan od najvećih proizvođača brodova na svijetu, ističu kako se ne zna ni koliko će ovaj incident utjecati na isporuku platforme za koju se očekivalo da će 2018. početi vaditi naftu i plin u Sjevernom moru. "Prerano je za reći koje će biti posljedice za isporuku platforme, no zasad je zaustavljen sav rad u brodogradilištu, a istraga je u tijeku", istaknuo je glasnogovornik.  