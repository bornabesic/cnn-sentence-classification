Dosad je evidentirano "više od 75.000 žrtava" vala kibernetičkog napada takozvanim ucjenjivačkim softverom ransomware koji je u petak pogodio računalne mreže tvrtki i ustanova u gotovo stotinu zemalja, stoji u priopćenju francuske policije.  "To je još uvijek provizoran broj zaraženih kompjutora, koji će se vjerojatno povećati u predstojećim danima", rekla je za AFP Valerie Maldonado, pomoćnica šefa odjela za borbu protiv kibernetičkog kriminala.  Ucjenjivački software blokira pristup računalnom sustavu i potom traži novac kako bi ga odblokirao a, po češkoj kompaniji Avast koja se bavi kibernetičkom sigurnošću, u petak su zabilježeni napadi tim štetnim programom u 99 zemalja. Najteže su pogođene Rusija, Ukrajina i Tajvan, a u priopćenju Europola stoji da je riječ o "kibernetičkom kriminalu bez presedana".  Među pogođenima su britanski zdravstveni sustav i međunarodna kurirska služba FedEx, a u Aziji su pogođene neke bolnice, škole, sveučilišta i druge institucije. Žrtve su i telekomunikacijska kompanija Telefonica u Španjolskoj, portugalski Telecom i Telefonica u Argentini, a u SAD-u je pogođen tek manji broj meta. Rusko ministarstvo unutarnjih poslova i ministarstvo za izvanredne situacije objavili su da su također napadnuti, kao i najveća ruska banka Sberbank. Napad je počeo u Europi, a dok su napadači pozornost usmjerili na SAD, filteri su već identificirali novu prijetnju i označili poruke s ucjenjivačkim softverom Vjeruje su da su napadi izvršeni ucjenjivačkim softwareom Wanna Decryptor. Hakeri koji stoje iza programa koristili su se i alatima što ih je razvila američka Agencija za nacionalnu sigurnost. Ti su alati procurili prošle godine na internet, što je bila vrlo neugodna situacija za obavještajnu agenciju. Policija je ocijenila da je način na koji je proveden ovaj masovni kibernetički napad vrlo opasan jer pošto se "zarazi prvi kompjutor, virus se vrlo brzo proširi na čitav sustav te paralizira sve kompjutore", objasnila je Maldonado.  Neki stručnjaci smatraju da se prijetnja za sada smanjila, dijelom zahvaljujući stručnjaku iz Britanije koji je ograničio širenje zaraze. No napadači bi mogli izmijeniti kod i ponovno pokrenuti ciklus. To se još nije dogodilo, ali vjerojatno hoće, rekao je stručnjak koji je možda zaustavio širenje napada odbivši dati svoje ime.   