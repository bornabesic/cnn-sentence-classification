Čuo sam buku i kad sam pogledao vidio sam da na nogostupu leže ozlijeđeni ljudi. Prišao sam kako bi im pomogao, a onda sam začuo kako cvjećarka viče “Bježi, bježi”.  Vidio sam vozača koji je već dosta odmakao. Potrčao sam za njim, bacio se na njega i zadržao ga do dolaska policije, svjedočio je Maximilijan Danijel Orešković na suđenju Nikoli Kovačeviću.  Dodao je kako je Kovačević bio toliko pijan da mu je pružao ruku kako bi ga podignuo s tla.  - Nije se opirao i činilo mi se da nije ni svjestan što se događa - rekao je Orešković. Svjedokinja Mara Sudar je 11. travnja 2016. šetala s bračnim parom Aleksandrom (67) i Ljiljanom Kusalović (61)  Maksimirskom cestom kad je na njih Audijem naletio Kovačević.  - S moje lijeve strane bio je Aleksandar, a s desne Ljiljana. Mene je auto udario u lijevu stranu. Pala sam u nesvijest i ne znam koliko sam bila bez svijesti. Gušila sam se. Prišla mi je studentica medicine i vodila moje disanje do dolaska Hitne - rekla je Mara Sudar koja se još oporavlja od zadobivenih ozljeda i koja vrlo teško sve to proživljava.  Podsjećamo, bivšem nogometašu Nikoli Kovačeviću na Općinskom kaznenom sudu u Zagrebu sude zbog izazivanja prometne nesreće, ali i zbog nepružanja pomoći. Terete ga da se s 2,16 promila alkohola u organizmu i jureći 108 kilometara na sat zabio u skupinu pješaka te usmrtio bračni par Kusalović.  Kovačević je priznao krivnju za izazivanje prometne nesreće, no tvrdi da nije bježao s mjesta nesreće.  