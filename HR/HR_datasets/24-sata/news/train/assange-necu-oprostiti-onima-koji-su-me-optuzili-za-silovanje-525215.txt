Osnivač WikiLeaksa Julian Assange u petak je rekao kako neće oprostiti ni zaboraviti onima koji stoje iza dugotrajne švedske istrage o silovanju uperene prema njemu, za koju je istaknuo da je spriječila da provodi vrijeme sa svojom djecom dok odrastaju. Assange je u lipnju 2012. potražio utočište u ekvadorskom veleposlanstvu u Londonu kako bi izbjegao izručenje Švedskoj zbog optužbi o silovanju koje je odbacio. Assange je tada strahovao da bi ga Švedska izručila Sjedinjenim Državama koje ga traže zbog objavljivanja povjerljivih vojnih i diplomatskih dokumenata na internetskoj stranici WikiLeaks.  Švedska je u petak prekinula tu istragu. Glavna švedska tužiteljica u Stockholmu Marianne Ny rekla je da je odlučila obustaviti istragu protiv Juliana Assangea zbog optužbe za silovanje i zatražila povlačenje europskog uhidbenog naloga koji on pokušava poništiti od 2010., navodi agencija France Presse  Tužiteljica je obrazložila da je odustala zbog neučinkovitosti iznimno dugog postupka, a ne u svjetlu novih dokaza o samom predmetu. "Zatvoren sedam godina bez optužbe, dok su moja djeca odrastala, a moje ime oklevetano. Neću to oprostiti niti zaboraviti", napisao je Assange na svom Twitter profilu, javlja agencija Reuters.  Britanska policija je odmah objavila priopćenje u kojemu ističe da će "morati" uhititi Assangea ako izađe iz ekvadorskog veleposlanstva zbog toga što je 2012. prekršio uvjete puštanja na slobodu uz jamčevinu u Velikoj Britaniji. WikiLeaks je to upozorenje primio na znanje i objavio na Twitteru da Velika Britanija "ne želi potvrditi ni demantirati da je primila zahtjev Sjedinjenih Država za izručenje". Assange je od početka tvrdio da je potpuno nedužan i da su seksualni odnosi sa Šveđankom, podnositeljicom tužbe, bili uz obostrani pristanak.