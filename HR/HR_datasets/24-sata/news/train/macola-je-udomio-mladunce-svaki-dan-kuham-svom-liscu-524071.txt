Jednogodišnji lisac Lisko Mudrov najdraži je ljubimac poznatog ličkog ugostitelja i poduzetnika Željka Oreškovića – Macole iz Korenice. U svojem domu je već udomio medvjeda, jelena i divlju svinju, a posljednju godinu brine o mladom liscu kojeg je uspio pripitomiti i zavoljeti. Lisac je glavna atrakcija u restoranu Macola, u koji svraćaju brojni turisti iz cijeloga svijeta na putu do Plitvičkih jezera. - Lani sam od lovaca čuo da su mu ustrijelili majku i da je u šumi ostalo mladunče. Bilo mi je žao životinje te sam ih zamolio da ga pronađu i dovedu meni da ga othranim. Pronašli su ga i sad već godinu dana brinem o njemu. Uspio sam ga pripitomiti, ali i zavoljeti. Prirastao mi je srcu. – govori Željko. Dodaje da lisac stanuje s njim u kući te boravi u sobi i velikoj kupaonici namijenjenima samo njemu. Svakodnevno mu priprema hranu, kuhanu piletinu i puretinu. - Pošlo mi je za rukom nemoguće. Svi govore da se lisicu ne može pripitomiti, no ja sam bio uporan u tome i uspio. Stalno je sa mnom, postao mi je veliki prijatelj. Rado se mazi, dođe do mene pa me gurka da se igra. Kad ga dovedem u restoran, obično mi sjedi u naručju, a gosti su u nevjerici kad shvate da u naručju držim lisca. Svi ga fotografiraju i žele ga podragati, no to im ne dopuštam jer bi ih ugrizao. Naučen je samo na mene – objašnjava ponosni vlasnik mladog lisca. Svojim miljeniku u dvorištu planira sagraditi kućicu i ograditi je kako bi uživao u prirodi. Zasad se povremeno druži i igra s dva psa mješanca koje je ugostitelj također udomio. Željko dodaje da mu je lisac prirastao srcu. - Kad se zaigra, tad trčkara po sobi, skače po ormarima... Voli gledati kroz prozor, a sam zna otvarati vrata na ormarima pa mi nerijetko napravi kaos. Pravi je lisac, krade sve živo, a ono što naumi, u sekundi zgrabi i odnese. Jako mi je prirastao srcu - otkrio nam je Macola. 