Hrvatski zavod za mirovinsko osiguranje u ponedjeljak je objavio na svojim internetskim stranicama da u četvrtak, 11. svibnja, počinje isplata neisplaćenih mirovina iz 2007. godine korisnicima mirovina koji su bili pripadnici Hrvatskog vijeća obrane (HVO) i članovima njihovih obitelji. "Korisnicima mirovina koji su bili pripadnici Hrvatskog vijeća obrane (HVO) i članovima njihovih obitelji neisplaćene svote mirovina za 2007. u Republici Hrvatskoj isplatit će se 11. svibnja 2017., a korisnicima i nasljednicima u inozemstvu u svibnju 2017. s mirovinom za travanj 2017. godinu", stoji u priopćenju HZMO-a. Isplata zaostataka pripadnicima HVO-a od Ministarstva rada i mirovinskog sustava, jedna je od pet zahtjeva koje je za potporu Vladi prošli tjedan tražio nezavisni saborski zastupnik Željko Glasnović, a sporazum su uz njega potpisali i premijer Andrej Plenković, ministar branitelja Tomo Medved i državna tajnica u Ministarstvu vanjskih poslova i europskih integracija Zdravka Bušić. Stranka Slobodna Hrvatska, koju su osnovali bivši članovi Živog zida, podnijela je zbog toga u ponedjeljak kaznenu prijavu Uskoku protiv premijera Plenkovića jer sporazum smatraju primjerom političke korupcije. Zamjenik predsjednika HDZ-a i potpredsjednik Hrvatskog sabora Milijan Brkić taj je zahtjev ocijenio smiješnim. "To na što oni aludiraju bilo je programu HDZ-a što se tiče statusa branitelja", podsjetio je. 