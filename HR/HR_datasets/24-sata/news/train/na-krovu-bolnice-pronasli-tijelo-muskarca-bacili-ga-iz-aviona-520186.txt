Tijelo muškarca bačeno je iz aviona u meksičkoj saveznoj državi Sinaloji, tvrde svjedoci. Tijelo je palo na krov bolnice IMSS u Eldoradu jučer oko pola osam ujutro po lokalnom vremenu. Očevici ispred bolnice rekli su da su vidjeli avion u niskom letu iznad bolnice, a zatim i bacanje muškarca iz njega. Policija još nije službeno potvrdila nagađanja o bacanju iz aviona, nego samo da je riječ o teškim smrtnim ozljedama. Navodno su još dva tijela pronađena u tom gradu, oko 60 kilometara južno od Culiacana, glavnog grada Sinaloe. Lokalni mediji javili su da su i ta dva tijela prethodno bačena iz istog aviona, a nije poznato jesu li osobe u tom trenutku bile žive. 