Iako su karte za koncert Marka Perkovića Thompsona u subotu u Mariboru rasprodane, četiri dana prije nije sigurno hoće li se koncert uopće održati. Naime, neke udruge i stranke u Sloveniji bore se već tjednima protiv nastupa, kako ga nazivaju, kontroverznog hrvatskog glazbenika. Uz to, zabranu je prije mjesec dana predložio i mariborski gradonačelnik Andrej Fištravec. Stranke Fronta za Maribor i TRS u ponedjeljak su u zajedničkoj izjavi pozvali organizatore subotnjeg koncerta da ga otkažu zbog toga što smatraju da u Mariboru nema prostora za govore mržnje. - Umjetnikovi koncerti ispunjeni su uglavnom proustaškom ideologijom i ikonografijom umotanom u patriotizam - stoji u izjavi. Gradski vijećnik Stojan Auer, pak, u koncertu ne vidi ništa sporno. Za njega je to samo posao, kaže, a na njegove izjave neistomišljenici su burno reagirali, prenosi slovenski list Večer. - Predsjednik republike nije poznavatelj glazbe Marka Perkovića Thompsona, ali su mu poznata Thompsonova politička stajališta i on ih odbija - poručeno je iz Pahorova ureda, ali uz dodatak kako je zadaća organizatora koncerta da se pobrine za red i mir na koncertu ako se on ipak održi. Iz ureda premijera Mire Cerara poručili su slično. - Predsjednik Vlade odbija svaki govor mržnje te ne podržava koncerte ili mitinge koji šire mržnju ili sličnu retoriku - poručili su iz Cerarova ureda. Najžustriji je, pak, bio predsjednik parlamenta Milan Brglez u čijoj izjavi stoji kako je takav koncert neprimjeren i za Maribor i za čitavu Sloveniju, da veliča ustaški režim i netoleranciju prema nehrvatima, a da je za to pravi primjer Thompsonova pjesma Anica, kninska kraljica. - Ti napadi dolaze najčešće od strane onih ostatka bivšeg jugokomunističkog režima koji ima još uvijek jak politički utjecaj i u Hrvatskoj i u Sloveniji. Svjetonazor koji ja nastojim promicati u svojim pjesmama potpuno je suprotan njihovom i oni na sve načine pokušavaju me prikazati negativcem. Način na koji to rade je krajnje podao i proziran jer koriste metodu prišivajući mi etiketu nacista, tašista i slično, znajući da su Europa i svijet osjetljivi na te pojave. Svatko tko je poslušao moje pjesme u njima ne može pronaći ništa od onoga za što me optužuju. Ja kao kantautor sam zaokupiran širokim spektrom tema od kojih su i vrijednosti kršćanskog svjetonazora, ljubav prema Bogu, obitelji, svojoj domovini i svemu onome što je svakom čovjeku važno pa tako mislim da je isto važno i slovenskom čovjeku - kazao je za slovenski Reporter Thompson kojemu bi ovo trebao biti prvi koncert u Sloveniji. I na društvenim se mrežama vode žustre rasprave oko ovog koncerta, a oni koji podržavaju njegovu izvedbu pitaju se kako to da se ne podržava nastup Marka Perkovića Thompsona, a podržava se nastup Cece, udovice ratnog zločinca Željka Ražnatovića Arkana, ili naprimjer Bore Đorđevića iz Riblje Čorbe koji je u jednoj svojoj pjesmi uvredljivo poručivao: “Hoće da se otcepe bečki konjušari”. 