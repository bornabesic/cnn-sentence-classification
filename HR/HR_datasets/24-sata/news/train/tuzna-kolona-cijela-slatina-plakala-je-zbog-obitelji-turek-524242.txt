Čak sat vremena prije pokopa, rijeka ljudi u Slatini slijevala se prema groblju kako bi ispratili svoje sugrađane, tročlanu obitelj koja je u utorak poginula u teškoj nesreći kraj Bjelovara. Mučne scene bile su i na groblju, kad je u 15 sati počeo pogreb. Sa svih strana čuli su se jauci i zapomaganja. Cijela Slatina opraštala se od Stjepana Tureka (66), njegove supruge Marijane (64) i kćeri Slavice (31). Oni su u utorak poginuli vraćajući se iz Zagreba u Slatinu gdje su bili na sajmu cvijeća. Na ravnom dijelu ceste kraj Bjelovara Mercedes kutinskih registracija, koji je vozio Andrija Dominković (57), točno kad su prilazili Golfu iz suprotnog smjera, naglo je skrenuo na drugu stranu. Na cesti nije bilo tragova kočenja. Stravičan direktni sudar odnio je živote Turekovih, kao i život Andrije te njegove kćeri Ane (32). U Mercedesu su bile i Martina Dominković (26) te njezina sestrična Josipa koje su teško ozlijeđene. Martinu su iz bjelovarske u četvrtak prevezli u zagrebačku bolnicu Dubrava. Prijatelji i rodbina obitelji Turak, u petak su bili neutješni. Dan žalosti koji je u četvrtak proglasio gradonačelnik Slatine i nekoliko tisuća ljudi koji su došli na groblje govore o ugledu obitelji. Predsjednik DVD Slatina, Josip Mikić, grcajući u suzama govorio je u petak o Stjepanu kao dugogodišnjem članu društva koji je, kako je naglasio, bio duša društva i veliki donator. Prije 25 godina darovao je i kip sv. Florijana, zaštitnika vatrogasaca, koji i danas stoji u dvorištu. Iza Stjepana, koji je svoj radni vijek proveo kao dimnjačar i svi su ga zvali Čađo, ostali su sin i troje unuka. Slavica je imala sina (9). U subotu je trebala proslaviti rođendan.      