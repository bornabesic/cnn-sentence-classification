U žalbi protiv sudske odluke kojom je zbog procesnih razloga ukinuto rješenje o provođenju i proširenju istrage protiv Tomislava Sauche i Sandre Zeljko, Uskok ističe kako je to prvi put da je takvo rješenje ukinuto sa stajalištem da prema Zakonu o kaznenom postupku nije moguće donijeti rješenje o provođenju i proširenju istrage. Sporno rješenje o proširenju istrage u srijedu je ukinuo sudac istrage zagrebačkog Županijskog suda, a prema riječima glasnogovornika suda Krešimira Devčića odluka je ukinuta zbog procesnih razloga s obzirom da Zakon o kaznenom postupku ne poznaje termin "proširenje istrage", već se može donijeti novo rješenje o pokretanju istrage koje se onda može spojiti s ranijim rješenjem. Uskok, međutim, naglašava da doneseno rješenje o provođenju i proširenju istrage proizlazi iz činjeničnih utvrđenja dosadašnjih rezultata istrage i provedenih izvida koji ukazuju na postojanje osnovane sumnje da su okrivljenici počinili kaznena djela na način kako im se rješenjem stavlja na teret. - Dakle, u konkretnom slučaju ne radi se o pitanju sadržaja nego forme, odnosno naziva državnoodvjetničkog akta, koji ne samo da nije u suprotnosti s odredbama Zakona o kaznenom postupku, nego je u skladu s dosadašnjom praksom svih županijskih sudova u Hrvatskoj pred kojima Ured postupa - objavio je Uskok na svojim internetskim stranicama. Uskok zaključuje da je odlukom suca istrage Županijskog suda u Zagrebu po prvi puta ukinuto takvo rješenje sa stajalištem da sukladno odredbama Zakona o kaznenom postupku nije moguće donijeti rješenje o provođenju i proširenju istrage. To može biti presedan u praksi, ali je odluka Suda u skladu sa zakonskim rješenjem pravilna. Pravilno je objašnjenje suca Mittermayera i glasnogovornika Kreše Devčića o tome da sadašnji ZKP ne poznaje institut proširenja istrage. Da li je to moguće, to je pitanje koje bi trebalo razmotriti, ali je sasvim sigurno da tekst ZKP-a taj institut ne poznaje, rekao je Veljko Miljević za N1 Televiziju.  - U ZKP-u iz 2008. imamo definirano sve što je potrebno za rješenje o provođenju istrage, ali o proširenju istrage nema ni spomena. Da je sve ovo istina vidljivo je i iz prijedloga Ministarstva pravosuđa gdje ministarstvo kaže da u članku 217. iza čl. 2. treba dodati i treći potpuno isti članak kao u zakonu iz 1997. Nema spora da u tekstu zakona mi institut proširenja istrage nemamo. To znači da su Mittermayer i Devčić u pravu kad kažu da je moglo biti doneseno samo ovakvo rješenje. To je tako. A da li bi se takva tragična situacija smjela dogoditi... - kaže Miljević. Dodaje i kako bi se moglo dogoditi da sve to završi na Ustavnom sudu.  