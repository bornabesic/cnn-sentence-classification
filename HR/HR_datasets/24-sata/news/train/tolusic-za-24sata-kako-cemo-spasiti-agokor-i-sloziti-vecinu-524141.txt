Je li i premijer Andrej Plenković kao Tomislav Karamarko pogrešno brojao do većine od 76 zastupnika u Saboru? Na koga HDZ računa u formiranju nove većine? Koliko će im naštetiti udar s desna od Zlatka Hasanbegovića, a koliko prozivke Mosta da štite kriminal u Agrokoru? Je li ministar financija Zdravko Marić teret za Vladu, kako će spasiti Agrokor od propasti i zaštiti radna mjesta u Hrvatskoj?  To je samo dio tema o kojima je govorio potpredsjednik HDZ-a i ministar poljoprivrede Tomislav Tolušić gostujući u studiju 24sata.   ''Nemojte sumnjati da ćemo složiti koaliciju poslije lokalnih izbora.  Ako do toga ne dođe, HDZ je apsolutno spreman za nove parlamentarne izbore'', kazao je Tomislav Tolušić. Većina se jedva navukla. Kako ćete pridobiti ljude koji dosada nisu htjeli s vama? ''Tu ništa nije sporno, HDZ će ponudit suradnju, ako se ne sklopi koalicija, idu novi izbori. Vlada je kolektivno tijelo, i imamo dogovore i pregovore, na Vladi moramo biti jedinstveni. Četiri ministra su svojim stavom pokazala nepovjerenje, jedino normalno rješenje je bilo da ih se smijeni". "Ponudit ćemo suradnju svima osim SDP-u. Ja bih volio da budu tu kolege iz HSS- a i ostale manjinske stranke. Nitko nikog ni na što ne sili, ali ako netko misli da treba ići na nove izbore, nema problema. HDZ će ostvariti još bolje rezultate. Sve ankete govore da će HDZ dobiti još veću podršku ako do izbora dođe. Ja osobno više ne bih išao s Mostom, ali na kraju, nadam se da do novih izbora neće doći. Što se tiče ekipe iz Mosta, mislim da se baš ne razumiju u politiku, previše je tu populizma i politikantstva.'' "Marića sad treba objesiti jer je radio u Agrokoru. Neke tvrtke su radile fiktivne mjenice, a sada ljudi iz tih tvrtki sjede u Saboru. Mislim na gospodina Šimića, zastupnika Mosta. Treba li sada njega zbog toga proganjati - ja mislim da ne treba", rekao je. Je li Marić bio kap koja je prelila čašu? Je li dotad sve funkcioniralo? "Ja se divim premijeru što je imao strpljenja sve dosad. Što se tiče prijašnjeg razdoblja, u puno stvari je sve moglo biti normalnije i fluidnije, ali do tog nije dolazilo". "Prošle godine smo imali ministra gospodarstva iz Mosta, kako on nije znao za Agrokor. Pa vjerojatno nije mogao znati. Ja sam bio ministar i prošle godine pa nisam znao".  "Ima tvrtki u državi koje nisu poslovale s Agrokor, one koje su poslovale očito su bile upoznate s modusom rada. Nitko ništa nije znao do 1.1.2017. i sad smo shvatili pred lokalne izbore da je Marić kriv - meni je to fascinantno. Kriv je Marić i to zaključujemo na osnovu toga što je radio u Agrokoru. - Super!". "Ja to ne mogu prihvatiti. Ja mogu prihvatiti dokaze. Povoditi se za tim da je Most rekao da netko valja ili ne valja - to je van svake pameti.'' ''Istraga treba biti temeljita, a dokazi, ako ih ima, nedvojbeni. Sve drugo je politika, citiram 24sata, a ja bih samo dodao - sve ostalo je politikantstvo. Ne privodi Vlada niti MUP, DORH radi istražne radnje, ako je netko kriv, odgovarat će. Vlada je njima dala na raspolaganje 5 milijuna kuna da provede istrage i to je to. Sve ostalo je politikantstvo.'' Kakvo je stanje u Agrokoru nakon što je u njegovo poslovanje ušao Vladin povjerenik, gospodin Ramljak? ''Dugove u Agrokoru je napravio Ivica Todorić i uprava koja je do 10.4 vodila kompaniju. Vlada pokušava spasiti radna mjesta i kooperante koji sudjeluju u radu koncerna, to je naš jedini cilj. Gospodin Ramljak se sigurno sa svojim timom trudi i radi najbolje što može. Taj dug nije napravila nikakva Vlada, ni vi, ni ja, ni Andrej Plenković. Kad ljudi to pričaju - meni je to strašno. Mogli smo ne napraviti ništa. Pik Vrbovec nije radio dok je trajala kriza, sada je otvoren, ali to bi, naprimjer, imali da Vlada nije reagirala. 2000 ljudi bez posla'' Jučer je donesen Zakon o poštivanju trgovačke prakse. Hoće li on pridonijeti tome da idemo u jednom drugom ekonomskom smjeru? ''O takvom zakonu se govori od 2008. Hrvatska, da se pitalo moje prethodnike, ne bi to donijela nikad. Ja bih to donio neovisno o tome koji je trgovački lanac koliko jak. Država je mogla napraviti više mnogo ranije, ali nije. Zašto 2013. kad su rokovi plaćanja bili 300 dana nekom nije palo napamet da riješi ove probleme? Otkad je tu Vlada s Andrejom Plenkovićem stvari su se počele mijenjati. Zašto neke ne funkcioniraju treba pitati one koji su tu bili ranije.'' ''Nadam se da će Zakon prihvatiti svi, i opozicija, a ja se nadam da ću ga provesti u potpunosti. Milijun za pravne, 500.000 za fizičke osobe - tolike će biti najviše kazne.'' Vi ste izgubili i dva zastupnika iz Kluba. Koliko će HDZ-u naštetiti taj udar s desna,taj autentični HDZ gospodina Hasanbegovića i Brune Esih? ''Apsolutno ih oboje cijenim. U Saboru se družimo. Što se tiče autentičnosti, zašto ona nije bila neovisna kad je ulazila u Sabor na listi HDZ? Ne moramo se uvijek svi slagati sa svim politikama, pričati o nečemu, a dobili ste mandat na temelju toga što ste bili na listi HDZ-a.'' Dobro, bila je to uzajamna ljubav, oni su vama donijeli glasove, vi njima mjesta u Saboru... ''Ne, ne, ne, nećemo tako. HDZ je sam sebi donio glasove. Ja sam, recimo, imao 18.000 preferencijalnih glasova.  Ima nešto u ljudima, ali glasa se za stranke, za politike. Ako ćemo govoriti o autentičnosti, onda izvolite vratiti naš mandat.'' Ako ta lista osvoji barem 1 posto glas više od gospodina Prgometa, očekujete li dodatnu unutarstranačku borbu? ''Ja mislim da u stranci treba biti puno mišljenja, i lijevi i desnih, i pravih i krivih, ja mislim da to u HDZ-u postoji. Tko god je u HDZ-u htio nastupati drugačije, desnije ili više prema centru, to je mogao.'' Mislite da je Plenkovićeva pozicija neugrožena? Ako mislimo imati normalan HDZ, sa svim svojim strujama, onda mislim da tu poziciju nitko ne bi trebao ugrožavati. Za kraj o mlijeku. Velika novina, ako je mlijeko u prahu nije više 100 posto samo mlijeko i imat će posebnu oznaku. Što želite tim postići? Kako će to pomoći potrošačima? ''Pričali smo zadnjih par mjeseci o pravilnicima iz sektora mljekarstva. Dva smo donijeli, treći je pri kraju. Zadnji je možda i najbitniji, dosta je bilo pregovora s Europskom komisijom. Mi dosad nismo imali propise, vjerovali smo na riječ. Nisu sva mlijeka - mlijeka. Neka su u prahu, u nekima ima malo više vode. Mi to želimo ispitati i regulirati. Ako kupujemo mlijeko za 2 kune i 60 lipa, hajdemo onda reći ljudima je li to mlijeko u prahu i voda ili pravo mlijeko. Hajdemo im reći što kupuju. Mi smo to trebali riješiti prije 4 godine, i prije 3 i prije 2. Ali dobro, tu smo da rješavamo probleme, kao što sam rekao.''   