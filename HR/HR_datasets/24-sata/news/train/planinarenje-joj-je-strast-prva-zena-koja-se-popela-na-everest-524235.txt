Biti na vrhu svijeta nije najbolji trenutak ekspedicije, kao što svi misle. To traje tek desetak minuta. Posebnost je u cijelom putovanju i avanturi, rekla je Cathy O’Dowd, prva žena koja je prije 21 godinu stajala na najvišem vrhu svijeta. Ova vrhunska alpinistica iz Južne Afrike održala je u petak predavanje na Leap Summitu, trodnevnoj konferenciji za inovacije, karijeru i moderne tehnologije u Zagrebu. Sa sudionicima je podijelila iskustva svojih višetjednih avantura u vječnom snijegu i ledu te ih primijenila na svakodnevne poslove. - Planinarenjem sam se počela baviti još kao djevojčica. Zanimljivo je da nikad nisam voljela timske sportove, ali danas bih kao najvažniji faktor u poslu, kao i u penjanju na Mount Everest i druge planine, istaknula upravo tim - objašnjava. Smatra kako svojoj ekipi u ekspedicijama pridonosi iskustvom, koje smatra važnim za svaki posao, ali za nju to ne znači i zajamčen uspjeh. - Ja sam jedna od onih penjačica koja će radije sići s planine ako procijenim da nemam dovoljno hrane, vode ili ako mi pak prognoza vremena ne ide na ruku. To jedan od razloga zašto nisam nastradala na ekspediciji za razliku od mojih kolega koji su, nažalost, zbog hladnoće morali amputirati dijelove noge, a neki su i poginuli - objašnjava. Njoj je najbitnije da se sa svakog putovanja vrati kući živa i zdrava. Ipak, pripreme za takve pothvate traju čitav život. Cathy dodaje da se čovjek za njih nikad ne pripremi do kraja. Naglašava kako na isti način ljudi funkcioniraju u svakom sportu, ali i unutar svake tvrtke. - Uvijek će vas nešto kočiti. Zato pokušavam savjetovati ljude kako nadići prepreke, ali i kako odustati ako procijenim da je situacija rizična - govori Cathy. Zbog toga sudjeluje na raznim konferencijama, a napisala je i dvije knjige. Odustajanje za nju ne znači i poraz, a svaki vrh joj je jednak izazov. 