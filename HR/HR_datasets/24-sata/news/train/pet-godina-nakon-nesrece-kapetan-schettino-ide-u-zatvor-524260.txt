Francesco Schettino pet godina nakon teške pomorske nesreće u kojoj je poginulo 32 ljudi, ide u zatvor. Vrhovni sud potvrdio je kaznu od 16 godina i mjesec dana za kapetana kruzera Costa Concordia. Schettino je osuđen jer je izazvao nesreću, za smrt iz nehaja i napuštanje broda. U zatvor bi mogao već večeras. Presudu je dočekao na tajnoj lokaciji u blizini svojeg doma u  Meti di Sorrento, piše Corriere della Sera.   - Vjerujem u pravdu, predat ću se - rekao je Schettino.  Proces protiv Schettina počeo je u srpnju 2013. godine. Podsjetimo, 13. siječnja 2012. godine, kruzer na kojem je bilo 4200 ljudi se nasukao kod otoka Giglio. Olupina broda je u srpnju 2014. izvučena i prebačena u Genovu. Tužitelji su za Schettina koji je jedno vrijeme proveo u kućnom pritvoru tražili 26 godina zatvora. Osuđeno je još petero ljudi na kazne zatvora od 18 do 34 mjeseca. Na suđenju Schettinu je svjedočila i Domnica Certoman, plesačica koja je priznala da je bila Schettinova ljubavnica.  