Da je izgradnja nove bolnice u Bjelovaru „posvađala“ dojučerašnje partnere na županijskoj razini vidjelo se na Skupštini, gdje su HDZ-ovci prešli u oporbu i glasali su protiv odluke da Opća bolnica podigne kredit od 90 milijuna koliko je uz 70 milijuna iz EU fondova potrebno da se dovrši i opremi bolnica. Iz HDZ-a su odapeli strelice prema županu Damiru Bajsu, koji je uz njihovog Miru Totgergelia jedini kandidat na predstojećim izborima za župana, kako će taj kredit baciti na „leđa“ Bjelovarsko – bilogorsku županiju.  Na ta prozivanja su reagirali i iz ŽO SDP-a u utorak na konferenciji za novinare kazavši kako je nelogično da sada HDZ iz svih oruđa napada Bajsa, a oni su, a ne SDP bili s njim u koaliciji. Vedran Babić, saborski zastupnik i predsjednik ŽO je kazao kako je SDP bio oporba na Županijskoj ravni, ali konstruktivna te da su podržavali sve dobre projekte iza kojih je stajao Bajs. Babić je kazao kako je pruga Sv. Ivan Žabno – Gradec koja bi se trebala dovršiti do konca godine projekt koji je Bajs „progurao“ za vrijeme Vlade Zorana Milanovića.  - To je licemjerje jer su do sada stajali uz svaki Bajsov potez i bili članovi upravnih vijeća i drugih poluga vlasti na Županiji. Koliko čujemo, Totgergeli najavljuje da će kao župan obustaviti izgradnju nove bolnice u tim okvirima. Koliko je HDZ-u stalo do naše županije govori i podatak da se najavljuje izgradnja obične umjesto brze ceste prema Bjelovaru, a što je korak unatrag – kazali su Babić, Bojana Hribljan i Tihomir Jaić – članovi ŽO SDP-a.  Zatražili smo i objašnjenje Damira Bajsa, vezano uz kredit od 90 milijuna kuna, koji je za županiju preveliko opterećenje.  Bajs je kazao kako je u Zaboku za novu bolnicu podignut kredit od 228,6 milijuna, dok je za onu u Puli kreditno zaduženje čak 300 milijuna kuna.   Za bolnicu u Zaboku kredit se vraća kroz 15 godina. Time da 50 posto ide iz Ministarstva zdravstva, 35 posto iz decentraliziranih sredstava, a 16,5 posto ili oko 2,7 milijuna kuna godišnje plaća Krapinska - zagorska županija. Za bolnicu u Puli, koja se gradi ugovoren je kredit od 300 milijuna kuna na 18 godina uz 4 posto kamata. Kredit se otplaćuje iz decentraliziranih sredstava 30 posto, a Istarska županija sudjeluje u financiraju s 25 posto. Bolnica u Puli stoji 800 milijuna kuna. Nova bolnica će se prostirati na 28 tisuća četvornih metara.  - Kao što se vidi naše bi zaduženje bilo daleko manje, i uz manju kamatu koja iznosi 2,5 posto. Kredit od 90 milijuna će se vraćati na način kao što se vraća onaj u Zaboku – pojasnio je Bajs. Na kraju je kazao kako za sve postoji suglasnost Ministarstva zdravstva i zeleno svjetlo za povlačenje novca iz EU fondova. 