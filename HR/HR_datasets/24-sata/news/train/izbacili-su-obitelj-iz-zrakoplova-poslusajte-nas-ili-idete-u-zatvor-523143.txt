Prebukirani zrakoplov američke kompanije Delta Airlines bio je poprište incidenta. Naime, osoblje leta Havaji - Los Angeles zatražilo je obitelj Schear da oslobodi mjesto koje je bilo rezervirano za njihovog sina. Otac Brian tvrdi da mu je osoblje prijetilo da će ih poslati u zatvor, pa čak im i uzeti dijete ako ne prepuste sjedalo, piše BBC. - Mogu me izbaciti iz aviona - rekao je Schear službenici u avionu. Ona ga je upitala misli li i na cijelu obitelj, a on je odgovorio potvrdno. Zatim se ubacila druga službenica i nepristojnim rječnikom gotovo izbacila Scheara iz takta. - Ako nas ne poslušate, to je savezni prekršaj. Vi i vaša supruga ćete završiti u zatvoru - bile su njezine riječi, na što je Schear odgovorio da je on kupio to mjesto i da nije u redu da netko drugi dobije njegovo plaćeno mjesto. Cijela situacija se zakuhala jer je Schear platio mjesto za svog sina koji je otputovao ranije, a umjesto njega su poveli drugog sina. Osoblje je pokušalo objasniti da mjesto ne koristi osoba za koju je ono kupljeno, a epilog svega je da je obitelj morala platiti hotelski smještaj za dodatnu noć i 2.000 dolara za idući let. Iz Delta Airlinesa su poslali službenu ispriku obitelji. 