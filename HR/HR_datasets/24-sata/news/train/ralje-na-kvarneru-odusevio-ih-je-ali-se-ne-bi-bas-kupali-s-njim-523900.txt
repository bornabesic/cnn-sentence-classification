Primijetio sam ga s desne strane trajekta. Mirno je plivao blizu površine, a kad smo mu se približili, nestao je u dubini, rekao nam je radnik s trajekta. U petak oko 16.10 sati s trajekta “Bol” koji je išao iz Porozine prema Brestovi snimio je morskog psa. Dodaje kako je trajekt od životinje bio udaljen samo 10-ak metara, a susret je trajao 20-ak sekundi. Svi na brodu čudili su se kako je morski pas velik, a djeca su vikala od oduševljenja.  - Bio je dugačak oko pet metara. Kasnije tijekom dana vidjeli smo ga još dva puta na 500 m od trajekta. Sutradan ga nije više bilo - kaže radnik.  U trenutku susreta od obale su bili udaljeni 1,7 km, a more je tamo duboko i do 68 m. Pretpostavlja da je u pitanju gorostasna psina i da je još beba jer takva vrsta zna narasti i mnogo veća.  - Ne bih se kupao s njim. Prvo bih provjerio koja je to vrsta - smije se radnik.  Sumnje da je u pitanju gorostasna psina potvrdio nam je  Alen Soldo, stručnjak za morske pse.  - Moglo bi se kazati da je bebica jer oni znaju narasti i do devet metara. Veliki dolaze krajem drugog mjeseca i u Jadranu ostaju do kraja četvrtog, a manji primjerci dolaze u svibnju i lipnju. Hrani se isključivo planktonima i potpuno je bezopasan - kazao nam je Soldo. 