Francuski predsjednički kandidat Emmanuel Macron žrtva je "masivnog i koordiniranog" hakerskog napada čija je svrha utjecati na izbore u nedjelju, priopćio je njegov izborni stožer u petak kasno navečer. U priopćenju se navodi da su dokumenti koji su u petak procurili na internet bili u mailovima hakiranim prije nekoliko tjedana. Radi se o elektronskoj pošti dužnosnika njegovog pokreta En Marche! (Naprijed!). Ti su dokumenti pomiješani s lažnim dokumentima kako bi "posijali sumnju i dezinformacije", navodi njegov izborni stožer dodajući da je to pokušaj "destabilizacije francuskih predsjedničkih izbora" sličan onome koji se dogodio u Sjedinjenim Državama prošle godine.  Macronova stranka već je krajem travnja potvrdila da je bila meta hakerske skupine "Pawn Strom". Zapadne tvrtke za sigurnost podataka na internetu smatraju da bi ta skupina mogla biti povezana s ruskim obavještajnim službama. Izborno povjerenstvo priopćilo je da će održati sastanak kasnije u subotu nakon što ga je Macronov izborni stožer izvijestio o hakiranju i objavljivanju podataka. Povjerenstvo je pozvalo medije da budu oprezni u objavljivanju detalja o mailovima budući da je izborna kampanja završena. Prema ispitivanjama javnog mišljenja, centrist Macron pobijedit će u nedjelju kandidatkinju Nacionalne fronte Marine Le Pen u drugom krugu predsjedničkih izbora, koji se smatraju najvažnijim francuskim izborima zadnjih desetljerća. Posljednje ankete pokazuju da će Macron osvojiti oko 62 posto glasova. 