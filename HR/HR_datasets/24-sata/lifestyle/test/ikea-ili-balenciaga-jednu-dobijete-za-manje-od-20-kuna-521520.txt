Balenciaga, francuski kultni brend, je nedavno na tržištu predstavio torbu koja nevjerojatno sliči Ikeinoj torbi za kupovinu, poznatoj "FRAKTA" torbi. Balenciagina verzija je opisana kao ekstra-velika torba za kupovinu, a sama "FRAKTA" torba u Ikei postoji samo s tom namjenom.   Obje torbe su neonsko plave boje, istog oblika i veličine, sličnih ručki, s malom razlikom - u materijalu i... cijeni. Balenciagina verzija torbe košta 12.650,00 kuna, a u Ikei ovakvu torbu se može naći u tri verzije i platiti od 3,90 kuna do 19,90 kuna. Balenciagina torba je napravljena od kože i dolazi u tri boje - crnoj, žutoj i plavoj, a upravo je plava verzija torbe postala predmet rasprave. Ikeina verzija torbe je napravljena od polipropilenskog vlakna, lako se održava i postoji tri različita modela. - Jako smo polaskani što je Balenciagina torba slična Ikeinoj ikoničnoj održivoj plavoj torbi za 3,90 kuna. Ništa ne može pobijediti svestranost velike plave torbe! - izjavili su Ikeini predstavnici su za magazin Today. Francuska modna kuća Balenciaga dosad nije komentirala sličnost proizvoda. U ovom trenutku, na službenim internet stranicama Balenciage, dotična torba se ne može naći.   