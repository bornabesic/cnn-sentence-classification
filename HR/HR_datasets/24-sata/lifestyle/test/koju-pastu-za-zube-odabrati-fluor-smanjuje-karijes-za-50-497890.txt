Ne postoji čarobna pasta za zube i ne postoji čarobni sastojak koji će zube zaštititi, karijes zaustaviti i dati vam biserni osmijeh. Osim aktivnih pasti koje služe isključivo za posebnu namjenu (preosjetljivost zubi, izbjeljivanje, svjež dah...), uglavnom se sve sastoje od identičnih sastojaka. Najvažniji sastojak svake paste je fluor. Prevencija karijesa fluoridima je odavno poznata, a u zadnje vrijeme se prednost daje topikalnoj naspram sustavne primjene fluorida. Osim u zubnim pastama, vodicama za ispiranje usta i žvakaćim gumama, flouridi se nalaze u raznim lakovima i gelovima. - Fluor je potpuno prirodni mineral koji se nalazi u mnogim prehrambenim proizvodima te pitkoj vodi. Kad se fluor ugradi u zubnu caklinu, čini je znatno čvršćom i otpornijom na karijes. Zubna pasta je idealan nosač za prijenos fluora, a dnevnom upotrebom paste s fluorom smanjuje se pojava karijesa za čak 50 posto - kaže dr. med. dent. Luka Lubina i glavni urednik portala mojstomatolog.hr. Do treće godine trebala bi se koristiti pasta sa 1000 ppm floura, a nakon treće preporučeno je koristiti pastu s 1350-1500 ppm fluora (ppm je obilježen na ambalaži zubne paste). Isto tako fluoridni lakovi koje aplicira stomatolog mogu dodatno zaštititi dječje zube od karijesa, a u Velikoj Britaniji je postotak karijesa u statistički značajnom padu otkad se oni koriste - objašnjava nam Lubina. Dodaje da, iako postoje teorije zavjere kako je fluor štetan i da se koristio kao bojni otrov, te teorije “ne drže vodu” jer u količini koja se nalazi u pastama dokazano je da jača zubnu strukturu i pospješuje remineralizaciju, odnosno obnovu cakline. Ksilitol je još jedan bitan sastojak jer zaštitno djeluje na zube mijenjanjem sastava bakterijske flore u ustima. Ksilitol je prirodni šećer koji bakterije u ustima “zamijene” s klasičnim šećerima a unutar metabolizma ksilitola neće doći do stvaranja kiseline koja je štetna za zube. Nalazimo ga u mnogim pastama za zube, ali i žvakaćim gumama, koje potiču lučenje sline. Klorheksidin je antiseptik i češće se nalazi u vodicama za ispiranje usta, no u zadnje vrijeme se nalazi u sve više pasta i gelova za zube. - Treba onemogućiti razvoj bakterija. Molekule klorheksidina su negativno nabijene te se svojim negativnim nabojem vežu za pozitivno nabijene bakterije. Bakterije zbog toga ne mogu normalno funkcionirati i umiru. Posebno dobar učinak klorheksidin ima na streptokoke, koji su glavni uzročnici karijesa. Klorheksidin se veže i na oralnu sluznicu te se polagano otpušta djelujući kao depo-antiseptik - objašnjava nam dr. Luka Lubina. Kad ste čitali sastav paste za zube, možda ste na ambalaži uočili oznake u obliku kvadratića i to različitih boja - crne, plave, crvene, zelene... - Na internetu se mogu pronaći članci u kojima svaka boja označava drukčiji kemijski sastav proizvoda, pa se tvrdi da su zelena prirodni sastojci paste za zube, crvena prirodni i kemijski sastojci u određenom omjeru, plava kemijski sastojci i lijekovi, a crna u potpunosti kemijski sastav, no valja znati da takve oznake (kvadratići) stoje i na šamponima, kremama, kutijama. Ovaj tip oznaka na ambalažama proizvoda pakiranih u tube služe kako bi optički čitač strojeva znao gdje je kraj ambalaže, tj. gdje je kraj količine, te kad je tuba spremna za rezanje i zatvaranje - dakle nemaju veze sa sastavom proizvoda. A boja kojom su otisnute te oznake isključivo je jedna od boja koje se rabe u samom vizualu ambalaže (tube) i koja mora biti u kontrastu s podlogom na kojoj je otisnuta kako bi bila vidljiva strojevima - komentira taj mit Andrijana Kovačić, dr. dent. med. spec. ortodoncije. Dijete smije početi koristiti pastu kada nikne prvi mliječni kutnjak, s oko 1,5 godina. Preporučuje se koristiti paste namijenjene djeci, budući da sadrže manje fluora od pasti za odrasle (≈500 ppm F). Obogaćivanje pitke vode fluorom se istražuje 50-ak godina, a studije su pokazale da pijenje takve vode smanjuje kvarenje zubi za 50-60 posto. Vrlo malo zemalja ima vodu prirodno obogaćenu fluorom. Postoje i paste koje sadrže vodikov peroksid ili perborat, koji se i u ordinacijama koriste za izbjeljivanje. No ako kupujete paste “za izbjeljivanje”, razočarat ćete se jer se u puno slučajeva radi o placebo efektu. Zbog uputa da zube četkate češće i dulje jednostavno ćete poboljšati higijenu, a samim time i izbijeliti zube, kaže Lubina. S obzirom na svoje snažno dijelovanje, klorheksidin iz paste ima i neke negativne učinke, a to su gubitak okusa i pojavljivanje “crnog“ jezika, ali to se odnosi na pretjerano uzimanje. Simptomi nestaju nakon prestanka. Na četkicu je dovoljno istisnuti količinu paste koja odgovara zrnu graška. Ne zaboravite da djeca obično progutaju dio paste prilikom pranja zuba, te zato morate kontrolirati količinu paste koju koriste. Postoji nebrojeno puno pasti za zube i svaka se odlikuje nečim drugim, pa u velikom izboru koje nudi današnje tržište pronađite pastu koja vama odgovara. Ako dvojite u izboru, pitajte svog stomatologa za savjet. Za dodatnu zaštitu od karijesa zubi se mogu premazivati otopinom ili gelom fluorida. Također su u upotrebi žvakaće gume s fluorom i ksilitolom, a koriste se kod djece s aktivnim karijesom. Tema: Novosti iz dm svijeta 