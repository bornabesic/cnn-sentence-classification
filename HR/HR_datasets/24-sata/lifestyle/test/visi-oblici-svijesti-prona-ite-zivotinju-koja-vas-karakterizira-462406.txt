Ako vam se katkad učinilo da vas netko podsjeća na neku životinju, možda to nije samo zgodna dosjetka nego odraz njegove istinske naravi. To što danas može zvučati jako čudno, bila je svakodnevica američkih Indijanaca u čijem su svijetu duhovi životinja imali počasno mjesto. Često su i imena nadjenuli prema nekoj životinji, čime bi opisali svoje osobine, htijenja, prepoznavanje svoje životne zadaće ili bi nosili sa sobom dijelove životinje, pero, zub ili šapu, za koju su smatrali da im daje svoje moći i štiti ih. Tako bi se simbolički stavili pod zaštitu posebne energije koju su nazivali duhom životinje. Pojedino pleme, ili obitelj, imalo je svoj totem sa životinjama s kojima su povezani, njihovom energijom, osobinama, duhom. Totem se gradio od mnogih životinja, kako se razvija i čovjek. Prva je životinja, ona na dnu totema, najvažnija, na nju su se nastavljale, prema gore, ostale životinje. Nije stoga čudno da i indijanski horoskop nosi životinjska imena.  - Važno je ne tražiti od životinja da budu kao ljudi. One su osjećajna bića različita od nas. Zbog toga prilikom kontakta s njima ne trebamo ih doživljavati kao nekoga tko nam je sličan, ali isto tako i ne doći u napast da ih izjednačimo s neživim stvarima - napisala je u knjizi “Magijsko štovanje životinja“ alternativka Yvonne Aburrow. Mogućnost komuniciranja s njima uvijek je bila pripisivana posebnim pojedincima. Primjer za to imamo i u Bibliji u priči o Danijelu bačenom u jamu s lavovima koji ga nisu napali. No dok se tu može reći da je bila riječ o božanskoj intervenciji, u priči o svetom Franji nitko ne odriče da je propovijedao i komunicirao s pticama. U šamanskom vjerovanju svaka je stvar živa i ima određenu moć i mudrost. Vjeruju da svatko ima svoje moćne životinje, životinjske duhove  koji žive u  njemu, daju mu moć i štite ga od bolesti, slično kao što to čini anđeo čuvar. Svaka životinja u nama povećava moć i snagu tako da bolest i negativna energija ne mogu naštetiti. Šamani vjeruju kako svatko ima nekoliko moćnih životinja u sebi koje ga trebaju voditi od djetinjstva do zrelosti i dalje kroz život. Životinje privlače emocionalne potrebe pojedinca koje se s vremenom mijenjaju, a osim što ga štite, životinje mu pomažu prebroditi duboko utisnute strahove i nesigurnosti. No one se zapravo mogu shvatiti i kao odraz najzatomljenijih dijelova osobnosti te su vrlina koje vam trebaju da biste se nosili sa životnim izazovima. No nisu sva takva vjerovanja stara. Početkom 20 stoljeća živio je karizmatičan duhovni učitelj Georgij Ivanović Gurđijev koji je tvrdio da ljudi  ne percipiraju realnost kakva jest, da nisu svjesni sebe nego žive u stanju hipnotičkog “budnog sna”, nazivao ih je spavačima, a bitnim je postupkom buđenja smatrao osvještavanje svoje unutrašnje životinjske naravi, stoga je i svoje učenike nazivao životinjskim imenima kako bi ih potaknuo da prihvate svoje unutrašnje “životinjsko ja“ i da ga počnu njegovati. Bez toga ne možemo postati svjesni svojih instinktivnih i nesvjesnih poriva, a onda niti postići cjelovitost.  VRANA kao duhovna životinja povezana je sa životnim tajnama i magijom. Snaga ove ptice jest pružiti uvid i sredstva za potporu. Povezuje se s otajstvom stvaranja, sudbinom, alkemijom, inteligencijom, neustrašivošću, ali i manipulacijama. LAV je neumoran borac protiv svih životnih izazova. Duh lava predstavlja hrabrost, snagu u prevladavanju teškoća. Prisutnost ove snage može značiti da je nešto “divlje” ili teško kontrolirati. Simbolizira snagu, asertivnost i osobnu moć.  SOVA je duboko povezana s mudrošću i intuitivnim znanjem. Ako imate sovu kao totem, vjerojatno ste sposobni vidjeti ono što je skriveno većini. Kad vas vodi duh ove životinje, možete vidjeti istinsku stvarnost, bez iluzija. Donosi i inspiraciju.  DUPIN donosi harmoniju. Simbol su zaštite i uskrsnuća. Njihova razigrana narav podsjeća da treba živjeti s humorom i veseljem. Ljudi koji se identificiraju s dupinima obično su mirni i nježni, ali s dubokom unutarnjom snagom VUK simbolizira nagon, inteligenciju, apetit za slobodom i svijest o važnosti društvenih veza. Kad vuk uđe u vaš život, obratite pozornost na ono što vam intuicija govori. Vučji duh znači oštru inteligenciju, ali i nedostatak povjerenja.  MEDVJED je simbol uzemljenja i snage. Kao totem nadahnjuje one koji trebaju hrabrosti da ustanu protiv nedaća. Medvjed je u kontaktu sa zemljom i ciklusima prirode te podrška u emotivnom i fizičkom iscjeljenju. Uvijek se bori protiv nepravde.  LISICA se često povezuje s prevarama, ali kao totem postaje učitelj za brzo pronalaženje puta i prevladavanje prepreka. S njom ste pozvani da koristite ili razvijete brzo razmišljanje i prilagodljivost. Osjetljiva je i lukava, a rješava sve nezgodne situacije.  KONJ simbolizira osobni rast, strast i želju za slobodom. Donosi pokretačku snagu i napredak te uspostavlja ravnotežu između instinktivnog i pitomog dijela osobnosti. Potencira seksualnu energiju i snažne emocije i želje, jer uvijek se kreće slobodno.  LEPTIR simbolizira osobnu preobrazbu. Ako je leptir vaš totem ili duhovna životinja, obratite pozornost na područja u vašem životu ili osobnosti kojima treba duboka promjena. Simbolizira obnovu, ponovno rođenje, ali i lakoću postojanja te zaigranost. JELEN Ako vam je jelen duhovni vodič, jako ste osjetljivi i imate jaku intuiciju. Mudrost ovog totema pomaže da budete i odlučni i nježni u nastupu. Jelen daruje sposobnost regeneracije i brzog kretanja, dodir s tajnama života. Sama potraga za vašom unutrašnjom, totemskom životinjom neka počne prisjećanjem na djetinjstvo. Pritom se ne ograničavajte na ljubimce i životinje koje su možda živjele u vašem okruženju nego sagledajte sliku šire: koja vam je bila omiljena igračka, neki životinjski lik? Možda vam pomisao na neku životinju izaziva posebno lijep osjećaj ili ste često sanjali neku životinju. Posebno je važno ako se neki snovi s istim životinjama ponavljaju i jesu li u tim snovima te životinje pokušavale o nečemu razgovarati s vama ili su vam pokušavale prenijeti neku poruku. Ta bi životinja mogla biti ona koju tražite. Svoju totemsku životinju možete sresti i tijekom meditacije. Najjednostavnija uputa za meditaciju glasi da se opustite i osluškujte otkucaje svoga srca i disanje, ali ne mijenjajte ritam udaha. Tada vam se možda pojavi slika neke životinje. Totemska životinja uvijek donosi pozitivan pomak, postizanje zdravlja na svim razinama – emotivnoga, fizičkoga, mentalnoga i duhovnoga. Duhovna iscjeliteljica Sonia Choquette ističe da je za uspostavljanje veza sa svojim duhovnom stranom važno:  “...usredotočiti se na aktivnosti koje u nama stvaraju osjećaj zadovoljstva i ispunjenosti ili, još bolje, primijetite kad se smijete ili kad osjećate lakoću življenja u vlastitoj koži. To su trenuci kad vam je duša nadahnuta i to su iskustva koja vas otvaraju prema većem svijetu, odnosno svijetu duhovnih vodiča i moćnih totemskih životinja. One će vas voditi u trenucima izgubljenosti poput anđela čuvara.“  