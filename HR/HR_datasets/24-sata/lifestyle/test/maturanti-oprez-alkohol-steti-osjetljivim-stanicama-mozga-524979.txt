Ali, bez obzira broj mladih s ovim problemima, dr. Romac nastavlja: - No većina tih mladih ljudi, iako piju alkohol, ne smatra da imaju bilo kakav problem s alkoholom niti je to razlog njihova dolaska. Kroz razgovor često čujemo da piju iz znatiželje, zbog dokazivanja pred vršnjacima i suprotnim spolom, iz potrebe za prihvaćanjem, ponekad opuštanjem. Neki piju iz dosade, neki iz zabave, neki jer je to ‘cool’, a neki misle da se ne mogu zabaviti bez alkohola. I nitko ne planira postati alkoholičar - iako znaju da rizik postoji, misle da se to ne odnosi na njih i da imaju stvari pod kontrolom. Zato je, dodaje Romac, uz Dan maturanata važno da roditelji i stručnjaci pošalju djeci poruku da im alkohol nije potreban kako bi se zabavili i proslavili to što će zakoračiti u svijet odraslih. Naime, mladi ne razmišljaju o mogućim posljedicama opijanja, a ono nije nimalo bezazleno, čak i ako piju “povremeno”.   - Pijenje alkohola u toj dobi utječe i zaustavlja kognitivni i psiho-emocionalni razvoj, što se u kasnijoj dobi uglavnom teško može nadoknaditi - upozorava dr. Danica Romac i dodaje: - Mozak adolescenta, osobito prefrontalni korteks, koji se u adolescenciji još intenzivno razvija, izrazito je osjetljiv na sva sredstva ovisnosti, pa i alkohol. Ovaj dio moždane kore odgovoran je za kritičku procjenu situacija, odlučivanje, kontrolu želja i emocija, što u alkoholiziranom stanju ne funkcionira, pa mladi ljudi pod utjecajem alkohola lako mogu upasti u nevolje. Novija istraživanja pokazuju da pijenje alkohola u mladoj dobi oštećuje i osjetljive dijelove mozga u hipokampusu - odgovornog za osjećaje, pamćenje i učenje. Promjene su izraženije što djeca piju ranije i što je količina popijenog alkohola veća - pojašnjava liječnica. Danas je, dodaje, poznato da alkohol oštećuje živčana vlakna koja prenose poruke živčanim stanicama. - Stanice se mogu oporaviti uz apstinenciju, ali nakon oporavka one su strukturalno promijenjene, što rezultira promjenom u načinu rada mozga - upozorava. Iako eksperimentiranje s alkoholom ne vodi nužno u ovisnost, pripito ili pijano stanje je rizično ponašanje, jer zbog lošijih procjena i rasuđivanja mogu nastati i kobne posljedice, poput prometnih nesreća, rizičnog seksualnog ponašanja, pa i neželjene trudnoće, popuštanja u školi, te problema sa zakonom, što može imati teške i trajne posljedice u budućnosti - kaže Romac.  Mladi ljudi koji imaju problema s alkoholom često su razdražljivi, grubi, nestrpljivi, a sve to vodi u konflikte i do narušavanja odnosa s obitelji i prijateljima. Skloniji su tuzi i bezvoljnosti, koju onda dodatno “liječe” alkoholom, stvarajući tako začarani krug, ističe liječnica.  Vodite računa o tome da alkohol puno brže djeluje ako se: piju koncentrirana pića, pije na prazan želudac (maksimalna koncentracija alkohola u krvi postigne se već za 10 do 20 minuta), piju topla pića, pije brzo (eksa), uz ugljični dioksid i bikarbonate (pjenušci). Ako pijete alkohol ne biste smjeli ostati sami i nemojte se vraćati kući sami radi vlastite sigurnosti te manjeg rizika od nesreća, ozljeda i trauma, koje mogu biti opasne za zdravlje i život. I ne ostavljajte prijatelje same ako piju. Ako je prijatelj u nevolji, treba pozvati njegove roditelje, pouzdane odrasle osobe ili Hitnu pomoć ako je potrebno. Ne sjedajte za volan automobila ako ste pili i nemojte dopustiti da vas vozi osoba koja je pila. Povratak kući treba osigurati uz pratnju osobe koja nije pila. Može se pozvati i taksi ili koristiti javni prijevoz. Više od 90 posto mladih u dobi od 15 godina u Hrvatskoj probalo je alkohol, a udio onih koji izjavljuju da su pili 40 puta i više se kontinuirano povećava. Od 2007. mladi u Hrvatskoj piju više od prosjeka mladih u EU, a po udjelu adolescenata koji su u proteklih 30 dana popili pet ili više pića zaredom 2014. na trećem smo mjestu u odnosu na zemlje EU. Izjavu da je protekli mjesec imalo najmanje jednu takvu fazu opijanja dalo je čak 59 posto dječaka i 48 posto djevojčica, upozoravaju dr. Marina Kuzman i dr. Marija Posavec iz HZJZ-a. Ako tinejdžer pije prije 15. ima četiri puta veću vjerojatnost da razvije ovisnost od alkohola nego oni koji čekaju da napune 21. te sedam puta veću vjerojatnost da će biti sudionik prometne nesreće zbog pića.  A što o alkoholu misle trudne Hrvatice, pročitajte ovdje.  