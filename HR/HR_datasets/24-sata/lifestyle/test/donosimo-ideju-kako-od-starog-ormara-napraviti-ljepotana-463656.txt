Starog namještaja najlakše se riješiti, no mi predlažemo da budete među onima koji će ga shvatiti kao izazov i osobni kreativni projekt. Odvažite se, a mi vam donosimo genijalnu ideju kako od starog ormara napraviti pravog Tajna ovog projekta je brušenje i oblaganje. Morat ćete se malo koristiti stolarskim majstorijama, ali sve je zapravo jednostavno i ne zahtijeva komplicirane zahvate. Da biste se upustili u ovaj makeover morate imati brusilicu i pilu. Kompletan ormar treba dobro izbrusiti tako da se skine sav stari lak i da se dođe do prirodne strukture drveta. Ovom dijelu posvetite mnogo pažnje jer je poanta da ormar na kraju odaje dojam sirove ljepote drveta. Nakon brušenja zaštitite drvo posebnim premazom. U ovom konkretnom slučaju uklonjeno je podnožje ormara i stavljene su stilizirane nogice kako bi upotpunile dojam (mogu se dati izraditi po mjeri, možete ih napraviti sami, a možete ih i kupiti gotove). Čini li vam se to suviše komplicirano, ostavite podnožje onakvo kakvo jest. Sljedeće što je vrlo bitno su obične daske od sirovog drveta (borovina, jelovina). Ovisno o veličini ormara neka budu širine otprilike desetak centimetara. Daske iskrojite i izrežite tako da njima možete četverokutno obložiti rubove oba krila ormara, a po dijagonali svakog krila ide još jedna daska iste širine. Daske ćete zalijepiti za krilo specijlaziranim ljepilom za drvo. Naravno, dok to radite krila ormara ćete skinuti, pa kad zalijepite daske znajte da morate koristiti i stege koje će čvrsto sve držati na mjestu dok se ljepilo posve ne osuši. U međuvremenu razmislite o unutrašnjosti ormara. Složite police ili ladice prema svojim potrebama i kako vam najbolje odgovara. I na kraju, ovo što je dalo dodatnu i posebnu dimenziju redizajniranom ormaru su antikni detalji – svijećnjaci i bravica za zatvaranje vrata. Ovakve predmete možete naći na buvljacima ili u antikvarijatima vrlo povoljno, a u krajnjoj liniji, možete kupiti i nove predmete od kovanog željeza koji stilom podsjećaju na vintage komade. Tema: Kreativni dom 