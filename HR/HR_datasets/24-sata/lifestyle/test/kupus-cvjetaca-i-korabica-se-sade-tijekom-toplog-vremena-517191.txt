U povrtnjaku već sijemo mnoge vrste povrća, začina i aromatičnog bilja. Među njima je i prvo plodovito povrće. Pritom se treba prisjetiti dosadašnjih poteškoća s rajčicama i odabrati otpornije sorte, koje stignemo posijati do kraja ožujka. Prvi radovi na otvorenome uključuju sadnju proljetnog češnjaka i luka. Krajnje je vrijeme i da okopamo prezimjele usjeve salate, matovilca i špinata ako to nismo učinili u veljači. Okopavamo i čistimo gredice sa šparogama. Gnojimo ih kompostom - tri litre na četvorni metar. Upotrijebiti možemo i kupovna organska gnojiva.   Na otvoreno sijemo prve ljetne salate - u proljeće sijemo prije svega mekolisne sorte, a za prvu su sjetvu primjerene i neke hrskavoliste sorte. U hladnu, nezagrijanu zemlju sijemo grašak, bob, rotkvicu i rikolu. Posijati možemo i azijske lisnate salatnice, koje će obogatiti proljetni jelovnik. Ako je ožujak topao, bez straha možemo posaditi sadnice kupusnjača: ranoga kupusa, cvjetače i duge korabice. Krumpir, koji smo naklijali u veljači, možemo saditi i pokriti debelim malčem. Neproklijali je bolje izbjegavati jer će klijati neravnomjerno i propadati. U ožujku prevrćemo kompostnu krpu, ako to nismo učinili prošle jeseni. 