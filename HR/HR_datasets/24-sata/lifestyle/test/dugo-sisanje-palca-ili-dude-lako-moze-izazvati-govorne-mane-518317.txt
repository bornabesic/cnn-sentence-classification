Čileanski znanstvenici proveli su istraživanje koje je obuhvatilo 128 djece u dobi od tri do pet godina o navikama koje mogu utjecati na razvoj govora. Roditelji su dali informacije o navikama svoje djece, uključujući i informacije o sisanju palca i korištenju dude tijekom najranijeg djetinjstva. Pokazalo se da djeca koju su majke do devetog mjeseca dojile imaju manju vjerojatnost za razvoj poremećaja govora.  Djeca koja su sisala prst ili koristila dudu dulje od tri godine bila su tri puta više izložena riziku razvoja govornih mana od vršnjaka koji to nisu radili. Također, dugotrajno korištenje dude varalice može usporiti razvoj govora jer se dijete na taj način tješi i ne izražava svoje potrebe. Isto tako sprečava da dijete “brblja”, tj. stvara zvukove koji prethode govoru. Sisanje palca obično prestane između 2. i 4. godine, no produlji li se do nicanja trajnih zuba (6-7 godina), može uzrokovati probleme. Prvenstveno može iskriviti položaj trajnih zuba, a time posljedično dolazi i do pogrešnog izgovaranja glasova. Dijete koje ima nepravilan zagriz ne može izgovoriti pravilno dentalne glasove - s, z, d, c, t. Prema Američkoj stomatološkoj asocijaciji, sisanje palca ili dude ne izaziva trajne posljedice po zube i vilicu ako se ne radi o kontinuiranom dudanju do četvrte ili pete godine. Između 85 i 99% djece spontano prestane prije ovog perioda. 