Hrvatski očevi i dalje vrlo rijetko koriste rodiljni dopust tijekom prvih šest mjeseci djetetova života, pa je tako lani na tisuću očeva samo njih dvoje koristilo tu mogućnost, upozorava organizacija mladih Status M, koja apelira na nužnost zagovaranja i poticanja aktivnog očinstva, kako sa zakonske i institucionalne, tako i s društvene i obiteljske razine. Brojna istraživanja pokazala su da djeca očeva koji su aktivno uključeni u njihov odgoj pokazuju veći stupanj socijalizacije i emocionalnog razvoja te bolja akademska postignuća. Također, uključenost očeva u brigu o djeci doprinosi boljoj kvaliteti života samih očeva – poboljšava njihove odnose s partnericom i djecom, pozitivno utječe na razvoj i mentalno zdravlje djeteta i podiže opću kvalitetu života majke i djeteta. No, u izvješću o radu Pravobraniteljice za ravnopravnost spolova za prošlu godinu jasno se ističu porazni rezultati uključenosti očeva u život njihove djece, posebice u njihovoj najranijoj dobi, pri čemu je došlo do značajnog pada u korištenju rodiljnog i roditeljskog dopusta očeva. Tijekom 2016. godine samo je 158 očeva koristilo rodiljni dopust, a njih samo 1930 koristilo je roditeljski dopust (nakon šest mjeseci života djeteta). Kada se te brojke stave u omjer s ukupnim brojem novih očeva, ispada da je na 1000 očeva samo dvoje koristilo rodiljni dopust, a samo četvoro roditeljski dopust. Unatoč tome što imaju važan utjecaj na vlastitu djecu, posebice u dobi kada djeca uspostavljaju prve kontakte i ostvaruju snažnu povezanost s osobama oko sebe, očeva i dalje nema, odnosno mnogo manje sudjeluju u brizi za djecu od majki, ističu iz Statusa M. Ako i sudjeluju, to rade uglavnom autoritarno, postavljajući stroga pravila ili, sasvim suprotno, kroz laissez-faire prizmu igre i zabave s djecom, dok su majke te od kojih se očekuje obavljanje repetitivnih poslova koji se tiču njege i skrbi za dijete (kuhanje, mijenjanje pelena) i odgoja, a kasnije brigu o tome da se djeca drže pravila, o njihovim obrazovnim postignućima i sl. Stoga iz Statusa M poručuju da aktivna uključenost muškaraca u obiteljski život, odnosno živote partnerica i djece, stvara priliku za ostvarivanje ravnopravnosti i dobrobiti, kako ženama i djeci, tako i samim muškarcima. "Aktivno očinstvo doprinosi boljem zdravstvenom stanju majke i djeteta, jačim i ravnopravnijim partnerskim odnosima, smanjenju nasilja nad ženama i djecom te dugoročnim dobrobitima za djecu. Uključenost očeva u odgoj djeteta i brigu o djetetu, kućanske poslove te ostale aspekte obiteljskog života, važan je čimbenik postizanja rodne ravnopravnosti u roditeljstvu", napominju. Nedopustivo je da postoje zakonske mogućnosti za korištenje rodiljnih i roditeljskih dopusta očeva, a sve manje očeva te mogućnosti uistinu i koristi. Nekoliko mogućih razloga poraznih rezultata - osim financijske strane (muškarci još uvijek zarađuju više od žena), muškarci se često susreću i s veoma negativnim reakcijama okoline, posebice drugih muškaraca i poslodavaca. Stoga Status M zahtijeva veću senzibilizaciju društva o važnosti uključenja očeva u aktivan odgoj djeteta, počevši od senzibilizacije okoline i poslodavaca te uvođenje posebnog dopusta za očeve u trajanju od mjesec dana tijekom djetetovih prvih šest mjeseci, kojeg zagovara i Pravobraniteljica za ravnopravnost spolova. 