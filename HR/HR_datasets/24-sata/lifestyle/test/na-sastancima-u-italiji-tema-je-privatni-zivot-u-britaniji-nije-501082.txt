Poslovnjaci u Francuskoj, Italiji, Njemačkoj, Španjolskoj, Velikoj Britaniji i Rusiji dijele želju za tim da poznajete njihov jezik. To ne mora biti savršeno poznavanje jezika, ali nekoliko osnovnih fraza i poslovnih riječi moglo bi vam lakše otvoriti vrata. Isto vrijedi i za posjetnice koje svi rado prihvaćaju, ali plus je ako ih prevedete na jezik domaćina. Kad se s potencijalnim poslovnim partnerom konačno sretnete licem u lice, obavezno prvi pružite ruku. Nijemci će cijeniti snažan stisak, a u Rusiji je važno i da održavate kontakt očima tijekom prvog susreta. Talijani su otišli korak dalje, pa ćete uz rukovanje teško izbjeći poljubac u obraz. Ležernost očekuju i u poslovnoj komunikaciji, koja više izgleda kao razgovor između prijatelja nego poslovni sastanak. Važno im je uspostaviti međusobno povjerenje prije nego što se bace na posao. Slična situacija odvija se i u Španjolskoj, gdje na poslovnim sastancima često razgovaraju o temama iz privatnog života. Normalno je da istodobno priča nekoliko ljudi, no ako vam netko upadne u riječ, nemojte se uvrijediti jer Španjolci tako razgovaraju i u privatnom i u poslovnom životu. I Britanci vole opuštene teme, ali ne žele slušati previše detalja iz vašeg intimnog života. Čavrljanje okrenite na  vremensku prognozu jer im je to jedna od  najdražih tema. A Francuzi ne žele razgovarati o privatnom životu i komunikacija im je strogo poslovna, pa se pripremite na to da žele raspraviti baš svaki detalj. I Nijemci snažno odvajaju poslovno i privatno, pa ne očekujte nikakvo čavrljanje. Nakon rukovanja i upoznavanja ne zaboravite i na pravilno oslovljavanje. U Europi je normalno netom upoznatu osobu oslovljavati pravilnom titulom i punim imenom. U državama poput Italije i Njemačke preferira se korištenje poslovne titule kako bi se istaknuo profesionalni ili akademski položaj, no ako niste upoznati s titulom, dovoljno je i da se obratite s “gospodine/gospođo” (na jeziku domaćina) i da izgovorite prezime.  