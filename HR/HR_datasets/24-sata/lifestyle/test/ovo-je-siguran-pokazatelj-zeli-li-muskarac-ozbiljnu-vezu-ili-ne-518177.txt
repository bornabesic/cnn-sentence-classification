Važno je zapamtiti da su dobar materijal za ozbiljnu i sretnu vezu muškarci koji vam poklanjaju pažnju, zanima ih što imate za reći, pažljivo vas slušaju, uvijek će vam pomoći u nevolji ili vam pokušati olakšati život kada je teško. Obratite pažnju na neke stvari u njegovom ponašanju od trenutka kada se upoznate pa na dalje. Tako ćete znati koliko je ozbiljno zainteresiran za ljubavnu vezu s vama. I zapamtite, ne gubite vrijeme s nekime tko nije previše zaniteresiran za vas i s kime se ne osjećate sretno i ispunjeno, jer tamo negdje vas čeka prava ljubav. Ako je muškarac zainteresiran i sviđate mu se, uspostavit će s vama kontakt očima, osim možda ako je pomalo sramežljiv. Nagnut će se prema vama dok razgovarate jer se tako podsvjesno pokušava zbližiti. Neki muškarci će izmisliti razlog da vas lagano dodirnu po ramenu ili rukama. Drugi će se simpatično ljuljuškati jer ne mogu mirno stajati uz ženu koja im se sviđa. Ako je muškarac iskreno zainteresiran za ozbiljnu vezu, tražit će broj telefona. Kasnije će željeti upoznati vaše prijatelje i obitelj, a neće to izbjegavati. Također, pozvati će vas da upoznate njegove. Većina muškaraca će vam davati komplimente tu i tamo te biti zainteresirana za vaše želje i potrebe. Na primjer, zapamtit će koja vam je omiljena boja, kada vam je rođendan... Kada idete, na primjer, iz trgovine uzet će torbu s namirnicama i neće očekivati od vas da to nosite. Tretirat će vas kao damu, biti ponosan što vas ima i to svima davati do znanja, i jako će paziti da se uz njega ne osjećate neugodno. Gledat će kako da vam uljepša dan i ponekad vas ugodno iznenaditi sitnicom. Imat će želju zagrliti vas, poljubiti i reći vam da vas voli. Kada stalno kasni ili se ne pojavi na dogovorenom mjestu, to je dobar razlog za sumnju u njegove ozbiljne namjere. Jednako je i ako vas ne nazove ili ne odgovara na propuštene pozive, SMS, poruke na društvenoj mreži itd. Da on nije za vas možete shvatiti i po ponašanju dok ste u društvu. Ako vas ismijava ili omalovažava i ne mari što vas dovodi u neugodnu situaciju, nemate više što tražiti s njim - to vam u životu ne treba. Isto je i kada mu je tuđe mišljenje važnije od vašega. Kada je nježnost u pitanju, on kao da je cijepljen protiv toga. Izbjegava biti prisan sa vama, osim kada je seks u pitanju, a i to je površno i bezosjećajno, često i sebično. Za rođendan ili godišnjicu, ili Božić, ne dobijete ništa od njega pod izlikom kako to nije važno jer ste odrasli ljudi, a ne djeca. Prepoznat ćete da on nije za vas i po tome što vas može stalno kritizirati, možda vaše navike, izgled, mišljenje... Uglavnom, ako se uz njega ne osjećate opušteno, sigurno, ispunjeno i sretno, tada prekinite tu vezu. Ne gubite vrijeme na nekoga tko vas ne zaslužuje jer svijet je velik i puno je muškaraca koji bi bili sretni da vas imaju i cijenili svaki trenutak proveden s vama.   