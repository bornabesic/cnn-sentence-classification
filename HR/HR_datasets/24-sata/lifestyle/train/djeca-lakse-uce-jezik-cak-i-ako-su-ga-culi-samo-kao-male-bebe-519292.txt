Kad bebe uče govoriti, njihov mozak uči razlikovati zvukove, vježba micanje usta i pamti riječi. Novo istraživanje pokazalo je da je mozak još sposobniji nego što se mislilo. Testirali su ljude odrasle u Nizozemskoj, koji su kao bebe posvojeni iz Južne Koreje. Pokazalo se da Nizozemci nisu mogli razlikovati tri korejska zvuka jedno od drugog i svi su im zvučali kao glas “T” dok su oni rođeni u Koreji imali bitno manje problema - iako nisu nikad govorili tim jezikom. Iako se prije mislilo da djeca počinju učiti jezik u dobi od šest do osam mjeseci, sad se smatra da djeca uče čim se rode. Prema nekima, čak i prije rođenja. Naime, znanstvenici ističu kako je majčin glas ono što beba najčešće čuje prije rođenja. Kad se rode, ne samo da mogu razlikovati majčin glas od drugih, već mogu razlikovati i svoj materinji jezik od ostalih. Mališani mogu naučiti bilo koji jezik kojem su izloženi. Bilingvalna djeca iz tog razloga nemaju problema paralelno savladavati dva ili čak tri jezika. Iako ponekad ubacuju riječi jednog u rečenice na drugom jeziku, oni su svom mozgu slažu mozaik. S vremenom nauče koji jezik koriste najčešće, koji im je materinji i u kojim prilikama i s kojim osobama govore drugim jezicima. U okruženju gdje su izloženi samo jednom jeziku, djeca oko prvog rođendana gube sposobnost čuti fine razlike u zvukovima različitih jezika. Snimajući mozak dvije 11-mjesečne bebe, od kojih je jedna iz engleskoga govornog doma, a druga iz doma gdje se govore španjolski i engleski, znanstvenici su pronašli značajne razlike. Kod prve bebe mozak je reagirao samo na engleske riječi, dok je kod druge bebe bio aktivniji i reagirao na oba jezika. 