Osim pupkovine i koštane srži, bogat izvor matičnih stanica su i mliječni zubi. Dobro ih je čuvati jer djetetu kasnije u životu mogu zatrebati, čak i spasiti život ako se razboli. One se mogu koristiti u liječenju mnogih bolesti i u njima je budućnosti, vjeruju liječnici. Matične stanice izvađene iz djetetovih zuba ne mogu mu biti kompatibilnije jer su njegove, a time su i šanse za ozdravljenje neusporedivo veće.  Prema istraživanju iz 2011. godine matične stanice iz mliječnih zuba mogu proizvoditi inzulin te bi jednog dana mogle imati ključnu ulogu u liječenju dijabetesa tipa 1. Već danas se uspješno koriste za regeneraciju čeljusne kost i liječenje parodontalnih bolesti. Upotrebljavaju se i kod endodoncije zuba (liječenje zubnog živca), a u bliskoj budućnosti će ih koristiti i za regeneraciju zubne pulpe te kod kraniofacijalnih anomalija (raznih deformiteta lubanje i lica). U kasnijoj budućnosti pomagat će da zubi ponovno narastu, kod infarkta miokarda, oštećene leđne moždine, mišićne distrofije, za oporavak rožnice, kod oboljenja jetre, srčanog udara i Parkinsonove bolesti, objašnjavaju na portalu store-a-tooth.com. Dijete do 5. godine izgubi 12 zubića. Ipak, nije dovoljno sakupiti sve zubiće i čuvati ih u kutijici. Matične stanice je potrebno stručno izvaditi iz zubiju i pohraniti ih. Postoje tvrtke koje se bave brigom o mliječnim zubima kako bi se matične stanice iz njih pravilno izdvojile i čuvale. Prije nego se djetetovi zubi počnu klimati, dobro je konzultirati se s njima i dogovoriti suradnju. Na primjer, jedna od njih je i specijalizirana banka stomatoloških matičnih stanica BioEden koja roditeljima šalje poseban paket za čuvanje zuba. U njega se stave odmah nakon ispadanja i pošalju na njihovu adresu. - Mi ćemo organizirati prijevoz do laboratorija u Engleskoj. Stručno osoblje će koristiti patentirani proces koji rezultira vađenjem matičnih stanica iz mliječnog zuba. U umjetnom okruženju će se povećati njihov broj na broj koji je pogodan za korištenje u medicini, ali tek nakon što se potvrdi vitalnost - objašnjavaju u BioEdenu. Cijena cijele procedure sa prvih 20 godina čuvanja matičnih stanica u laboratoriju je 1830 eura (oko 13.600 kuna). Na web stranici Zaklade Ana Rukavina objašnjavaju što su matične stanice i čemu služe: "Matične stanice imaju sposobnost stvaranja različitih tkiva, organa i sistema ljudskog tijela. Matične stanice, koje se nalaze u krvi iz pupkovine, imaju sposobnost stvaranja stanica koštane srži i imunološkog sustava. Iz tih stanica nastaju eritrociti - stanice koje prenose kisik, leukociti - stanice koje služe za obranu organizma i trombociti - stanice koje sprečavaju nastanak krvarenja. U ljudskom organizmu postoje tri izvora tih stanica. To su koštana srž, periferna krv i krv iz pupkovine. U današnje vrijeme, matične stanice se primjenjuju u svrhu liječenja hematoloških bolesti, kao što su leukemija i oboljenje limfoma. Nakon primjene kemoterapije i prethodne pripreme, matične stanice se putem periferne krvi infundiraju bolesniku te se na taj način bolesna koštana srž zamijeni zdravom. Sposobnost tih stanica da se razviju u druge stanice i organe otkrivena je tek nedavno, što će možda otvoriti nove mogućnosti u liječenju mnogih bolesti (tzv. regenerativna medicina), kao što su infarkt miokarda, oštećenja spinalne moždine, moždani infarkt ili Alzheimerova bolest."  