Krpelja najviše ima u proljeće i ranu jesen pa, planirate li ići u prirodu ili živite na selu, pripazite! Imajte na umu da ne vrebaju samo iz trave i niskog raslinja, već i sa drveća.  - Skriveni na vlatima trave, granama i listovima grmlja i drveća, krpelji čekaju prolazak pogodnog domaćina – toplokrvne životinje ili čovjeka. Građom svojih nogu prilagođeni su prihvaćanju za krzno životinja ili na dlačice odjeće ljudi. Nakon što se prihvati na domaćina, krpelj hoda više sati po tijelu u potrazi za mjestom gdje će se učvrstiti svojim rilom. Probadanje kože traje desetak minuta i ne osjeća se zbog tvari u slini koje, među ostalim, imaju djelovanje poput anestetika - objašnjavaju u Zavodu za javno zdravstvo Dr. Andrija Štampar. Dodaju da neki krpelji prenose bolesti.  Oni zaraženi virusom krpeljnog meningoencefalitisa najčešće nalaze u sjevernom i sjeverozapadnom području Hrvatske između Save i Drave, a krpelja zaraženih bakterijom koja uzrokuje Lyme boreliozu ima na čitavom području grada Zagreba. Krpeljni meningoencefalitis - Nakon inkubacije koja traje 7 do 14 dana, javlja se prva faza bolesti koja traje do 7 dana, a nalikuje na gripu (povišena temperatura, malaksalost, glavobolja, bolovi u tijelu). Slijedi faza poboljšanja od nekoliko dana i nakon toga počinje druga faza bolesti  kada se javljaju smetnje od strane središnjeg živčanog sustava (glavobolja, mučnina, povračanje, zakočenost šije), a ponekad i  znakovi slabosti ili oduzetosti mišića ramenog pojasa, ruku, nogu, mišića za disanje) - upozoravaju u Zavodu za javno zdravstvo Međimurske županije. Lyme borelioza (Lajmska bolest) - Simptomi su umor, zimica, vrućica, glavobolja, bolovi u mišićima i zglobovima te povećani limfni čvorovi uz karakterističan osip na koži koji se zove erythema migrans. U roku 2 do 30 dana na mjestu ugriza krpelja pojavljuje se crvenilo na koži ovalnog ili prstenastog oblika koje se polako širi, doseže promjer obično više od 5 cm i dugo je prisutno (i nekoliko tjedana), a u sredini postupno blijedi stvarajući karakterističan oblik - objašnjavaju u Hrvatskom zavodu za javno zdravstvo.  Dodaju da se ova bolest liječi antibioticima, što je jako važno, jer inače može doći do upale zglobova, srčanog mišića i živaca.  Objasnili su i kako se zaštititi od krpelja te kako ih pravilno ukloniti. Što je krpelj dulje pričvršćen za kožu, rizik od infekcije je veći. Zato je jako važno pronaći ga i ukloniti što prije. Najlakše ga je maknuti u prvih nekoliko sati nakon uboda. Treba ga izvaditi pincetom koja je ranije prebrisana antiseptikom. Zahvaća ga se što bliže glavi, skroz uz kožu, i lagano se izvuće.  - Nemojte ničim premazivati krpelja (alkoholom, kremom, uljem, lakom za nokte, petrolejem i sl.) ili “paliti” plamenom, krpelja ne povlačite naglo, ne stiskajte niti ne gnječite krpelja jer se time uzrokuje njegovo grčenje i pojačano izlučivanje veće količine sekreta i uzročnika bolesti u ljudsko tijelo ako je krpelj zaražen, pa se na taj način lakše prenese zaraza - napominju u Hrvatskom zavodu za javno zdravstvo. Proljeće je vrijeme kada krpelji napadaju i pse. Sve o tome, zaštiti i liječenju pasa pročitajte klikom na Dossier krpelj: Veterinar ima odgovore na sva vaša pitanja   