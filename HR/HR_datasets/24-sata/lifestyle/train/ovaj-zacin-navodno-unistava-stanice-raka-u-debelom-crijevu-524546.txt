Uzimanje pripravka od kurkume kod ljudi starijih od 70 godina u šest je mjeseci povećalo gustoću kostiju za sedam posto, pokazala je nova studija Sveučilišta u talijanskoj Genovi. Ispitanici su bili zdrave žene i muškarci kod kojih je zabilježeno opadanje gustoće kostiju. Oni su tijekom pola godine uzimali pripravak od kurkume sa sojinim lecitinom, a završna mjerenja gustoće kostiju u petama, prstima i čeljusti pokazala su veću gustoću od gotovo 10 posto. Autori studije ističu kako je sojin lecitin (aditiv koji se koristi za spajanje tvari koje se prirodno ne drže skupa) pomogao da se kurkumin ne rastvara u želucu, nego stigne do tankog crijeva, gdje se bolje apsorbirao u krvi i dolazio do kostiju. - Gustoća kostiju održava se kad tijelo proizvodi dovoljno osteoklasta, stanica koje razbijaju i čiste ostarjele koštane stanice, a taj proces neophodan je da se kosti pravilno razvijaju. Kod starijih ljudi aktivnost osteoklasta je značajno jača od stvaranja novih koštanih stanica, što ima suprotan učinak pa kost propada. Uočili smo kako kurkumin smanjuje brzinu koštane resorpcije - rekao je znanstvenik Stefano Togni, glasnogovornik laboratorija Idena, koji je proveo istraživanje. Iako autori studije ističu kako zasad nemaju čvrsti dokaz da kurkuma u prahu ima takvo djelovanje na kosti jer se razgrađuje već u želucu, ovaj tajnoviti začin koji je u naše krajeve stigao iz Indije i Dalekog istoka već milenijima ima brojne pozitivne učinke na ljudsko zdravlje. Posebno se dobrom pokazala, što je potvrđeno i brojnim studijama, za ublažavanje upala kod artritisa, posebice jutarnju ukočenost i otekline zglobova. Istraživanja pokazuju da potiče stvaranje Cox-2-enzima, uzročnika bola i upala kod artritisa, navodi portal alternativa-za-vas.com. Kurkuma, koja je danas dostupna i prihvatljivih cijena, dobro će doći i onima s probavnim problemima. Pola žličice kurkume u obroku (a dobro se kombinira sa svim vrstama hrane i namirnica) spriječit će nadimanje te ublažiti gastritis. Zbog protuupalnog djelovanja pomoći će kod održavanja crijevne flore te, navodno, uništava i stanice karcinoma u debelom crijevu. Kurkuma je dobar izvor željeza, kalija i vitamina B6 te je dobra za podizanje imuniteta. Iako vas u početku može i zasmetati njezina aroma, posebno ako je stavite previše, postupno dodavanje prehrani ne samo da će donijeti zdravstvene koristi, nego će unijeti i raznolikost u svakodnevnu prehranu. Za bolje djelovanje u trgovinama zdrave prehrane može se nabaviti i čisti kurkumin u kapsulama. U uobičajeni saft s piletinom ubacite pola žličice kurkume ili meso prije prženja marinirajte maslinovim uljem i kurkumom. Žličicu dodajte u smjesu za bilo koji kolač. Jelo će dobiti zanimljivu žutu nijansu, a njezina aroma prožet će i pojačati svaki okus. Preporučuje se uzimanje četvrtine do cijele žličice na dan te ju je dobro što manje termički obrađivati. Može smetati pacijentima sa žučnim kamencima, a ne preporučuje se trudnicama i maloj djeci. S maslinovim uljem dobro djeluje na kolesterol.   