Tatjana Jurić i Mia Kovačić zaštitna su lica nove bridal kapampanje koju je eNVy room snimio na sjeveru Afrike.   Dvije TV voditeljice, jedne od najljepših Hrvatica stale su pred objektiv poznatog fotografa za vjenčanja Marka Marinkovića u predivnom krajoliku okolice Marrakecha s bajkovitim šumama palmi i nepreglednom kamenom pustinjom.  Dizajneri Vjeko Franetović i Nikica Ivančević ističu kako su Tatjana i Mia dugogodišnje suradnice i ambasadorice modne kuće eNVy room pa ne čudi odabir baš ovih dviju lijepih voditeljica za zaštitna lica njihove nove kampanje. Ideja svake njihove kampanje je približiti i prezentirati ljudima zanimljive destinacije te njihovim vjenčanicama dati jedan drugačiji background ispunjen životopisnim, drugačijim i egzotičnim vizurama.  Ležernost, udobnost i lakoća nošenja osnovne su odrednice i ove eNVy room kolekcije vjenčanica za proljeće i ljeto 2017. Ta ležerna nota u novoj kolekciji dodatno je podcrtana s nude podlogama, odnosno podlogama boje kože koje pritom ističu svu ljepotu čipke. U lepršavim donjim dijelovima dobivene su prekrasno nijansirane boje koje u pokretu posebno dolaze do izražaja, a velika pažnja je posvećena odabiru materijala pa su tako sve čipke vrhunske kvalitete te meke i podatne kako na tijelu ne bi žuljale ili sputavale pokret.  Uz romantične i elegantne haljine eNVy room je za mladenke pripremio niz modela među kojima mogu birati kombinacije za svoj poseban dan. Tu su kompleti, T-shirtevi, svileni topovi, suknje raznih dužina, kombinezoni te popularni modeli podložni transformaciji. 