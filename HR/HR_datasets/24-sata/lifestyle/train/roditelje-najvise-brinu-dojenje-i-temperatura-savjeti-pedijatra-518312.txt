Prilikom posjeta pedijatru roditelji često ne stignu ili se ne sjete pitati sve što ih brine i zanima u vezi s djetetovim zdravljem. Primarijus mr. sc. Giovana Armano, dr. med. pedijatar, bezbroj puta srela se s pitanjima koja joj roditelji upućuju telefonom nakon pregleda jer su zaboravili ili imaju još neodumica.  U želji da dodatno pomogne roditeljima, prim. dr. Armano napisala je knjigu u koju je stavila većinu najčešćih pitanja te odgovore liječnika. - Na pisanje knjige ‘Pedijatar u kući’ ili odgovori na sva pitanja koja niste stigli pitati svog pedijatra ponukali su me česti telefonski pozivi i puno puta ponavljana pitanja roditelja tijekom godina. S obzirom na dugogodišnje iskustvo pokušala sam u ovoj knjižici prikazati što sve roditelje muči, i to ne iz perspektive pedijatra nego iz perspektive roditelja. Najvažnije je educirati roditelje kako bi rast i razvoj djece bio optimalan. Roditelj ne stigne sve pitati kada dođe k liječniku, ne sjeti se, beba plače... Kada dođe doma, shvati da mu pola toga nije jasno pa zove pedijatra, i tako više puta - kaže dr. Armano. Knjiga je podijeljena na 11 poglavlja, koja se bave sljedećim temama: prehrana bebe, poremećaji i problemi prehrane, njega kože, zubići, psihomotorni razvoj i odstupanja, spavanje, cijepljenje, neke bolesti i simptomi, kronično bolesno dijete, polazak u vrtić te odlazak na godišnji odmor.  - Tekstove sam pokušala prilagoditi svakome bez kompliciranih latinskih dijagnoza i nerazumljivih medicinskih izraza. Savjeti su jednostavni i primjenjivi, pa mislim da će neki odgovori pomoći roditeljima da riješe nedoumice i pomognu bebi ili starijem djetetu da bolje napreduje. Sve je popraćeno fotografijama i ilustracijama Andree Petrlik Huseinović - objašnjava dr. Armano.  Najčešća su pitanja kod dojenčadi vezana za dojenje, dohranu te bebin napredak. Kod veće djece uglavnom su to pitanja o temperaturi, kašlju i slično. - Iz godine u godinu pedijatara je sve manje, sa sve više djece u skrbi, pa ni uz najbolju volju ne stignu sve objasniti na pregledima i u savjetovalištima. Vjerujem stoga da će ova knjiga biti korisna kako roditeljima tako i kolegama - kaže dr. Armano. Predstavljanje knjige “Pedijatar u kući” dr. Giovane Armano je 12. travnja u 18 sati u prostorijama Gradske knjižnice (u Kupoli) na Starčevićevu trgu u Zagrebu. 