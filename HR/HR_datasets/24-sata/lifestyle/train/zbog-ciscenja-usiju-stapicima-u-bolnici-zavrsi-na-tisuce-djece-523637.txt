Svake godine oko 12.000 djece završi u bolnici zbog ozljeda nastalih korištenjem štapića za uši, pokazalo je novo američko istraživanje. U posljednjih 20 godina na hitnim prijemima tamo je završilo 263.000 djece zbog tog problema. To su u prosjeku 34 ozljede na dan. U većini slučajeva ozljede su nastale kada su djeca sama čistila uši.  Najčešće je riječ o puknuću ušnog bubnjića, gubitku ravnoteže pa i sluha, pokazuju bolnička izvješća.  U Velikoj Britaniji zbog istog problema liječničku pomoć potraži oko 7000 ljudi svake godine.  - Ozljede koje rezultiraju hospitalizacijom su obično probušeni ušni bubnjići koji nastaju kada štapić prouzroči rupicu u bubnjiću. Posebno je opasno ako dijete sa štapićem u uhu padne. Štapići za uši također mogu oštetiti male kosti uha, a u vrlo rijetkim slučajevima i stremen, slušnu košćicu u srednjem uhu što tada rezultira problemima s ravnotežom. U ekstremno rijetkim slučajevima štapići prouzročuju potpuni gubitak sluha - objasnio je dr. Simon Baer, kirurg za uho, nos i grlo iz bolnice Spire Sussex za Daily Mail.  Dvoje od troje pacijenata bili su mlađi od osam godina, a oko 40 posto njih su djeca mlađa od tri godine.  - Jedna od najvećih zabluda kod čišćenja uha koje čujem kao otorinolaringologinja je da ih treba čistiti doma s vrhom štapića. To je krivo - kaže Kris Jatana i dodala: - Slušni kanali se sami čiste. Korištenjem pamučnih štapića za uši vosak se samo još više gura prema bubnjiću što povećava rizik od malih do velikih ozljeda uha.  Najbolje je uho jednostavno ne dirati, ističe dr. Baer. Kod većine ljudi uho se samo čisti, no oni, čije uši proizvode velike količine voska, trebaju potražiti pomoć svog liječnika koji će ga uputiti na stručno čišćenje.  