Kuhinja je mjesto u kojoj se priprema i obrađuje hrana te jede i ona bi trebala biti što čišća kako biste spriječili bolesti. Na ovim mjestima se skuplja najviše bakterija i na njih bi trebalo obratiti posebnu pozornost. Spužvice za pranje suđa, krpe za brisanje i abrazivne spužvice idealna su mjesta za razmnožavanje bakterija. Razlog tome je stalna vlaga. Da bi ih dezinficirali, operite ih prvo deterdžentom i toplom vodom, zatim ih potopite u dezinfekcijsku otopinu (koju možete kupiti u bilo kojoj boljoj ljekarni) i ostavite 15 minuta. Iscijedite što više tekućine iz krpica i pustite ih da se osuše, savjetuje Good Housekeeping Institute. Police i pretinci u hladnjaku u kojima ostavljamo meso i povrće su dva mjesta s najvišim brojem bakterija u kuhinji. Istraživanje iz 2013. je uključivalo uzimanje uzoraka iz 14 različitih kuhinja, a mikrobiolozi su provjerili sve uzorke i pronašli legla salmonele, listerije i plijesni, piše Huffington Post. Drugo istraživanje je pokazalo da su pretinci za povrće, na dnu hladnjaka, najprljavija mjesta u kuhinji jer ostaci povrća tamo trunu i postaju podložni za razvoj brojnih opasnih bakterija. Kako biste izbjegli stvaranje velike količine bakterija odvajajte meso od povrća u hladnjaku, a prije i nakon dodira s hranom obavezno perite i ruke i noževe i daske za rezanje. Kako biste izbjegli salmonelu, uvijek pazite na ovih 10 stvari Same pretince je dobro izvaditi i oprati barem jednom mjesečno, vrućom vodom i blagim deterdžentom te osušiti papirnatim ručnicima. Svi nakon što izmiksaju neku hranu ili pripreme sok operu ili samo isperu sokovnik i ostave ga da se osuši. Rijetko tko se sjeti detaljno oprati noževe i rastaviti blender ili sokovnik na dijelove. Na takvim poluprljavim mjestima može se naći E.coli, salmonela i plijesan. Kako biste temeljito očistili ta mjesta potrebno je nakon svakog korištenja rastaviti blender i sve dijelove oprati oprati vrućom vodom i deterdžentom za suđe.  Daska za rezanje jedna je od kuhinjskih potrepština koju je potrebno često mijenjati i još češće dobro čistiti. Na njoj režemo meso, kruh, voće i povrće, a drvena daska će lako upiti sve tekućine koje se po njoj prolijevaju i često se zna dogoditi da će komadići hrane ostati zalijepljeni na površini. Čak i nakon pranja i ribanja na dasci se mogu naći tragovi raznih namirnica. Bakterije se mogu skrivati i neometano rasti u pukotinama na dasci. Često mijenjajte dasku za rezanje, pogotovo ako imate malu djecu. Samo zamislite što sve se nađe u sudoperu - prljavo suđe, ostatci hrane, zemlja nakon ispiranja povrća, razne kemikalije i vosak koje isperemo s voća... Sudoper je prva crta obrane od prljavština i kemikalija u hrani koju jedemo. Sam sudoper postaje žrtva sve prljavštine i mjesto gdje se nalaze milijuni patogena koji uzrokuju bolesti. Kako bi se spriječilo širenje bakterija, a s njima i bolesti kod ukućana, potrebno je redovito prati sudoper deterdžentom i antibakterijskim sredstvima. Isto je i s kuhinjskom pločom. Ljudi dodirom prenose bakterije i kad se opere sudoper potrebno je oprati i spužvicu s kojom se prao, kuhinjsku ploču i, na kraju, obrisati ruke čistom kuhinjskom krpom, piše Womans Day. 