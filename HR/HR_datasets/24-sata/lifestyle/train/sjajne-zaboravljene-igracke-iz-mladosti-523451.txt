To je veselje trajalo sve dok ne padne mrak i dok nas mama nije pozvala kući (a mi smo najčešće iskoristili onaj dobro poznati "Može još samo pet minuta?"). U to doba, prije pojave raznih pametnih uređaja koje danas imamo na raspolaganju, biti u kući značilo je dosadu, iako smo se znali zabaviti uz kakav dobar strip, poput Alana Forda, ili pogledati epizodu Smogovaca ili Profesora Baltazara. Danas pak djecu doslovce trebamo tjerati van kako bi se odlijepila od mobitela, tableta ili kompjutera, a čak i to ne garantira da se vani neće nastaviti igrati na njima. Stoga je ovo proljeće prava prilika da oživite uspomene iz djetinjstva i sebe podsjetite, a svoju djecu upoznate, s nekim od zaboravljenih igračaka: Gumi-gumi, guma, lastež ili lastika prije dvadesetak, tridesetak godina bio je pravi hit. Školska su dvorišta pod odmorom bila puna djece koja su se uz pomoć jednostavnog pomagala – elastične trake – mogla odlično zabavljati. Igra je sa sobom donijela i izraze poput trop, tropa ili dotakanac koji se izvikivao kad ste dotaknuli gumu, a postojao je i mali milijun tipova igara:   trokut, Balerina Rokoko, Olimpijada, Pipi Duga Čarapa, Mornar Popaj, njemačka škola, britanska škola, zagrebačka škola i tako dalje. Obično se u igru kretalo tako da se gumi-gumi napeo u visini gležnja, a nakon svake se „runde“ postupno podizao – na koljena, bokove, pazuha, vrat – pa čak i u „nebo“, što je bio naziv za to kad se gumi-gumi podigao iznad glave. Hula-hup je zapravo plastični obruč kojim su se igrala i djeca u antičkoj Grčkoj. Cilj je svakog igrača da vrtnjom tijela što duže zadrži obruč u pokretu, odnosno, da mu ne padne na zemlju. Hula-hup se može vrtjeti oko gotovo svakog dijela tijela – oko vrata, ruku, struka, nogu, na bokovima, ispod pazuha... Kad savladate osnovnu vještinu vrtnje hula-hupa, moći ćete mu i mijenjati položaje na tijelu, spuštajući ga i podižući po želji. Što se tiče odabira obruča, on treba biti odgovarajuće veličine u odnosu na visinu, što znači da kad ga stavite uspravno uz tijelo treba dosezati visinu pupka. Za početak je dobro odabrati lakši obruč s većim promjerom jer se oni sporije okreću i zbog toga ih je jednostavnije održati u pokretu. Danas se preskakanje vijače vratilo u teretane, ali ne i u dvorišta i parkove gdje smo kao djeca preskakali u timovima: dva igrača mogla su igrati tako da jedan drži i vrti vijaču za oboje, a preskakuju skupa u ujednačenom ritmu, dok su tri igrača igrala tako da dvoje drži i vrti konopac, a treći ga postrance preskače. Naravno, vijaču može preskakati i svatko za sebe, pri čemu je pobjednik onaj tko je najviše puta uspio skočiti bez da mu je konopac zapeo. Prilikom kupovine svakako treba obratiti pažnju na to da dužina konopca odgovara vašoj visini. To se provjerava tako da stanete na sredinu konopca, a drške trebaju bez natezanja sezati do visine pazuha kako bi se vijača bez problema vrtjela oko drški.  Pikule, klikeri, šćinke, špekule, franje... kao što se pikulalo u svim krajevima Hrvatske, tako se pikule svagdje i drukčije nazivalo. Postojalo je i više vrsta pikula kao što su koraljke, troperke, šestoperke, običnjače, naftalinke, porculanke, bajse i japanke, svaka s različitom vrijednošću. U najjednostavnijoj vrsti igre svrha je bila pogoditi protivničku pikulu i tako je osvojiti za sebe. Malo složenija igra sastojala se od igrališta sa jumpom (jamicom, jumom, tratom), odnosno udubinom u zemlji, a cilj je bio ubaciti svoju pikulu u nju, odnosno izbiti tuđu iz jumpe i tako pobijediti. Ako su ove igre potaknule nostalgiju u vama, bit će vam drago saznati da će u svibnju dm biti vaš vremeplov i pomoći vam da se re(tro)aktivirate. Naime, sve navedene igračke od 1. do 31. svibnja možete pronaći u svom najbližem dm-u, a uz predočenje kartice active beauty pri kupnji 5 proizvoda označenih oznakom Re(tro)aktiviraj se možete ostvariti i 10 % popusta na ukupan iznos računa. Tema: Novosti iz dm svijeta 