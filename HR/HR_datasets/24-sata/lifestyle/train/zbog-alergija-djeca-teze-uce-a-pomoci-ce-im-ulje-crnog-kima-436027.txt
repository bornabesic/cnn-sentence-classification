Djeca koja imaju jake simptome peludne alergije mogu ostvariti i do 10 posto slabije rezultate na ispitu u odnosu na ostalu djecu, pokazalo je norveško istraživanje.   - Simptomi alergije na peludi vrlo su neugodni i, ako se ne uzimaju odgovarajući lijekovi, značajno utječu na kvalitetu života. Kihanje, pojačano curenje, svrbež i začepljenost nosa, crvenilo, svrbež i suzenje očiju i glavobolja svakako utječu na koncentraciju. Sve to može umanjiti uspješnost u rješavanju intelektualnih zadataka i radnu sposobnost, pa djeca koja imaju jako izražene simptome mogu ostvariti lošije rezultate u školi zbog alergije, komentira  prim. dr. sc. Irena Ivković-Jureković, specijalist pedijatar, alergolog i klinički imunolog Klinike za dječje bolesti u Zagrebu.   Studija je provođena od 2008. do 2011., i to u dane u kojima su zabilježene visoke koncentracije peludi u zraku. Rezultati testova u te su dane u prosjeku bili oko tri posto slabiji nego inače. Slično istraživanje provedeno je u Velikoj Britaniji među studentima i pokazalo se da povećanje udjela peludi u zraku može privremeno smanjiti kognitivne sposobnosti studenata koji pate od alergija.  To je dovelo do toga da u britanskim školama postoji mogućnost da se učenik ispriča i na dan kad su simptomi alergije teški ne mora odgovarati.  - Prvi korak prema ‘ublažavanju’ ovog problema trebao bi biti informiranje i edukacija učitelja i profesora o problemu alergija i kako one utječu na učenike i studente. To znači predavanja koja bi nastavnicima približila problem alergija, upozorila ih na simptome koje mogu prepoznati kod djece te im pojasnila kako alergija utječe na organizam i kako se simptomi odražavaju na uspjeh u školi - govori prim. dr. Irena Ivković-Jureković.  Tijekom cvatnje alergena, dodaje, neophodno je uzimati odgovarajuće lijekove, od kojih se neki moraju početi uzimati i prije početka cvatnje.  - Dijete će si najbolje pomoći ako na vrijeme počne s uzimanjem lijekova, u konzultaciji s liječnikom, te ih nastavi uzimati redovito, a ne povremeno. Naime, da bi neki od lijekova za liječenje alergije uopće počeli djelovati, može biti potrebno više dana, pa i do nekoliko tjedana. Uz to je vrlo važno izbjegavati kontakt s alergenima koliko god je to moguće - savjetuje sugovornica te dodaje kako je danas jedino etiološko (uzročno) liječenje peludne alergije koje priznaje i prakticira klasična medicina, liječenje specifičnom imunoterapijom.  - To je metoda kojom se u organizam unose postupno rastuće količine uzročnog alergena i tako se potiče razvoj tolerancije, odnosno smanjuju se simptomi i potreba za simptomatskim lijekovima - kaže dr. Irena Ivković-Jureković.  No mnogi iskusni aromaterapeuti kažu kako imaju dobre rezultate u ublažavanju simptoma i podizanju koncentracije i energije. - Dugoročno, za rješavanje simptoma i stanja alergija postoji više aromaterapijskih i fitoterapijskih rješenja, no svako zahtijeva ustrajnost. Tako su se, na primjer, primjenom ulja crnoga kima mnogi uspjeli riješiti alergije zauvijek, no potrebno ga je uzimati redovito, na dnevnoj bazi, ponekad i do dvije godine - tri puta na dan po žličicu nakon jela - kaže Nikolina Želežnjak, aromaterapeut iz tvrtke Aromakozmetika Scentic.  Starogrčki studenti um su bistrili mirisanjem grančica ružmarina Mješavina od 4 kapi eteričnog ulja peperminta, 3 kapi jelina ulja i 2 kapi grejpa djeluje pročišćavajuće i osvježavajuće. Isto djelovanje se postiže i dodavanjem 5 kapi eteričnog ulja ružmarina u aroma-lampu. Djelovanje ružmarina na koncentraciju i jačanje memorije poznavali su i starogrčki studenti, pa su obavezno prije ispita mirisali grančice ružmarina. Prirodna pomoć kod akutnih simptoma alergije, u vidu svrbeža očiju i konjunktivitisa, može biti korištenje hidrolata (cvjetnih vodica) mirte kemotip cineol i/ili rimske kamilice, kaže aromaterapeutkinja  Nikolina Želežnjak.  - Hidrolatom se natopi blazinica te se stavlja na zatvorene oči dva puta dnevno po deset minuta, a ako postoji mogućnost i češće. Pritom je vrlo bitno naglasiti kako hidrolat ne smije ni u kom slučaju sadržavati alkohol kao stabilizator. Isto tako, hidrolate nipošto ne smijete kapati u oči, upozorava naša sugovornica. Da bi eterična ulja imala terapijsko djelovanje, moraju biti prirodna i kvalitetna. Na etiketi bi trebalo pisati latinsko ime roda i vrste biljke iz koje je ulje dobiveno, dio biljke iz kojeg je ulje dobiveno, način dobivanja ulja te zemlja podrijetla u kojoj je biljka rasla i način uzgoja (na primjer: biodinamički, organski). Za ispunjavanje prostorije eteričnim uljem preporučujem specijalne difuzere koji sitne kapljice eteričnog ulja raspršuju zrakom. Ako vam difuzer nije dostupan, moguće je eterično ulje pomiješano s vodom koristiti u aroma-lampici Kad govorimo o izbjegavanju alergena, to uključuje smanjen boravak na otvorenom i zatvaranje prozora kad je koncentracija peludi u danu najviša (u prijepodnevnim satima te za sunčana i vjetrovita vremena) te presvlačenje i tuširanje kada dijete dođe kući izvana.  Za ublažavanje simptoma alergijske hunjavice mogu se primijeniti eterična ulja puzajući varijetet miloduha (Hyssopus officinalis var. decumbens) i rimska kamilica (Anthemis nobilis). Ta ulja imaju antialergijsko djelovanje, a treba nakapati na maramicu i inhalirati nekoliko puta na dan po nekoliko minuta, kaže Želežnjak. Za podizanje koncentracije i energije te bolje pamćenje tu su eterična ulja limuna, grejpa, ružmarina 1,8 cineol, naranče i paprene metvice, koja će razbistriti um i podići energiju. Par kapi kapnete na maramicu i udišete direktno ili je ostavite na stolu da lagano isparava.  