Suho četkanje sprečava prerano starenje kože, čisti i jača limfni sustav, pomaže u liječenju celulita, jača imunitet, stimulira rad žlijezda, stimulira cirkulaciju, poboljšava rad živčanog sustava, tonificira mišiće, poboljšava probavu, pomlađuje i učvršćuje kožu... - Suho četkanje je tehnika mehaničkog čišćenja kože četkom od prirodne dlake.  Ovu metodu koristili su narodi Skandinavije, Rusije i Turske više stoljeća. Danas se suho četkanje primjenjuje u Wellness i spa centrima, lječilištima i mnogim centrima za liječenje raka i kroničnih bolesti diljem svijeta - kaže dr. Jelica Popić, pokretačica prvog wellness centra u Hrvatskoj i ravnateljica učilišta Lovran. Suho četkanje uklanja mrtve stanice kože i pomaže da se brže zamijene novima. Koža se obnavlja svakih 24 sata, pa se stoga preporučuje četkanje svakog dana. - Koža je najveći i najvažniji eliminacijski organ u tijelu te je odgovoran za četvrtinu detoksikacije tijela, zbog čega se koža naziva i ‘trećim bubregom’. Stoga je suho četkanje djelotvorna metoda detoksikacije jer će kroz otvorene pore na koži tijelo lakše i brže izlučiti nakupljene toksine - objašnjava dr. Popić i dodaje kako se detoksikacija organizma odvija putem organa za eliminaciju (limfni i probavni sustav, jetra, pluća, koža), koji se metodom suhog četkanja stimuliraju, tj. ubrzava im se rad, a time i proces detoksikacije. Suhom četkom četka se suho tijelo. Preporučuje se korištenje četki s prirodnim vlaknima jer sintetička mogu iritirati i oštetiti kožu. U početku je bolje odabrati mekša vlakna, a kasnije možete i grublja.   - Dobre su četke s odvojivom glavom i trakom za ruku jer možete čvršće četkati te lakše dohvatiti i nedostupnije dijelove tijela. Ako nemate četku, možete koristiti i lufa spužvu ili grubi ručnik - savjetuje. Tijelo četkajte u smjeru cirkulacije limfe: od stopala prema trupu, preko trupa prema srcu, od dlanova prema ramenima, a područje glave i vrata četkajte prema prsima. Koristite lagani pritisak na područjima gdje je koža tanka i jači pritisak na mjestima kao što su stopala. - Nakon četkanja istuširajte se naizmjenično hladnom pa toplom vodom u tri ciklusa koji traju po nekoliko minuta. Završite tuširanje hladnom vodom. Naizmjenično toplo-hladno tuširanje će dodatno osnažiti kožu i stimulirati cirkulaciju krvi, donoseći više krvi gornjim slojevima kože. Područje zahvaćeno celulitom četkajte 5-10 minuta, dvaput dnevno. Nakon pet mjeseci trebali biste vidjeti rezultate - kaže dr. Popić. Suho četkanje zateže kožu povećavajući protok krvi i učvršćujući tonus mišića stimulacijom živčanih završetaka. Ovom se metodom mogu mobilizirati i preraspodijeliti potkožne masnoće, što značajno utječe na prevenciju i tretman celulita, izgled i figuru tijela te sprečava pucanje kapilara i proširene vene. Prije 30 godina metodu suhog četkanja u zdravstvene svrhe uvodi finski liječnik dr. Paavo Airola, koji tvrdi da je suho četkanje bitno za očuvanje zdravlja te brže i lakše ozdravljenje od gotovo svih bolesti, kaže dr. Jelica Popić. Suho četkanje kože može spriječiti pojavu ili smanjiti trajanje infekcije i ubrzati čišćenje od toksina. Ono pomaže u održavanju funkcionalnog imunološkog sustava u ljudi koji boluju od raka i drugih kroničnih bolesti. Većina štetnog otpada, među kojima su toksini te dijelovi bakterija i virusa, završava u limfnim žilama, iz kojih se prenose u krvotok. Kad ih se previše nakupi, dolazi do zatajivanja limfne pumpe. Suho četkanje pokreće limfu jednako učinkovito kao i limfna drenaža ili vježbanje. 