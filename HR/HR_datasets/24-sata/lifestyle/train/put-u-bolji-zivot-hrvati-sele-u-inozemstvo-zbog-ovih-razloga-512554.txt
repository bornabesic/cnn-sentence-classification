Na preseljenje izvan Hrvatske zbog posla spremno je 77 posto ljudi, pokazuje istraživanje stranice MojPosao provedeno na više od 4400 ispitanika putem servisa MojaPlaća. Istraživanje je provedeno u 11 europskih zemalja, među kojima je i Hrvatska. Muškarci su u većoj mjeri spremni na preseljenje – zbog posla bi se preselilo 81 posto muškaraca i 73 posto žena. Na promjenu grada ili države zbog karijere najspremniji su ispitanici iz susjedne Srbije i Bosne i Hercegovine, dok ispitanici s područja baltičkih zemalja nisu spremni na tako velike pothvate. Na preseljenje su najspremniji mlađi ispitanici – čak 80 posto mlađih od 25 godina preselilo bi se zbog posla. Više od polovice ljudi koji bi se bili spremni preseliti radi posla pristalo bi jedino na posao u struci, dok bi ih 43 posto prihvatilo bilo kakav posao. Glavni poticaj za preseljenje većini ljudi je viša plaća. Visina plaće je veći poticaj za preseljenje muškarcima nego ženama,  iako je upravo ovaj poticaj na prvome mjestu kod oba spola. Od preseljenja bi najviše ispitanika odbila dugotrajna odvojenost od obitelji i prijatelja, a komunikacija na stranom jeziku predstavlja prepreku za samo 24 posto ispitanika. Briga oko toga da će biti “stranac” na poslu smetala bi 21 posto ljudi.  Na portalu MojPosao tvrde da sve više raste broj oglasa za rad u inozemstvu, i to za poslove iz podučja instalacija, održavanja i popravaka. Prošle godine objavljeno je 1100 oglasa za poslove izvan Hrvatske, što je 14 posto više nego u 2015. godini. Najviše oglasa objavljeno je za rad u Njemačkoj, Češkoj, Austriji i Sloveniji. 