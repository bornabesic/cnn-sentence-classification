Trećina žena u Hrvatskoj, odnosno 30,49 posto njih, smatra kako čaša vina ili piva koje konzumiraju ponekad tijekom trudnoće neće naškoditi bebi. Većina ispitanih žena (67,16 posto) izjasnila se kako je tijekom trudnoće i dojenja nužno apstinirati od alkohola, a svega 2,36 posto smatra kako trudnoća ne traži mijenjanje navika. Rezultati su to istraživanja koje je u suradnji s portalom Žena.hr provela kompanija Pernod Ricard Croatia tijekom kampanje „Što pijem ja, pije i moja beba“ kojoj je cilj podići svijest o štetnim posljedicama konzumacije alkohola tijekom trudnoće i za vrijeme dojenja te utvrditi stav žena u Hrvatskoj po tom pitanju. U istraživanju je sudjelovalo 679 ispitanica, a da je njihov stav pretočen u konkretno ponašanje pokazuje i podatak kako se 80,12 posto žena tijekom trudnoće i/ili dojenja u potpunosti odreklo alkohola. Njih 34,17 posto prestale su piti alkohol kad su doznale da su trudne, dok 45,95 posto kaže kako apstiniraju od alkohola jer ga ni inače ga ne konzumiraju. Da ponekad popiju čašicu pića uz obrok izjavilo je 17,82 posto žena, dok je 1,18 posto njih kazalo da popiju čašu alkohola i izvan obroka. Tek 0,88 posto „se ne zamara time i pije po starom“. Što se tiče izbora vrste alkohola koju trudnice konzumiraju, podjednako je zastupljeno i pivo (15,46 posto) i vino (15,91 posto) dok je manji dio ispitanica barem jednom tijekom trudnoće ili dojenja posegnulo za žestokim pićem – 1,62 posto njih. Rezultati istraživanja nisu iznenađenje, kaže dr. Erden Radončić, iz Poliklinike za ginekologiju i reprodukcijsku medicinu REPROMED, potvrđujući kako trudnice, ali i žene koje planiraju trudnoću, dolaze oboružane znanjem o potencijalnim štetnim posljedicama konzumiranja alkohola, a savjet traže i od liječnika i educirajući se putem masovnih medija. - Obzirom da ne postoji znanstveni konsenzus o donjoj granici konzumiranja alkohola za koju liječnici mogu potvrditi da je sigurna za zdravlje bebe, Europska unija državama članicama savjetuje da u svojim javnozdravstvenim smjernicama trudnicama preporučepotpunu apstinenciju od alkohola, kaže dr. Radončić i objašnjava da se doista događa da ono što pije majka, pije i njezina beba. - Alkohol koji konzumirate izravno preko posteljice dolazi do bebine krvi i potrebno je svega nekoliko minuta da razina alkohola u bebinoj krvi dosegne majčinu. Obzirom da se djetetova jetra još razvija, potrebno joj je više vremena da razgradi alkohol, što bebu dovodi u potencijalnu opasnost, ističe dr. Radončić te dodaje kako konzumiranje alkohola u trudnoći, u ekstremnim situacijama, povećava i rizik za razvoj fetalnog alkoholnog sindroma. 