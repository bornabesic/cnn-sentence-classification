Da bi novac doslovno tekao u vaš životni prostor, riješite se nereda. Počnite običnim čišćenjem prostora, prije svega od prašine, prljavštine, viška odjeće, pa popravljanjem instalacija koje su u kvaru i namještaja koji je potrgan. Izbacite iz prostora sve što krade vašu energiju. Potom energetski očistite prostor paljenjem svijeća, tamjana, zvoncima ili pljeskanjem u kutovima stana, što će potaknuti energiju. Želite li privući bogatstvo, negdje u stanu postavite “vazu bogatstva” – napunite je novčićima ili nečim što za vas predstavlja bogatstvo. No zatvorite je i ne otvarajte često. U vašoj kuhinji štednjak ne bi smio biti ispod prozora jer to dovodi do problema s novcem. Sudoper može biti na tome mjestu jer kroz prozor na njega prelazi pozitivna energija. Štednjak i sudoper moraju biti udaljeni – ako nisu, postavite između njih zelenu biljku. U području blagostanja (prostor u kojem stalno struji zrak) koristite materijale koji izgledaju “bogatije”, kao što su baršun i svila. Korisno je postaviti puno jastučića te urediti prostor tako da djeluje malo razbarušeno (primjerice - tako da su zavjese malo duže nego što je potrebno pa ih morate smotati), postavite slike tako da ih samo prislonite uza zid – važno je da sve odaje dojam pokreta, koji će vas odvesti prema blagostanju. Ako želite kupiti novi automobil, postavite na tome mjestu barem jedan autić, dječju igračku, koji simbolizira želju, ili nešto što simbolizira bogatstvo: neku skuplju voćku možda. Žene to često intuitivno znaju pa si priušte jedan skuplji komad odjeće ili broš, kao prvi korak prema bogatstvu kakvo žele. Ako se područje novca nalazi u kupaonici, to je vrlo negativno. Jedna je mogućnost da postavite uobičajene lijekove koji se odnose na blagostanje i novac na to mjesto, a druga je da tu postavite osam grana bambusa. 