U prvim tjednima trudnoće određuju se laboratorijski testovi na hepatitis B, sifilis i toksoplazmozu. Ako majka boluje od hepatitisa B, dijete se može zaraziti tijekom porođaja. Djeca pozitivnih majki dobivaju čim se rode imunoglobulin i cjepivo protiv hepatitisa B. Sifilis je bakterijska infekcija koja, ako se ne liječi, u trudnoći može dovesti do spontanog pobačaja, male porođajne težine djeteta, smrti fetusa ili novorođenčeta. Sve trudnice treba liječiti tijekom trudnoće ovisno o stadiju bolesti. Kod toksoplazmoze laboratorijski se određuju IgG, IgM i IgA. Ako je pozitivan samo IgG, trudnica je preboljela bolest te se više ne može zaraziti, pa tako ni dijete tijekom trudnoće.  Ako su pozitivni IgM i IgA, riječ je o akutnoj infekciji, što zahtijeva daljnje pretrage jer se infekcija može prenijeti na dijete u maternici. Ako su sva tri negativna, trudnica treba paziti da se ne zarazi tijekom trudnoće. Treba izbjegavati izmet mačaka, neprokuhano mlijeko i nedovoljno termički obrađeno meso te dobro oprati sirovo voće i povrće prije jela.  