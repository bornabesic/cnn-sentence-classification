Bilo da sanjate da vas guše ili proganjaju ili da ste zarobljeni, snovi ili noćne more javljaju se kad naš mozak obrađuje situacije koje smo proživjeli u posljednjih nekoliko dana, govori analitičarka snova Jane Tereza Anderson. - Sanjanje je bitno za naše zdravlje i dobrobit, na fizičkoj, emocionalnoj i psihološkoj razini. No kad osjećate strah u snu, vaše tijelo proizvodi hormone straha i budi onu poznatu reakciju ‘bori se ili bježi’, što je zapravo razlog zašto se probudite iz sna, odnosno noćne more, s luđačkim lupanjem srca i znojnim dlanovima - kaže Anderson. Dodaje da noćna mora može biti toliko strašna jer su fizički odgovori u tijelu - stvarni. S druge strane, priča u snovima je simbolična, što je razlog zašto je važno razumjeti što oni znače. Nažalost, ne možete koristiti rječnik snova za njihovo tumačenje jer je svaki san i svaki simbol u snu osoban i jedinstven. No postoje tehnike kojima možete naučiti tumačiti svoje vlastite jedinstvene snove i noćne more. Primjerice, ako u snu ne možete disati ili se gušite, ova se noćna mora može javljati kad vam je nos začepljen zbog prehlade ili ako patite od astme, no toga ste vrlo vjerojatno i sami svjesni. Najčešće taj san upozorava na osjećaj ograničenosti - fizički, emocionalno, mentalno ili duhovno. Može upućivati i na to da vas guši nečija pretjerana pažnja ili “pritišće” vaša životna situacija. Tad biste, analizirajući svoj san, trebali iskristalizirati strahove koji vas u stvarnosti koče u “obilježavanju” svojeg osobnog prostora prilikom izražavanja samih sebe ili vas tjeraju da ustuknete. Sanjate li da se pak ne možete pomaknuti, možda vam se um počeo buditi, ali je vaše tijelo još u “položaju” za spavanje, objasnila je Anderson. - Stanje je poznatije kao paraliza spavanja. Kad sanjamo, naši mišići su nesposobni da se pokreću, pa je to prirodan način na koji se sprečava da ustanemo i realiziramo naše snove ili da se ozlijedimo. Kad um i tijelo nisu sinkronizirani na nekoliko sekundi, možemo sanjati da smo paralizirani. Tad samo mirno dišite jer znajte da će to sigurno proći - kaže Anderson. U nekim slučajevima to može biti noćna mora koja se javlja kad imate osjećaj ograničenja u životu ili ste “paralizirani” - emocionalno ili mentalno - od “uskakanja” u bilo kakvu akciju. Ako primjerice sanjate smrt, možda iščekujete nove promjene u životu te ostavljanje starih navika iza sebe. Promjena, kao i uvijek, može djelovati zastrašujuće, čak i kad je želimo, pa osvješćivanjem čega se bojimo možemo rasti i mijenjati se. - Naši snovi zapravo otkrivaju naše nesvjesne strahove i blokade u životu na javi te su snažan odgovor na to. Možda vam je ugrožena emocionalna ili mentalna stabilnost, a kako mentalni ili emocionalni stres može popratiti fizička bolest, pokrenite se - zaključuje Anderson. Zastrašujuća noćna mora pomaže da shvatite kako vjerojatno bježite od nečega s čime se morate suočiti. Možete bježati od financijskih problema, starenja, odlučivanja, negativnih misli, medicinskih dijagnoza ili nekog dijela osobnosti i života kakvog ne želite živjeti. “Okove” sanjate kad imate osjećaj ili strah da ćete biti zarobljeni u vlastitom životu, a možda već i jeste. To može upućivati i na to da ste nesvjesni svojih strahova o zarobljavanju, pa primjerice ne ulazite u veze ili ne prihvaćate neke poslove. Smrt kao noćna mora može imati nekoliko uzroka - od “obrade” vlastitih strahova o smrti do pozitivnih, poput ostavljanja starih stavova i navika iza sebe kako biste napravili mjesta za rođenje novih i boljih. San u kojem automobilom jurite bez kontrole može vam pomoći da otkrijete u kojem se dijelu svojeg života osjećate bez kontrole ili se možda bojite da ćete je izgubiti. Ako ste “kontrol frik”, ova noćna mora zapravo oslikava strah od pokušaja, ali i odustajanja, odnosno neuspjeha. Automobil bez kočnica može pomoći da shvatite kakav ste pritisak stavili na sebe. Kad sanjate da ste zarobljeni, pokušajte si sami protumačiti taj san jer saznanjem tko vas ili što zarobljava možete raditi na poboljšanju odnosa, ali i ljubavnih veza. Kad vas netko lovi, zapitajte se što vas to proganja u stvarnom životu. Počet ćete se suočavati i brže rješavati stvari, objašnjavaju analitičari sna. Sanjate li da vas je netko napao, da vam provaljuje u kuću ili da vam se odjednom našao u spavaćoj sobi, moguće je da vam um “govori” kako je tijelo u ranoj fazi bakterijske ili virusne infekcije. Takve snove imaju ljudi koje nekoliko dana poslije uhvati prehlada ili gripa. Drugi pak imaju osjećaj da im je narušen osobni prostor, bilo psihički, mentalno, emocionalno ili duhovno, i to obično kad se ne zauzimaju za sebe. Preispitati treba nesvjesne razloge popuštanja svakome, ali i pokušati smanjiti psihički stres koji prethodi padu imuniteta i bolesti. 