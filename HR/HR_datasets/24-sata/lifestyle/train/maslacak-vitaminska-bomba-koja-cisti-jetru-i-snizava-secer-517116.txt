Maslačak (Taraxacum officinale) povoljno djeluje na bubrege, žučni mjehur, gušteraču, želudac, crijeva i krv. Smatra se jednim od najsigurnijih i najvažnijih biljnih lijekova za jetru. Gorke tvari maslačku daju snažno diuretičko djelovanje. Zato se listovi maslačka rabe kod zadržavanja vode, bubrežnih smetnji, celulita i pretilosti. Sadrži i kalij, koji nadomješta količinu tog minerala koji se gubi pojačanim mokrenjem. Korijenje djeluje diuretički i blago laksativno (potiče stolicu). Zbog visokog sadržaja inulina maslačak se preporučuje dijabetičarima. Pokusi na životinjama pokazali su da biljni pripravci s maslačkom mogu smanjiti razinu šećera u krvi. Listovi maslačka bogati su vitaminima i mineralima te ih je dobro jesti u salatama. Najbolje ih je brati u proljeće prije nego što biljka procvjeta jer nakon cvatnje razvija gorak, okus koji je mnogima neugodan. Gorčinu možete izbjeći i ako jedete samo gornje dijelove listova. Nakon što maslačak ocvate, obično krajem ljeta, pojavljuju se novi mladi listovi, koji se također mogu skupljati. Stabljike maslačka najbolje su dok biljka cvate. Rijetko se rabe za hranu, no sok iscijeđen iz njih može ukloniti bradavice. Austrijska travarka Maria Treben stabljike maslačka preporučuje u kuri protiv kronične upale jetre (pet-šest stabljika na dan) i dijabetesa (deset komada na dan). Takve kure traju tri tjedna, no nema znanstvenih istraživanja koja bi potvrdila njihovu učinkovitost. Da biste dobili veliko korijenje, birajte biljke stare najmanje dvije godine. Najkvalitetnije je ono s nepokošena tla, gdje je zemlja bogata i rahla. U tvrđem tlu korijen može biti račvast i pretvrd. Korijenje ubrano u proljeće slađe je od jesenjeg zbog većeg sadržaja fruktoze, no treba ga ubrati prije no što cvjetni pupoljci postanu veliki jer crpe hranjivu snagu iz korijena. Idealno vrijeme za sakupljanje korijenja je od rujna do veljače – tad sadrži najviše inulina, zbog čega mu je i ljekovito djelovanje snažnije. Može se jesti sirov, tanko narezan ili pržiti pa upotrijebiti za pripremu nadomjestka za kavu. Od cvjetova maslačka prave se vino i sirup, koji može poslužiti kao zamjena za med. Cvjetove je najbolje upotrijebiti istog dana kad ste ih ubrali, no treba paziti da nisu prskani kemikalijama. Siguran je i u većim količinama. Čak i trudnice mogu rabiti lišće maslačka. Jedino treba izbjegavati maslačke prskane kemikalijama posljednje tri godine. Djeci može postati mučno ako pojedu previše maslačkovih cvjetova, a tu će pomoći čaj od metvice. Maslačak bi trebalo pustiti da slobodno raste u vrtu, a ne ga uništavati jer privlači korisne kukce – čak 85 različitih kukaca, uključujući pčele, hrane se maslačkom. U voćnjacima potiče brže dozrijevanje voća i stvaranje većih plodova.      Svježim biljem i kopanjem vrta protiv umora i uroka Proljeće je stiglo - ptičice pjevaju, cvatu šafrani, raste medvjeđi luk, na stablima se pojavljuju prvi lisni pupoljci, a oni malo sretniji umirovljenici sele se u svoje vikendice. Jedna od prvih stvari koje sam vidjela jutros tako je bila stražnjica vremešne susjede koja se popela na ljestve, uzela škare i upustila se u orezivanje voćaka. Kao površnom promatraču, čini mi se da time ne postiže željeni učinak jer su joj voćke iz godine u godinu daju sve manje i ružnije plodove. Moguće je da iz mene progovara najobičniji hrvatski jal (koji bi, po mome mišljenju, UNESCO trebao zaštititi kao kulturnu baštinu, da od njega bude barem neke koristi). No čini mi se da draga gospođa sumnja da sam na nju bacila urok jer me već godinama sumnjičavo promatra dok se bavim “vještičjim” vrtlarskim tehnikama poput malčiranja, sadnje mješovitih kultura i sličnim nesvetim djelatnostima. Stoga mi je odlučila uzvratiti udarac i na vidno mjesto postaviti kontra urok, koji se sastojao od cipele mog Jure (koju mu je prije dobre dvije godine ukrao pas i odnio u šumu) i potrganih vila koje su došle zajedno s kućom, a uopće se ne sjećam kad su nestale. Budući da se ne razumijem u te stvari, sad nisam sigurna jesam li prokleta ili nisam. Tako da jedem maslačak, sadim povrće i planiram orezati voćke. Nešto od toga sigurno će pomoći. Ljepljive trake onemogućit će štetnike voćaka Prije no što voćke procvatu i olistaju važno je obaviti zimsku rezidbu, a potom prskanje bakrenim pripravcima koji su dopušteni i u ekološkom uzgoju. Dodajemo im i mineralna ulja kako bismo uništili zimska jajašca štetnika. Oko debla stavimo ljepljive trake. One će zadržati i uhvatiti gusjenice nekih štetnika, a ni mravi neće moći prenositi uši na stabla. Travnjak će biti zeleniji ako mu dodamo pijeska Tijekom suha vremena valja se pobrinuti i za travnjak. Prozračivanje tla posebnim strojem, koji možemo i unajmiti, korisno je ako na travnjak želimo biti ponosni cijele godine. Možemo se i ručno prihvatiti posla te ga još jednom grubo pregrabljati. Kako bi tlo ostalo prozračno, pospemo ga kremenim pijeskom i još jednom grubo pograbljamo te pognojimo. 1. Čaj od maslačka Dvije žličice korijena i/ili listova maslačka prelijte s 250 ml vrele vode, ostavite da odstoji deset minuta i procijedite. Ujutro i navečer popijte po šalicu, najbolje pola sata prije jela. Preporučuje se protiv bubrežnih tegoba, zadržavanja vode, celulita i pretilosti. 2. Protiv celulita Pripremite 25 g listova maslačka, 25 g listova koprive, 25 g korijena maslačka i 25 g korijena čička. Žličicu korijenja prelijte šalicom vode, stavite na vatru i kuhajte 20 minuta. Dodajte žličicu lišća, maknite s vatre, ostavite da stoji 10 minuta pa procijedite. Pijte 2-3 šalice čaja na dan. 3. Svježi sok Tri šake maslačkova lista i 50 ml vode procijedite u sokovniku ili usitnite u električnoj miješalici pa procijedite kroz gazu. Čuvajte u hladnjaku. Uzimajte triput na dan po žlicu. Svježi sok koristan je protiv proljetnog umora, potiče izlučivanje tekućine, olakšava artritis i bakterijske plućne bolesti. 4. Povišeni šećer Pomiješajte 30 g korijena maslačka, 30 g listova borovnice, 15 g sjemena koromača i 30 g sjemena piskavice (Trigonella foenum – graecum). Prelijte 1-2 žličice šalicom vrele vode i ostavite 10 min. Pijte dvije do tri šalice na dan. 5. Kava od maslačka Korijenje maslačka operite, razrežite i ispržite u pećnici. Sameljite ga u mlincu za kavu. Pripremajte ga samostalno poput kave ili kao dodatak kavi. 6. Dječji čaj Pripremite po 25 g listova matičnjaka, listova metvice, sjemena anisa, korijena maslačka i korijena echinacee. Posebno pomiješajte korijenje, posebno ostale sastojke. Žličicu korijenja prelijte šalicom vode, stavite na vatru i kuhajte 20 minuta. Dodajte ostale sastojke, maknite s vatre, ostavite da stoji deset minuta pa procijedite. Pomaže protiv ospica, zaušnjaka, vodenih kozica i prehlade. Dajte djetetu dvije šalice na dan. 7. Maslačkovo vino Pripremite 6 l vode, 5 l svježih cvjetova maslačka, 2 i 1/2 kg šećera, 2 limuna, 2 naranče, 20 g kvasca i malo grožđica. Cvjetove prelijte vrelom vodom, poklopite i ostavite da odstoje 24 sata. Ocijedite pa dodajte sok te kore limuna i naranče (neprskane) pa šećer. Kuhajte 10 minuta, procijedite, ohladite i umiješajte razmrvljeni kvasac. Ostavite u loncu dok se ne pojave mjehurići, ulijte u boce i začepite zatvaračima od mekog bijelog papira. Pričekajte nekoliko tjedana da prestane fermentirati, u svaku staklenku stavite malo grožđica i zatvorite prokuhanim zatvaračem. Vino je pitko nakon šest mjeseci. 8. Domaći sirup Pripremite 250 svježih cvjetova maslačka, 1,5 l vode, 2 limuna, 2 naranče i 1 kg šećera. Cvjetove prelijte hladnom vodom, dodajte narezane limun i naranču te ostavite da pokriveno stoji na hladnom 24 sata. Procijedite. Dodajte šećer, zakuhajte i kuhajte 90 minuta, uz povremeno miješanje, da se stvori gust sirup. Ulijte u staklenke i čuvajte na hladnom. Uzimajte po žlicu prije svakog obroka za reguliranje probave i jačanje apetita. 9. Maslačkov med Pripremite 500 cvjetova maslačka, 4 veća limuna, litru vode i 5 kg šećera. Stavite cvjetove u veliku posudu i prelijte hladnom vodom (1 l). Narežite limun na ploške i potopite uz cvjetove te ostavite da odstoji 24 sata. Zgnječite cvjetove te dobro procijedite. Ocijeđenu tekućinu lagano zagrijavajte i dodajte kilogram po kilogram šećera, ali prije nego što se tekućina zagrije. Lagano miješajte i kuhajte dok se ne zgusne. 10. Upala jetre Kod kronične upale jetre treba uzeti 5-6 svježih cvjetnih stabljika dnevno u sirovu obliku. Za poremećaje jetre također prokuhajte 25 grama listova i istu količinu korijena u litri vode pola sata. Popijte jednu šalicu ovog napitka prije svakog obroka. 11. Slatki liker Pripremite 50 cvjetova maslačka, 60 g meda, 1 kg šećera, limun, litru domaće rakije ili votke. Maslačak stavite u staklenku, prelijte medom (ako je kristaliziran, zagrijte ga da se otopi) i šećerom, prekrijte limunom narezanim na tanke ploške te prelijte rakijom. Ostavite da stoji na tamnome i toplome mjestu dva tjedna pa procijedite i ulijte u boce. 12. Njegujuće ulje  Ispunite od pola do dvije trećine male staklenke cvjetovima maslačka. Prelijte ulje preko cvjetova do vrha tako da ih potpuno prekrije. Promiješajte smjesu da izađu mjehurići zraka. Stavite gazu na vrh staklenke i pričvrstite je gumicom ili vezicom. Ostavite staklenku na sunčanom toplome mjestu dva tjedna ili dok cvjetovi ne poprime smeđu boju. Nakon toga procijedite ulje u steriliziranu tamnu bocu. Čuvajte ulje na hladnom i tamnom. 13. Žučni kamenac Potrebno vam je 40 g korijena maslačka, 40 g vodopije (Cichorium intybus) i 20 g metvice (Mentha piperita). Sve pomiješajte i stavite u staklenku. Prilikom pripreme čaja uzmite 3 žlice mješavine, prelijte litrom kipuće vode, poklopite i ostavite da odstoji 2 sata. Pije se svaka dva sata po jedna velika žlica. 14. Čaj od korijena Korijen maslačka moćan je lijek za jetru i želudac. Šest šalica čaja od korijena maslačka dnevno navodno mogu izliječiti hepatitis u roku od dva tjedna. Fitoterapija s ovim čajem liječi svakovrsne tegobe. Preporučuje se kod probavnih tegoba, nedovoljnog lučenja žuči, visokog tlaka i manjka apetita. 15. Zeleni frape za mršavljenje Potrebna vam je 1 banana, 300 ml vode, 100 g šumskog voća (svježeg ili zamrznutog), 100 g listova maslačka te žličica meda prema želji. Sve sastojke stavite u blender i meljite 1-2 minute. Sok popijte odmah, malim gutljajima. Može poslužiti kao zamjena za jedan obrok. 16. Kolesterol Za čaj koji postupno smanjuje kolesterol potrebna vam je mješavina jednakih dijelova korijena maslačka, čička (Arctium lappa) i đumbira. Žličicu te mješavine prelijte šalicom vode, stavite na vatru i kuhajte 20 minuta. Nakon toga maknite s vatre, dodajte žličicu plodova ili cvjetova gloga, ostavite da odstoji još deset minuta i popijte. 17. Za bolji vid Pomiješajte 50 g listova maslačka, 25 g sušenih borovnica i 50 g očanice (Euphrasia officinalis). Žličicu korijena maslačka prelijte šalicom vode, kuhajte 20 minuta i maknite s vatre. Dodajte žličicu ostalog i pustite da odstoji još deset minuta. Ovaj čaj bogat je beta-karotenom i luteinom te potiče cirkulaciju u području očiju. 18. Stres i glavobolja Pola žličice korijena maslačka i pola žličice kore bijele vrbe prelijte šalicom vode, stavite na vatru i kuhajte 20 minuta. Maknite s vatre, dodajte pola žličice kamilice i pola žličice metvice, ostavite da odstoji još deset minuta i ocijedite. 19. Anemija Pomiješajte jednake dijelove listova maslačka, koprive i potočarke (Nasturtium officinale). Stavite u staklenku. Prilikom pripreme čaja žličicu te mješavine prelijte šalicom vruće vode i ostavite da odstoji 10 minuta. Pijte tri šalice na dan. 20. Bradavice Biljnim sokom koji se stvara kad prelomite cvjetnu stabljiku namačite bradavice nekoliko puta na dan. Bradavice bi trebale postati smeđe i nakon mjesec dana nestati. 