Dok interijerima i modnim dodacima ovog proljeća vlada nježna ružičasta boja, kuhinje su poharale sve nijanse žute. To je boja rasta, energije, optimizma, ali i nestrpljivosti. Iako je klasična varijanta bijele ili sive kuhinje mnogima prvi odabir, vrijedi razmisliti i o alternativama. Jedna od trenutačno najpopularnijih svakako je žuta boja. Viđamo je na površinama kuhinjskih fronti, policama, ali i kuhinjskim aparatima i detaljima.  Najhrabriji kreativci trebali bi se odlučiti upravo za ovu boju jer će odmah vizualno podignuti izgled kuhinje. S obzirom na to da je riječ o jarkoj boji, koristite je u kombinaciji s nekom neutralnom bojom poput bijele, drvenog dekora ili sive. Odlučite se za fronte u ovoj boji, neka donji elementi budu u neutralnoj boji da biste postigli trendovski, ali ipak vizualno uravnotežen izgled.  Druga opcija svakako je kuhinjski zid ili police u ovoj boji. Imate li klasičnu bijelu kuhinju, možete je začiniti kuhinjskim zidom u jarkoj nijansi ili kombinirati police ili dio elemenata u žutoj boji. Ako niste skloni eksperimentima ili jednostavno ne želite unositi velike promjene u svoj dom, uvijek se možete osloniti na detalje. Na kraju, imajte na umu da žuta boja odlično paše uz sive nijanse i plavu boju, osobito tamne nijanse i one tirkizne. To je čini odličnim izborom za sve vas koji tražite način na koji biste “razvedrili” svoju kuhinju. Ova boja može učiniti čuda za male i mračne prostore, pa razmislite o tome da postavite žutu klupicu u hodnik ili žuti tepih u dnevni boravak kojem nedostaje svjetlosti. Žuti jastučići osvježit će vaš kauč, a zanimljiv odabir su i zavjese sa žutim uzorkom. U kuhinji i blagovaonici dajte si oduška jer, kako smo već istaknuli, žuta otvara apetit. Žute šalice, tanjuri, pladnjevi i čaše pravi su odabir za ljeto, čak i kad ste na dijeti. Ne zaboravite da je žuta odličan izbor za kuhinje i kupaonice, ali izbjegavajte je u spavaćoj sobi. Trebalo bi je izbjegavati i u sobama sasvim male djece. Jedno istraživanje pokazuje da bebe okružene žutom posteljinom puno češće plaču tijekom noći, pa si svakako osigurajte miran san.