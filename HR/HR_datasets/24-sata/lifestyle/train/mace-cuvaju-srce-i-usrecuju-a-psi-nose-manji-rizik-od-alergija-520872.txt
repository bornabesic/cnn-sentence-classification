Vlasnici pasa mogu se pohvaliti dobrim zdravstvenim stanjem jer puno vremena provode na otvorenom. Zato se lakše nose sa stresom čuvajući tako zdravlje srca i krvožilnog sustava. Istraživanja pokazuju da vlasnici koji redovito šeću sa svojim psima imaju znatno manji indeks tjelesne masnoće te 11 posto višu razinu dnevnih aktivnosti od onih koji nemaju kućne ljubimce. Djeca koja su od malih nogu okružena četveronožnim prijateljima imaju manji rizik za probleme s alergijama i viškom kilograma. Kanadski znanstvenici sa Sveučilišta Alberta proučavali su više od 700 dojenčadi i njihovih mama od 2009. do 2014. godine. Većina obitelji imala je kućnog ljubimca (od čega su 70 posto njih bili psi) u trudnoći i prva tri mjeseca bebina života. Znanstvenici su zatim uzeli uzorke bebinih stolica i otkrili dvostruku količinu dvije vrste korisnih bakterija. Uminococcus i Oscillospira pomažu ljudskom tijelu probaviti složene ugljikohidrate i vlakna. Njihova nazočnost povezana je i s manjom vjerojatnošću pojave alergija, pretilosti, ali i nekoliko vrsta raka. Ali nisu samo psi odgovorni za dobro zdravlje svojih vlasnika. Dvadesetogodišnje istraživanje ustanovilo je dugoročne dobrobiti druženja s mačkama - za srce. Osobe koje nikad nisu imale mačku bile su izložene 40 posto većem riziku srčanog udara nego vlasnici maca. U drugoj je studiji zaključeno kako vlasnici pasa imaju veće šanse preživjeti godinu dana nakon srčanog udara. No vlasnici mačaka imaju još razloga za slavlje. Jednako kao što su vlasnici mačaka manje skloniji srčanom udaru, tako ih rjeđe pogodi moždani udar. Znanstvenici vjeruju kako mačke više smiruju vlasnike nego druge vrste životinja. Veliku ulogu ima i karakter vlasnika mačaka – često se fokusiraju na svoje ljubimice i one postaju središte njihovih interesa, zbog čega manje razmišljaju o problemima. Mačke su idealan ljubimac i za osobe koje boluju od artritisa. Časopis Arthritis Today savjetuje kopiranje istezanja mačke – pratite koliko se puta dnevno istegne i probajte joj se pridružiti. Obje vrste ljubimaca pomoći će vam da zaboravite na stres. Britanski znanstvenici proveli su istraživanje o zdravstvenom stanju odraslih ljudi nakon što su nabavili psa ili mačku. Obje grupe osjetile su bolje zdravstveno stanje nakon samo mjesec dana druženja s ljubimcima. Ribice i papige smiruju Psi i mačke nisu jedini ljubimci koji liječe. I papige i zamorci djeluju smirujuće. Uz njih sporije dišemo i govorimo, a i ubrzane misli hvataju lakši ritam. Čak i zlatne ribice mogu pozitivno utjecati na zdravlje i duhovnu ravnotežu. To je dokazalo istraživanje američkog veterinarskog fakulteta Purdue provedeno na oboljelima od Alzheimerove bolesti. Umiljato ponašanje kućnih ljubimaca ’liječi’ depresiju, pokazala je studija Sveučilišta Teksas. Maženje i igranje pomaže da skremo pozornost s problema, posvetimo se sebi te trenucima koji nas vesele i opuštaju. Život s ljubimcem smanjuje rizik od srčanog udara za tri posto, pokazala je studija. To znači 30.000 spašenih života na godinu. Djeca, pak, koja su u kontaku s ljubimcima rjeđe podliježu raznim alergijama i astmi. Djeca s razvojnim teškoćama (autizam) zaigranija su i bolje napreduju uz živog ljubimca, a uz psa u razredu djeca bolje prate nastavu, pokazuju brojna istraživanja. Vlasnici pasa općenito su bolji u interakciji s ljudima. Procjenjuje se kako između osam i 12 posto Hrvata boluje od osteoporoze. Jake i snažne kosti prva su linija obrane protiv osteoporoze i prijeloma, pa će vam šetnja sa psom uvelike pomoći ojačati ih. Kortizol je poznat kao hormon koji tijelo luči tijekom stresnih razdoblja. Njegova suprotnost je oksitocin, hormon sreće, čija se razina povećava i od najobičnijeg maženja sa psom. Zato nakon stresnog dana na poslu zagrlite svojeg ljubimca koji će otjerati hormon stresa te vam pojačati osjećaj sreće i zadovoljstva. 