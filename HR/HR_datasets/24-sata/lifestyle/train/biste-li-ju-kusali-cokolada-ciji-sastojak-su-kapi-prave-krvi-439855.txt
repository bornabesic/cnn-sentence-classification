Radi se o crnoj ručno izrađenoj čokoladi sa 70 posto kakaa. U svakoj je nekoliko kapi krvi životinja iz "Edible Zoološkog vrta", odnosno dva posto, a stoji 3,5 eura (oko 25 kuna) i može se naručiti internetom. Zove se HimbeerBlut (krvava malina), a proizveo ju je Austrijanac Josef Zotter. Oni koji su je probali rekli su da nakon prvog zalogaja neće poželjeti drugi, ali prevarili su se - okus je nevjerojatno ugodan. U ovoj čokoladi okusom dominiraju malina i limun,  a dozu posebnosti joj daje i jabučni ocat. - Želio sam iskušati prag tolerancije i moralnih vrijednosti. Zašto bi nekoliko kapi krvi u čokoladi morao biti veliki skandal? Pitam se postoje li stvari koje su skandaloznije. Zašto se tolerira tvornički uzgoj, a nekoliko kapi krvi u čokoladi ne? Kreirali smo svijet organskih farmi. Na našem Edible (jestivim) Zoološkom vrtu životinje žive na otvorenome. Tamo u Eko restorani posjetitelji mogu uživati u organskoj hrani - napisao je Josef na internetskoj stranici na kojoj prodaje svoje čokolade. Edible Zoološki vrt je ustvari farma životinja od kojih neke završe u restoranu, dok druge nisu za jelo već su tamo kako bi posjetitelji uživali u pogledu na njih. Imaju tri vrste svinja, zatim nekoliko vrsti pilića, patke, guske, purane, ovce, koze, jelene lopatare, kuniće, magarce, ponije, crne štakore (magarce, ponije i štakore ne jedu). 