Prije bih rekao da se pivo uvijek bavilo sa mnom. Naime već kao mali Daruvarčanin nisam mogao, a da ne svrnem svoj pogled na Pivovaru koja je uvijek zujala, zvečala, dimila i parila u centru grada uz rijeku Toplicu gdje sam rado odlazio na pecanje. Uz to djedov i tatin brat radili su u Pivovari tako da sam mogao i iznutra vidjeti o čemu se radi te slušati o tome što je pivo kako se radi i sve druge priče vezane uz pivovaru. Prije dvije godine u ured mi je došla jedna stara gospođa i zamolila da zaposlim njezinu unuku jer je i ona nekada radila u Pivovari pa se nadala da i to nešto znači. U kratkom razgovoru ispostavilo se da je gospođa zbog trudnoće morala otići iz Pivovare pa je svoju karijeru nastavila kao babica. Naravno da je, eto ti sudbine, porodila i moju majku, odnosno mene prva dodirnula, ispostavilo se, pravim vilinskim dodirom, i tako me obilježila da za pivo. Kao srednjoškolac bio sam više zagledan u pivo nego u Pivovaru ali sam ipak krenuo na Prehrambeno-biotehnološki fakultet koji sam i završio 1992. kao mladi istraživač u Plivinom institutu zaokupljen genetskim inženjeringom. Nakon godinu dana bez Daruvara, kao pravi malograđanin (u pozitivnom smislu) počeo sam nostalgično gledati prema Pivovari kao jedinoj tvrtki u kojoj bi mogao nastaviti primjenu stečenih inženjerskih znanja. Na sreću, baš se u to vrijeme otvorilo radno mjesto Voditelja proizvodnje na koje sam primljen 1993. godine. Tako ove godine slavim 25 godina staža od čega 24 godine u Pivovari i 24 godine od prvog homebrewa na maminom štednjaku. Siguran sam da se pivo uvijek bavilo sa mnom, a malo manje ja pivom sve do prije nekoliko godina kada započinje Craft revolucija u Hrvatskoj. Ta ogromna pozitivna energija mladih ljudi koji su se isto tako odazvali zovu piva te novi početak Daruvarske pivovare nakon stečaja aktivirala je novi život Pivovare Daruvar i usmjerila nas na proširenje naše ponude na male šarže specijalnih piva. San svakog majstora pivara, stalno razvijati nove recepte i nova piva. Ove godine uz 50 godina starosti slavim 25 godina staža od čega 24 godine u Pivovari Daruvar gdje i danas radim kao Voditelj proizvodnje, ili kako se danas veli majstor pivar. 2011. godine Pivovara Daruvar je započela s razvijanjem novih vrsti piva kroz proizvodnju zimske linije specijalnih piva iz koje su se rodila dva nova piva u liniji STAROČEŠKO, Crveno i Bock pivo. Kao odgovor na otvaranje tržišta specijalnih piva 2014. godine razvili smo novu liniju Craft piva. 5th ELEMENT u kojoj trenutno imamo 3 piva, ABA – suho hmeljeni American Blond Ale, BART - Baltic Porter, LELA - kupažu Lager&Ale-LELA kojima iza Uskrsa, dodajemo novog člana, Imperial IPA-u kao moj slavljenički uradak. Beskrajno me vesele ovakvi festivali na kojima se uz snažnu pozitivnu energiju pivu daje primjerena pažnja i razvija pivska kultura koja se do sada svodila na prekomjernu konzumaciju. Ljudima treba prezentirati da pivo nije samo brendirani svijetli lager bez okusa i mirisa kojim se gasi žeđ već da je pivo izuzetno vrijedan prehrambeni proizvod koji ima vrlo veliku šarolikost okusa i mirisa. Ovakvim festivalima omogućuje se pivarima koji žive od piva i za pivo da prenesu svoju strast potrošačima i da im ukažu koliku raznolikost aroma, okusa i mirisa pivo pruža. Imamo slatkih briga jer je oko 1. svibnja veliki angažman aparata za točenje piva pa trebamo dobro planirati gdje ćemo postaviti aparate. Nisam siguran da li smo već definirali cjelokupnu potrebu za aparatima za taj vikend ali se nadam da ćemo biti u mogućnosti prezentirati cijelu paletu linije 5thELEMENT, znači ABA-u, BART, LELA-u i IIPA-u. Sva piva iz palete 5thELEMENT odlično se slažu s mesom i ribom s roštilja uz poseban naglasak na stil piva. Tako BART preporučujemo uz masnije komade, poput pečenih svinjskih rebara uz koja dobro paše sladnost i povećani sadržaj alkohola ovog baltic portera. Ako ste ljubitelj goveđih odrezaka najtoplije preporučujemo IMPERIAL IPA-u koja svojom gorčinom i sirovom hmeljnom aromom dobro balansira slatkoću medium-rare odreska. Uz IIPA-u dobro pašu i ribe s grilla. Za nježnije verzije grilanog mesa poput pilećih/purećih prsa ili plodove mora preporučujemo ABA-u ili LELA-u koje svojom pitkošću čine ove komade još probavljivijima. Već sam ranije odgovorio da je ovo vrijeme vrlo uzbudljivo za svakog majstora pivara jer ga potiče na kreativnost i inovativnost. Kuda god se okrenem svi pričaju o pivu koje, najzad, dobiva pažnju koju zaslužuje. U proteklih 15 godina imao sam sreću da sam kao delegat Udruženja pivovara, sladara i proizvođača hmelja prisustvovao na nekoliko EBC kongresa. Kroz stručna predavanja i na kongresima je uočljiv pomak interesa s klasičnih tema velikih pivarskih industrija (uštede, učinkovitost, iskorištenje, nova tehnološka rješenja, pivske mješavine-radleri) na zapostavljene pivske teme nametnute jačanjem ponude craft piva (revitalizacija pivskih stilova, nove sorte hmeljeva, organoleptika piva, preispitivanje zaboravljenih tehnika proizvodnje piva i sl.). Sve to ukazuje da je oslobođena ogromna energija proizašla iz kreativnosti pivskih zaljubljenika koja će neupitno utjecati na potražnju i širenje kategorije piva što će pak omogućiti razvoj malih pivarskih pogona i revitalizacije postojećih kapaciteta srednjih pivovara. Otvaranjem svih tih mogućnosti doći će do porasta zaposlenosti i, što je najvažnije, proširenja svijesti zajednice da iza svakog piva stoji čovjek s imenom i prezimenom. Na taj se način otvara direktna interakcija proizvođač/potrošač u kojoj je važnija vrijednost proizvoda od njegove cijene ili imidža koji taj proizvod pruža potrošaču. Vrlo je važno da se s piva skine stigma alkoholnog pića koje je uzrok alkoholizma i neumjerene konzumacije jer je pivo vrlo vrijedan prehrambeni proizvod koji zbog smanjenog sadržaja alkohola, uz umjerenu konzumaciju, može pružiti užitak te blagotvorno utjecati na organizam. Sve upućuje na to da će se u idućih nekoliko godina na tržištu pojaviti većina poznatih pivskih stilova ali, kako je većina potrošača nesklona prevelikoj raznolikosti, LAGER/PILSNER će ostati dominantni pivski stil ali će dio tržišta prepustiti IPA-i te PALE ALE-u. Uz to, ovisno o godišnjem dobu, ponudi lokalnih pivovara te razvoju distribucijske mreže za takvu vrstu piva, na tržištu će se povremeno pojavljivati svi ostali stilovi. Na ovom festivalu ćemo promovirati novo pivo u liniji 5thELEMENT, Imperial IPA-u, a za početak ljeta u nastajanju je pšenično pivo. Kažem u nastajanju jer još nisam u potpunosti odlučio koji stil pšeničnog piva i nisam provjerio recept u homebrewu. Za kraj godine planiramo stout ali ni to još nije do kraja definirano. U svakom slučaju linija 5thELEMENT je zamišljena kao promjenjiva linija u kojoj eksperimentiramo s 4 osnovna pivska sastojka (elementa), sladom, hmeljem, vodom i kvascem koje objedinjuje naš 5 element, ljubav i tradicija u proizvodnji piva. Zahvaljujemo Kreši Mariću i pozivamo vas na njegova piva, kao i brojne druge domaće craftove koji će se točiti na Chill & Grillu! Pratite nas na facebooku, Gastro.hr i portalu Chill&Grill. 