Iako je to mnogima najdraže godišnje doba, proljeće sa sobom nosi i mnoštvo neugodnih zdravstvenih tegoba, poput alergija, glavobolja, problema sa želucem, depresije, umora i slabijeg imuniteta.  - Tijekom zime većina ljudi se manje kreće, prehrana je obilnija i masnija, a obrocima često manjka vitamina i minerala. Posljedica svega toga su nakupljeni toksini u organizmu, koji onda uzrokuju sve navedene tegobe - ističe kaže Maja Žalac, inženjerka agronomije i fitoterapeutkinja.  Upravo zbog toga u mnogim tradicionalnim sustavima liječenja, kao što je, primjerice, ayurveda, preporučuje se početkom proljeća provesti čišćenje organizma – prije svega jetre i crijeva – te promjenom načina prehrane i korištenjem ljekovitog bilja pomoći organizmu da se prilagodi toplijem vremenu i promjenama koje dolaze s proljetnim danima. Organizmu će u proljeće posebno dobro doći kratkotrajni post ili program detoksikacije koji uključuje dovoljno svježeg voća i povrća te tekućine, posebno vode, bistrih juha i svježe iscijeđenih sokova te dodataka prehrani koji služe izlučivanju skupljenih toksina iz organizma. Zbog bogatstva povrća i voća na tržnicama proljeće je idealno vrijeme da prehranu organiziramo u tri glavna obroka i dva do tri međuobroka tijekom dana. Ograničite unos alkohola, kave i gaziranih pića te izbacite margarin, rafinirana ulja, a posebno bijeli šećer. Općenito, na proljeće treba izbjegavati tešku, prženu i masnu hranu. Preporučljivo je jesti hranu niskoga glikemijskog indeksa da biste spriječili naglu hipoglikemiju i umor koji je prati. Poželjno je izbaciti bijeli kruh, tjesteninu i proizvode od bijelog pšeničnog brašna, a zamijeniti ih integralnim, cjelovitim žitaricama, koje zbog sadržaja prehrambenih vlakana sporije otpuštaju šećer u krv. Posebno dobar učinak na organizam imat će šparoge, gorko zeleno povrće, artičoke, jagode, avokado te namirnice bogate vitaminom C, poput agruma, raznih voćnih i povrtnih salata.  - Priroda nam nudi mnoga rješenja u obliku ljekovitog bilja. Za jačanje imuniteta, na primjer, odlična biljka je bazga, koja će ujedno djelovati diuretski na čišćenje organizma. Kopriva je puna željeza i ostalih korisnih minerala, a ujedno čisti jetru i krv te djeluje diuretički i na jačanje imuniteta. I općenito je najbolja biljka u borbi protiv proljetnog umora - ističe Maja Žalac. Ne treba žaliti ni vrijeme koje ćete uložiti u čišćenje šipka, koji je prepun prirodnog vitamina C i vrlo koristan u čajnim mješavinama, osim kod onih koji pate od problema sa želucem.  - Kod problema sa želucem, koji se vrlo često javljaju u proljeće, preporučujem piti čaj od stolisnika i komorača. Lazarkinja je odlična biljka za one koje muče česte proljetne glavobolje, a ujedno smiruje i pročišćuje. A kod depresije najbolji je prirodni lijek gospina trava, u obliku čaja ili biljnih kapi (tinkture). Nesanicu će sigurno odagnati topli čaj od melise i hmelja - kaže naša sugovornica. Gospinom travom napunite 2/3 staklenke (750 ml) te do vrha dolijte 70-postotni alkohol. Ostavite da stoji tri tjedna te procijedite i spremite u tamnu staklenu bocu. Kad vas uhvati vrijeme depresije i slabijeg raspoloženja, uzmite 2-3 puta dnevno po 30 kapi ove tinkture u 1/2 dl vode. Aromaterapija, odnosno eterična ulja mogu dodatno pomoći u borbi protiv depresije i umora. Za to su osobito učinkovita eterična ulja citrusa poput limuna, mandarine, naranče ili grejpa, bergamota, zatim ruža, geranij i ružmarin. Dovoljno je nekoliko kapi ukapati u duft lampicu ili kupku da potaknu dobro raspoloženje te da uklone vašu potištenost i umor. 