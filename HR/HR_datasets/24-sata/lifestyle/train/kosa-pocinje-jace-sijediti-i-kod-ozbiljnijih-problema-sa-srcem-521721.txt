Normalno je da svakome kosa počinje sijediti s godinama života, nekima prije, drugima kasnije - ovisno o genima i načinu života. Ali, ponekad se sijede vlasi pojavljuju i kao upozorenje da nešto sa zdravljem nije kako treba ili da nekih vrijednih tvari ima previše ili premalo u organizmu. Stručnjaci kažu kako i pušenje utječe na raniju pojavu sijede kose. Znanstvenici su otkrili da je pojava sijede kose često povezana s visokim rizikom od koronarne bolesti srca. S obzirom na to da ova bolest ne pokazuje simptome u ranoj fazi, obratite pozornost pojavljuju li vam se sijede vlasi brže nego bi trebalo i posjetite liječnika, prenosi Bright Side. Koronarnu ili ishemičku bolest srca karakteriziraju naslage i suženja unutar srčanih (koronarnih) arterija. To može rezultirati smanjenjem ili prekidom prokrvljenosti nekih dijelova srčanog mišića. Naslage ili plak obično nastaju uslijed dugotrajnog oštećenja arterija - zbog visokog kolesterola, šećerne bolesti ili pušenja, a mogu biti prouzročeni i mehaničkim čimbenicima - arterijskom hipertenzijom. Sužene krvne žile zbog plaka ne mogu opskrbljivati srce dovoljnom količinom kisika, a to mođe prouzročiti slabljenje funkcija srca, zatajenje, anginu pektoris pa i infarkt. Ako plak pukne, na tom mjestu nastaje ugrušak koji može prekinuti dotok krvi zbog čega počinje odumirati dio srčanog mišića. Tada nastaje srčani udar.  - Tipični simptom srčanog udara je bol u prsima koji se širi u lijevo rame i vilicu. No atipični simptom može biti bol u leđima ili u trbuhu zbog čega pacijenti završe na gastroskopiji, a zapravo su imali infarkt. Nažalost, u više od 50 posto slučajeva prvi simptom je baš infarkt ili iznenadna smrt. Neki ljudi ne stignu ni do bolnice, nego se sruše na cesti. To je vrlo frustrirajuće jer se danas infarkt, tj. koronarna bolest, može uspješno liječiti. Zato je iznimno važno na vrijeme prepoznati visokorizične pacijente, a CT koronarografija najpouzdanija je neinvazivna dijagnostička metoda kojom se može isključiti koronarna bolest - ispričao nam je kardiolog dr. Mladen Jukić o prikrivenim znakovima infarkta.  Normalno je da folikuli kose proizvode malu količinu vodikovog peroksida - bezbojne otopine formule H2O2, ali kada se taj spoj počne nakupljati, tada dolazi do mijenjanja boje kose. Inače, normalno se kod mlađih ljudi taj kemijski spoj razlaže na vodu i kisik zahvaljujući katalaza enzimu, ali kada tog enzima nema dovoljno, vlasi gube pigment i postaju sijede. Ako se izlučivanje tog enzima poremeti, i mladi ljudi mogu posijediti.  Ovaj poremećaj se liječi tretmanom opisanim kao UVB-aktivirani spoj PC-KUS (modificirani pseudocatalse), kojim su podvrgnuti i ljudi čija koža nema dovoljno pigmenta. Ovaj tretman bi navodno mogao biti spas protiv nastajanja sijede kose općenito. O njemu su mediji pisali prije nekoliko godina, a nismo saznali je li dostupan i u Hrvatskoj. Ponekad pojavu sijede kose uzrokuje neuravnotežana prehrana. Znanstvenici su otkrili da nedostatak vitamina D3 rezultira gubitkom melanina, tvari koja daje boju koži i kosi. Isto vrijedi i za vitamin B12. Vitaminom D3 bogato je meso, jaja i jetrice. U tijelu se stvara i kada smo izloženi sunčanim zrakama. Vitamin B12 pronaći ćete u u hrani životinjskog podrijetla - u ribi, školjkama, mliječnim proizvodima, jajima, iznutricama, teletini, svinjetini... 