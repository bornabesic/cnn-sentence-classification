Nije lako ostati smiren kada dijete počne vrištati u trgovini pokušavajući se dočepati svih stvari koje vidi na policama. Ipak, jedan djed ostao je pribran i završio kupovinu do kraja, iako unuk nije prestajao urlati i bacati stvari iz kolica. Tome je svjedočila žena koja se, također, našla u trgovini.  Evo kako je to izgledalo: Bilo je očito da djed ima pune ruke posla, a dijete je nemilosrdno vrištalo u prolazu gdje stoje slatkiši. Vrištalo je i u dijelu gdje je voće, gdje su žitarice, sokovi... U međuvremenu, starac je išao svojim putem i ponavljao kontroliranim glasom "Polako Alberte, nećemo još dugo. Polako momče.". Zatim je uslijedio još jedan ispad, a starac je mirno govorio: "Sve je u redu Alberte. Samo još par minuta i izaći ćemo odavde. Drži se momče.". Na blagajni je mali terorizator počeo bacati stvari iz kolica, a djed je opet kontroliranim glasom rekao: "Alberte, Alberte, opusti se prijatelju. Nemoj se uzrujavati. Kod kuće smo za pet minuta. Ostani miran Alberte." Žena koja je sve to promatrala impresionirano je pojurila na parkiralište gdje je djed stavljao namirnice i dječaka u automobil. - Znate, gospodine, znam da se to mene ne tiče, ali bili ste nevjerojatni tamo. Ne znam kako ste uspjeli cijelo vrijeme zadržati pribranost, bez obzira koliko je glasno vrištao i ometao vas u kupovini. Samo ste mu mirno ponavljali kako će sve biti u redu. Albert je vrlo sretan što ste njegov djed - kazala mu je žena, ali ono što joj je odgovorio nije očekivala. - Hvala gospođo, ali ja sam Albert. Ime malog terorizatora je Steve - mirno joj je objasnio, piše BrightSide.  