Da za ljubav nikad nije kasno pokazali su Miriam Steiner (93) i Harold Sharlin (90) iz SAD-a čija se fotografija sa spoja na slijepo pojavila na Facebooku i proširila webom. Sastali su se u knjižari Politics & Prose u Washingtonu, a spoj im je dogovorila Haroldova unuka. Ona je u kafiću u sklopu knjižare, gdje radi, posluživala Miriam i zaključila da je idealna za njezinog djeda. Bila joj je strašno simpatična te joj je rekla: "Vi bi bili idelani za spoj s mojim djedom.". Miriam je ostala bez supruga 1999. godine. - Voljela sam ga i nisam tražila nikoga drugoga od kad je umro. Ali, ovaj put sam sama sebi rekla da nemam što izgubiti i pristala sam na spoj na slijepo - ispričala je novinarima koji su potražili "golupčiće" nakon što se njihova fotografija proširila internetom. I Harold je dugo bio sam. Žena mu je umrla 1998. godine. Bio je na nekoliko spojeva, ali niti jedan nije bio pravi. Međutim, s Miriam je našao zajednički jezik. Nakon što su se našli u knjižari, proveli su cijelo popodne zajedno. Pričali su o svemu i svačemu, kao da se poznaju cijeli život. - Bilo nam je jako ugodno. No nije lako stvoriti s nekime vezu u ovako poznim godinama, ali to nam je jako potrebno - dodala je Miriam, a Harold se nadovezao: - Volim sjesti i razgovarati. Volim imati ženu u svojem životu - rekao je. Oboje su zaključili kako je prerano govoriti imaju li njih dvoje zajedničku budućnost, ali jako im je drago što su se imali priliku upoznati, piše Today News. 