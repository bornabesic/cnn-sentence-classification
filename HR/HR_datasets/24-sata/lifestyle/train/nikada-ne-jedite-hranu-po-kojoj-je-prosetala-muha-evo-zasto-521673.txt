U nedavno objavljenom istraživanju upitali su sudionike da li bi izjurili iz restorana kada bi u njemu vidjeli glodavce, žohare, muhe, mrave ili zmije, odnosno - u kojem slučaju bi najbrže izašli. Više od šezdeset posto ispitanika kao najgore je izdvojilo žohare. Ali, znanstvenici upozoravaju kako stvarna prijetnja zapravo stiže od muha jer prenose dvostruko više bakterija. No nije ni to najodvratnije. Muhe obožavaju prekapati po izmetu, smeću i raspadajućim mrtvim životinjama. Budući da ne mogu žvakati, hranu koju pronalaze na ovim odvratnim mjestima rastapaju enzimima koje ispljunu i potom usisavaju. Drugim riječima, kada muha sleti na vaš tanjur, ona će zapravo "pljunuti" na hranu koju jedete. Osim toga, na svom tijelu, među dlakama na nogama, nosi bakterije i viruse koji će ostati na hrani, piše Country Living. - Najveće štete povezane s običnom muhom su dosađivanje i indirektne štete koje mogu biti prouzročene prenosom patogenih organizama (virusa, gljivica, bakterija, protozoa i nematoda). Tijelo muha je dlakavo i na njemu se lako „ulovi“ i zadržava nečistoća te mikroorganizmi iz materijala po kojima se muhe kreću i hrane - objašnjavaju na portalu deratizacija.hr. - Ilustracije radi, prosječan broj pronađenih bakterija na tijelu muhe je 4 milijuna, a iz crijevnog trakta izolirano je 50 vrsta za čovjeka patogenih bakterija, 10 vrsta crijevnih protozoa i 10 vrsta parazitskih crva te nekoliko vrsta virusa - dodaju. 