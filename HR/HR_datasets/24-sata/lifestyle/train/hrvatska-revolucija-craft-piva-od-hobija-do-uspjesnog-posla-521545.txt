Ako volite pivo, onda ste vjerojatno čuli za jednu mirnu i tihu revoluciju koja se u svijetu događa posljednja dva-tri desetljeća, a u Hrvatskih dvije-tri godine. Dobro došli u svijet zanatskih piva i ljudi koji ih ponosno proizvode! Pred nekih tridesetak godina u Sjedinjenim Američkim Državama se rodio otpor prema uvijek istim, pomalo dosadnjikavim i neinventivnim pivima. Ljudi su kuhali konkretnija, kvalitetnija i bolja piva u svojim kuhinjama i garažama i u jednom su trenutku to počeli puniti u boce i bačve, etiketirati i nuditi u lokalnim pubovima i trgovinama. Stvar se malo po malo zakotrljala, i danas recimo u Italiji imamo preko 1000 zanatskih (craft) pivovara, dok je udio craftova u ukupnoj američkoj “piti” preko 16 posto! U Hrvatskoj je taj broj prošle godine pobio magičnu granicu od – jedan posto, i vjerojatno će do kraja 2017. biti na dva posto. Koja je razlika između klasičnih industrijskih piva i crafta? Pa ima ih dosta. Industrijska su piva za masu, ne dopuštaju promjene ni iznenađenja, tu su uvijek i stalno u istom obliku, onako kako ste na njih navikli. Rade se u ogromnim postrojenjima, pritiskom na gumb, i općenito – lišena sukreativnosti, ali im je cijena povoljna. Craftovi su sve suprotno. Iza svake boce i bačve zanatskog piva stoji pivar koji ga je ručno vario, i na svakom festivalu crafta ga možete pogledati u oči i reći mu što mislite o njegovu pivu. Dopušteni su eksperimenti, igrarije, začini i sastojci sa samog ruba pameti (limunova korica, med, korijander, lavanda...) – i rezultat je da mašta stvarno može učiniti svašta. Zbog manjih šarži, većih troškova kuhanja i cijena namirnica, konačni je produkt u konačnici skuplji, ali ako volite iskušavati i igrati se... U Hrvatskoj trenutno postoji tridesetak craft, gypsy, pubskih i inih mini i mikro pivovara, od legendarnog Medvedgrada, preko začetnika Zmajske, Nove Runde i Varionice, pivovara koje su pokrenuli stranci (Vunetovo, Garden, Bura), klasičnih lageraša (Bošnjak, Razum, Križevačko), onih koji štuju aleove (hit u svijetu, pogotovo više zahmeljena inačica IPA) poput Pulfera, kao i Lab iz Splita, Vinkovaca, Buja, Zadra, Šibenika... Nije teško skuhati pivo kod kuće, napraviti vrhunsko pivo je ipak malo veći problem. No, bit je u tome da prvo dođete kušati craft pivo kako biste mogli reći sviđa li vam se ili ne. U to ime, vidimo se na Zagreb Chill & Grillu powered by Coca-Cola gdje će se predstaviti 8 domaćih craftera sa preko dvadeset vrsta piva! Vidimo se, piviliiii! Zagreb Chill & Grill powered by Coca-Cola festival će se održati od 28.4 do 1.5 na Bundeku gdje će svi posjetitelji moći uživati u grill jelima koje će pripremati poznati chefovi. Festival, osim craft pive, donosi i vrhunske restorane te cjelodnevnu mjuzu Nakon što je stvorio Garden festival, irski producent Nick Colgan otvorio je na zagrebačkom Žitnjaku ultramodernu pivovaru. U tren oka pod budnim vodstvom novozelandskog kuhara i hrvatskih pomoćnika buknulo je desetak hit naslova, koji su se nedavno počeli puniti uz bačve i limenke i boce. Slijedite li trendove, lako ćete se navući na neko od osam sjajnih craftova koje će se točiti na Gardenovoj kućici. Jedna od najstarijih domaćih craft pivovara trenutno svoja tri piva puni u pogonu koji se nalazi u Međimurju. Varionica je dobila ime prema jedinstvenom načinu na koji se sprema pivo – varenju, a najjači su im aduti Ale i Stout. Nadamo se da ćemo već na ovom Festivalu dobiti priliku probati i njihovog novog aduta, kojeg još skrivaju u bačvama. Gorko, hmeljno, kompletno – volimo Varionicu! Dva trenutno bradata lika iz Daruvara krenuli su pred par godina putem Twittera i Crowdfundinga osvajati srca pivopija širom Hrvatske i regije (kuhali su za Crnogorce!). Nakon početaka u okolici Varaždina, sada se nalaze u pogonu u Jastrebarskom, i metodom „Nikad u boce, uvijek u bačve“ pronose plodove svoga rada od kafića do kafića po cijeloj zemlji. Beskompromisni, korektni i dosljedni sami sebi često se dovode u ne/priliku da moraju ostati na još kojoj – rundi. Svaka im čast na tome! Iza imena megapopularnog filmskog hita krije se filozofija velikog daruvarskog pivskog maga Kreše Marića, koji iza sebe ima 25 godina varenja i bezbroj vrsta i stilova piva. Uz klasični posao stvaranja piva iz portfelja daruvarske pivovare, Krešo brine i za maleni segment craftova u kojem nudi manje poznate stilove na ovim prostorima, koji nevjerojatnom lakoćom nalaze put do svojih novih konzumenata. Tako Bart, Lela, Aba dobivaju i prinovu. Malo toga nije rečeno o doajenima pivničkog pivarstva u Hrvata. Iz prostora u Savskoj selili su u Adžijinu i sad se konačno smirili na četiri adrese, od kojih je mali Fakin u OTV domu totalni hit u metropoli. Nikad se ne zna što će nam Medvedgrađani lijepoga točiti od svojih 14 vrsta, ali prepoznat ćete ih po kamionetu i vrhunskoj kvaliteti pivkana... U samim počecima hrvatskog kućnog pivarstva, na sjajnom portalu Pivarstvo.info krenuli su se distribuirati trikovi, dijeliti recepti i općenito pričati o svemu što treba znati kad se krene kuhati pivo. Čovjek koji i danas vodi taj portal i koji je osnovao Zmajsku pivovaru, jednu od najjačih u Hrvatskoj, danas ponosno predstavlja svoja četiri brenda koji su savršeni za ljubitelje jačih aroma, i logično – gorčine. Uostalom, kako Andrej kaže – radimo onakvo pivo kakvo i sami želimo piti. Priča je toliko nevjerojatna da ćemo je skratiti na maksimum. Poznati norveški pivski majstor odselio je na Kretu, pa je tamo kuhao pivo, pa je sreo naše ljude s Visa, pa je odlučio kuhati i tamo. U kratkim crtama bi to bilo to, ali u sve se logično uplela hrvatska birokracija, pa bi najbolje bilo da njihova piva isprobate upravo na licu mjesta, gdje možete saznati i sve potrebne informacije. Nakon par piva, naravno. Ovi ljudi pivo kuhaju u prostoru pored izvrsnog restorana u centru Križevaca, ali svojom se kvalitetom i zaraznom duhovitošću i energijom uvukli u srca svih ljubitelja piva od Slavonije do Dalmacije Fenomenalni veseljaci koji kuhaju izvanredan svijetli i tamni lager (idealno za početak degustacije), ali su se bacili i u vode pšeničnih piva, kao i pale aleova. Njihovu ćete kućicu prvo čuti, onda vidjeti i onda ćete se teško maknuti...   