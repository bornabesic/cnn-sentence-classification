Ako je razlog oštećenju sluha u vanjskom ili srednjem uhu, problem se može riješiti jednostavno - ispiranjem ušne smole, liječenjem upale ili uklanjanjem stranog tijela, kaže izv. prof. dr. sc. Željka Roje iz ORL ordinacije u Splitu. Međutim, ako je razlog oštećenja sluha u unutarnjem uhu, odnosno u pužnici, situacija je složenija. - Buka je jedan od najvažnijih čimbenika oštećenja sluha u odrasloj dobi. Može se raditi o jakoj akustičnoj traumi ili o kroničnom izlaganju buci. U oba slučaja javlja se problem i to najprije u visokim frekvencijama, a nakon toga u onima koje uključuju govorno područje 500-2000 Hz. Zato je pravilna zaštita od buke, nošenje zaštitne opreme (čepići, slušalice i kape za zaštitu) mora biti dio vaše rutine ako radite u bučnim uvjetima - kaže dr. Roje. To se odnosi i na mladu populaciju koja provodi dane slušajući preglasnu glazbu. Prevencija oštećenja sluha uključuje i brigu o krvožilnom sustavu (regulaciju krvnog tlaka, razine kolesterola i triglicerida u krvi, prestanak pušenja i tjelovježba), jer se aterosklerotske promjene često manifestiraju upravo na malim krvnim žilama u unutarnjem uhu, čije začepljenje može dovesti do akutnoga gubitka sluha i pojave šuma u uhu, kaže dr. Roje. U VANJSKOM UHU: strano tijelo u uhu, upala vanjskog uha, obilna ušna smola koja zatvara zvukovod, tumori. U SREDNJEM UHU: upale (akutne i kronične), perforacija (oštećenje)bubnjića (traumatska i slično), i najčešće u dječjoj dobi poremećaj izjednačavanja tlaka u srednjem uhu zbog začepljene Eustahijeve cijevi. U UNUTARNJEM UHU: oštećenje bukom (akutno ili kronično), starenje, ototoksični lijekovi, trauma, tumori, poremećaji cirkulacije, upale, autoimune bolesti, objašnjava prof. dr. sc. Željka Roje. Odmah se javite liječniku ako dođe do naglog pada sluha na jednom uhu često praćenog šumom i/ili vrtoglavicom, ako dolazi do progresivnog pogoršanja sluha u nekoliko mjeseci bez jasnog uzroka te ako se uz smetnje sluha javljaju glavobolja, mučnina, povraćanje, druge neurološke smetnje, kaže dr. Roje. Valja obaviti otoskopski pregled, kojim se ispituje vanjsko i dio srednjeg uha, timpanometriju, kojom se ispituje lanac slušnih koščica i bubnjić ovisno o promjenama tlaka u srednjem uhu, te tonsku audiometriju, kojom se ispituje slušnost tonova raznih frekvencija i snage. Pretrage su bezbolne i kratke, a otkrivaju 90 posto uzroka smetnji.   