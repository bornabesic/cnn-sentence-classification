U najranijem djetinjstvu, ali i tijekom odrastanja roditelji na sve moguće načine žele zaštititi djecu od bakterija. Ipak, sve se češće može čuti upozorenje znanstvenika i stručnjaka da je prljavština vrlo važna za izgradnju imuniteta. Premda bismo pomislili da je ključ za čuvanje zdravlja naše djece sterilan dom, prema mišljenju dva mikrobiologa, to je potpuno pogrešno stajalište.  - Zapravo, današnja djeca su i previše čista - tvrde dr. John Gilbert i Rob Knight, znanstvenici koji istražuju mikrobiome, u knjizi “Prljavština je dobra: Prednost bakterija za razvijanje imunološkog sustava vašeg djeteta”. Gilbert i Knight ističu kako nas nečistoća i mikrobi/klice mogu zaštititi od bolesti, a istodobno naš perfekcionizam u čišćenju doma može oslabiti imunološki sustav. U ovoj knjizi može se tako čuti sve popularnija hipoteza o higijeni koja kaže da djeca koja žive u iznimno čistom prostoru imaju povećan rizik od bolesti imunološkog sustava, kao što su ekcem, jer imunološki sustav ne zna kako reagirati na nametnike kao što su prašina i pelud. U knjizi “Prljavština je dobra”, koja će biti objavljena 6. lipnja, dr. Gilbert piše kako se unazad 150 godina, otkad su ljudi shvatili da mikrobi uzrokuju bolesti, čovjek nastoji riješiti svih vrsta virusa, bakterija i gljivica. Porast higijenskih navika, misleći pritom na kuhanje vode i pasterizaciju mlijeka, pomogli su u izbjegavanju mnogih bolesti i smrti. No negativne posljedice su ostale na djeci koja žive u prečistim domovima. Također, dr. Gilbert upozorava na činjenicu da ne samo da rano izlaganje mikrobima oblikuje imunološki sustav, nego i endokrini sustav, pa čak i neurološki razvoj djeteta. Studija Sveučilišta Alberta u Kanadi objavljena prošli tjedan pokazala je da život s kućnim ljubimcima od najranije dobi smanjuje rizik od pretilosti i rezultira sa znatno manje alergija. Micrococcus luteus je prirodan dio naše kože i ima nadimak ‘super- sunscreen’ zbog mogućnosti dobre apsorpcije UV zračenja. Bifidobacterium animalis je ljudska crijevna probiotička bakterija koja podiže imunitet, bori se protiv tumora i poboljšava probavu. 