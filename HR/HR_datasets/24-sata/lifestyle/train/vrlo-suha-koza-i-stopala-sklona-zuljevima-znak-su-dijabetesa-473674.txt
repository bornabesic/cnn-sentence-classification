Suha koža, pogotovo u području nogu i stopala, jedan je od većih problema s kojim se suočavaju oboljeli od dijabetesa, a četiri od pet oboljelih susreće se s kožnim problemima. Povišen šećer u krvi dovodi do različitih odlaganja na živcima i žilama te pojave dijabetičke neuropatije, odnosno oštećenja malih krvnih žila koje zapravo omogućuju normalan protok krvi kroz kožu. Također, smanjena je aktivnost žlijezda lojnica i znojnica, a to dovodi do nedovoljne opskrbljenosti vlagom i lipidima koji dolaze iz tih žlijezda te kao posljedica nastaje suha koža.  Kod bolesnika s dijabetesom tipa 1 češće se javljaju vidljive proširene krvne žile, a mogu se javiti i bolesti karakterizirane pojavom mjehura na koži. Kod bolesnika s dijabetesom tipa 2 mogu se pojaviti tegobe uzrokovane izrazito zadebljalom kožom na dlanovima i tabanima, acanthosis nigricans (hiperpigmetacija kože), žućkasti nokti, dok se sama suha koža javlja u oba tipa bolesti. Isušena i suha koža podložna je infekcijama jer prilikom rastezanja puca te nastaju brojne ranice koje omogućuju različitim uzročnicima ulazak u organizam. Uzročnici su prvenstveno bakterijski, među kojima je najčešći Staphylococcus, ili gljivični, ponajprije Candida albicans. Inzulinska rezistencija uzrokuje na koži poremećaj (Acanthosis nigricans), koji se očituje promjenom boje i zadebljanjem kože prepona, pazuha i područja ispod grudi, a javlja se najčešće u pretilih bolesnika. Nedovoljna opskrba kože krvlju uzrokuje dijabetičku dermopatiju, tj. pojavu brojnih glatkih i sjajnih ovalnih ili okruglih promjena na donjim prednjim dijelovima potkoljenica. I ateroskleroza, česta kod bolesnika s dijabetesom, može uzrokovati gubitak dlaka, stanjenje i diskoloraciju kože te takva koža postaje sjajnija, hladna i sklona infekcijama.  Kod ljudi koji boluju od dijabetesa tipa 1 često se javlja vitiligo – stanje karakterizirano pojavom nepigmentiranih područja na koži prsa i trbuha, uzrokovano uništenjem melanocita, stanica koje stvaraju pigment. Osim klasičnih simptoma (žeđ, mokrenje, umor) kod velikog broja dijabetičara prvi simptom dijabetesa je svrbež kože koji može, osim suhoće ili oslabljene cirkulacije, biti znak infekcije, a najčešće se javlja u donjim dijelovima nogu. I svrbež kože genitalne regije znak je visokih vrijednosti glukoze u krvi.  Svrbež tabana, ako nema nikakvih znakova na koži tabana, može biti posljedica dijabetičke neuropatije, odnosno oštećenje živaca. Simptomi su trnci, žareća bol, grčevi ili osjećaj mravinjanja u stopalima, a takvo oštećenje može smanjiti osjet boli, topline te hladnoće.  - Šećerna bolest može uzrokovati promjene na koži stopala. S vremenom ona postaje suha, sklona pucanju i ljuštenju zbog manjka lučenja masnoće i smanjene vlažnosti kože stopala. Zato se žuljevi češće i brže razvijaju kod osoba sa šećernom bolešću, pa se moraju pravilno zbrinuti, inače postaju vrlo tanki, pucaju te se pretvaraju u otvorene rane. Često zbog razvoja infekcije može doći do gangrene i potrebne amputacije prsta, stopala ili cijele noge - kaže doc. dr. sc. Dario Rahelić, dr. med., specijalist internist, subspecijalist endokrinolog i dijabetolog. Dodaje da oslabljena cirkulacija može smanjiti sposobnost stopala da se bori protiv infekcije.  Kožu uvijek održavajte čistom i ne dopustite da bude previše (i predugo) vlažna. Za to vam može poslužiti i puder. Izbjegavajte prevruće kupke i tuševe. Koristite bogate, hranjive sapune i gelove za tuširanje i blage šampone. Obilno koristite losione i mlijeka za tijelo, posebno zimi, ali izbjegavajte njihovu primjenu na koži između prstiju. Svakoga dana nakon pranja dobro pregledajte svoje tijelo ne biste li uočili pojavu nekog poremećaja.  Zadebljanje kože ili žuljeve ne uklanjajte sami već tražite pomoć pedikera koji radi medicinsku pedikuru. Izbjegavajte rezanje noktiju oštrim škaricama, kao i izravnu toplinu ili hladnoću na stopalima (npr. električno grijane jastuke, termofor, led). Nosite udobnu obuću jer preuske cipele mogu izazvati ozljede. Nije poželjno hodanje bez obuće niti u otvorenoj obući.  Pri pregledu kože, posebnu pažnju treba posvetiti stopalima, odnosno  tabanima, noktima i prostorima između nožnih prstiju. Postoji li crvenilo, ranice ili upaljena područja na stopalima i oko noktiju, potreban je pojačan oprez. Pri pregledu je najbolje koristiti ogledalo ili zamoliti člana obitelji za pomoć. Svaki dan treba oprati stopala koristeći blagi sapun i mlaku vodu (32-35° C). Nije ih poželjno namakati dulje od pet minuta, kao ni koristiti grublje četkice ili kamen za pete. Noge osušite jer vlažna stopala vlažna stopala podložna su infekcijama.  Kod dijabetičara, osim suhe kože, javlja se i suha sluznica koja stvara mnogo više tegoba jer je koži ipak lakše nadomjestiti vlažnost nego sluznicama. Suhoća očiju rješava se umjetnim suzama, no kada se javi problem suhoće usnica i usne šupljine, obično se javlja potreba za stalnim konzumiranjem tekućine.  Mažite kožu posebnim preparatima koji u sebi sadrže ovlaživače, odnosno faktore prirodnog ovlaživanja, u prvom redu ureu. Urea je tvar koja privlači i zadržava vlagu u samom epidermisu. Mažite se njima dva puta dnevno.  