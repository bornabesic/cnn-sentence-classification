Iako vježbanje samo po sebi neće održati pluća zdravima, njime poboljšavamo kardiorespiratorni kondicijski status čime olakšavamo opskrbu tijela kisikom. S druge strane, bolesnici s plućnim bolestima mogu poboljšati zdravstveno stanje vježbanjem u sklopu plućne rehabilitacije, kaže pulmologinja dr. med. Sonja Badovinac.  Vježbanjem se može smanjiti masnoća na području trbuha za koju se vjeruje da povećava rizik obolijevanja od astme. Kako bi vježbanje pozitivno utjecalo na zdravlje pluća, potrebno je vježbati barem pet dana u tjednu, i to 20-30 minuta na dan. To vrijedi i za one koji već boluju od astme - američka je studija pokazala kako su se simptomi bolesti kod većine ispitanika smanjili upravo zahvaljujući takvom režimu tjelovježbe. No na zdravlje pluća utječe i pravilna prehrana.   - Uravnotežena prehrana važna je za zdravlje cjelokupnog organizma, pa tako i pluća. Postoje određeni dokazi o pozitivnom učinku antioksidansa iz hrane na zdravlje pluća - objašnjava Badovinac.  Prehrana bogata voćem i povrćem pomaže popraviti oštećenja nastala udisanjem zagađenog zraka upravo zahvaljujući antioksidansima. Nije presudno koje voće i povrće se nađu na jelovniku, samo da ga je mnogo, savjetuju stručnjaci. Za zdrava se pluća preporučuju i lanene sjemenke. Bogate su omega-3 masnim kiselinama, za koje se vjeruje da umanjuju rizik pojave astme. U skupinu namirnica pogodnih za zdrava pluća ubrajaju se i bijelo vino, maslinovo ulje, kava i umak od rajčice. Mnogobrojne studije pokazuju kako vinoljupci imaju zdravija pluća, iako se još ne zna točan razlog zašto. Maslinovo ulje poboljšava rad pluća zahvaljujući vitaminu E, kava pročišćava dišne putove zahvaljujući kofeinu, a likopen iz umaka od rajčica štiti od astmatičnih napadaja.  Zdravlju pluća mogu pomoći i začini. Jedan od njih je kurkuma, čiji sastojci potiču samouništenje stanica raka. Zdrava pluća održat će i čaj od đumbira koji ima protuupalna svojstva i pomaže eliminaciji toksina. Narežite svježi korijen đumbira na kriške i dodajte u uzavrelu vodu. Kuhajte desetak minuta, a zatim procijedite.  Za zdrava pluća nužan je i što čišći zrak. To ne znači da se morate odseliti iz grada, nego da učinite ono što možete - trčite li, npr., vani, nemojte trčati uz velike prometnice nego pokušajte pronaći malo zelenila uz koje ćete odraditi trening.   - Izloženost zagađenom zraku jedan je od rizičnih faktora za razvoj nekih plućnih bolesti. Svakako se stoga preporučuje boravak na nezagađenom zraku, prozračivanje životnog prostora i izbjegavanje izlaganja duhanskom dimu - savjetuje Badovinac te nastavlja:  - Pušenje je jedan od najvećih uzročnika plućnih bolesti, s naglaskom na kroničnu opstruktivnu plućnu bolest te karcinom pluća. Rizik za razvoj ovih bolesti direktno je povezan s intenzitetom izloženosti duhanskom dimu, odnosno broju popušenih cigareta. Ne smije se zanemariti ni tzv. pasivno pušenje, koje se također smatra rizičnim faktorom za razvoj plućnih bolesti. Iako su posljedice pasivnog pušenja manje-više poznate, postoji i tzv. pasivno pušenje iz treće ruke, s kojim su ljudi puno manje upoznati. Kancerogeni se materijali fizičkim kontaktom mogu prenijeti s pušača na nepušača, osobito preko odjeće. Otrovni dim se potom unosi u dom. Najveću opasnost predstavljaju kancerogene čestice koje se skupljaju u prašini jer se mogu zavući u zavjese i namještaj, što je osobito opasno za djecu do šest godina.  Mnogi poslovi rizični su za zdravlje pluća - od rada na gradilištu do rada u frizerskom salonu, a u SAD-u 23.000 ljudi na godinu oboli od bolesti pluća radi posla. Kad god je moguće, nosite zaštitnu opremu poput maske.  Kašljete li dulje od mjesec dana, teško dolazite do daha a da se pritom ne bavite tjelesnom aktivnošću, iskašljavate krv ili sluz dulje od mjesec dana te osjećate bol u području prsa, obvezno se što prije obratite liječniku.  Kako bi zrak u vašem domu bio što čišći, poduzmite tri koraka: eliminirajte uzročnike zagađenja, poboljšajte ventilaciju i rabite pročišćivače zraka. Zrak u domu zagađuju kamini, plijesan, neki osvježivači zraka i svijeće.  Ako već bolujete od astme ili druge plućne bolesti, držite je pod kontrolom tako što ćete se pridržavati propisane terapije i liječničkih savjeta. Također, otkrijte koji su okidači napada i držite se podalje od njih.  