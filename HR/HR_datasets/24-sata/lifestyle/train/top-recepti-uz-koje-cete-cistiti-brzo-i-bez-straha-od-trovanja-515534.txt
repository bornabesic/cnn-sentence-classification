Čišćenje na ekološki način može se činiti komplicirano, mada to uopće nije, kaže Marijana Šimunić Raič iz servisa za čišćenje Eko dom.  - Kad napravite univerzalno sredstvo, možete ga imati nekoliko mjeseci, taman dok ga ne potrošite. Ovaj način čišćenja je i jeftiniji. Dovoljno vam je jedno sredstvo za većinu materijala - savjetuje Marijana.  No zašto biste se uopće mučili s izradom vlastitih sredstava kad već gotove proizvode možemo kupiti u svakoj trgovini? Kupovna sredstva imaju brojne mane. Ona prvenstveno mogu naštetiti dišnim organima i koži. Zbog toga su vrlo opasna za djecu, ali i kućne ljubimce. Također, teško oštećuju okoliš jer sve što koristimo odlazi u vode, a time i u podzemne vode te nam se na kraju vraća. Svi sastojci u uobičajenim sredstvima za čišćenje su štetni i teško ih je sve nabrojiti, dodaje Marijana.  Njihova otapala ulaze u tijelo kroz kožu i pluća te ih se povezuje s problemima jetre i bubrega, ali i poremećajima živčanog sustava. Gotovo sva sredstva sadrže amonijak koji je prilično otrovan. Njegove pare mogu izazvati nadraženost očiju, pluća i kože, čak i u niskim koncentracijama.  Miješanje proizvoda koji sadrže amonijak s proizvodima koji sadrže klor stvara smrtonosni plin kloramin. Fenol ili karbolna kiselina, još jedan česti sastojak u sredstvima za čišćenje, uzrokuje slabljenje središnjeg živčanog sustava. U dodiru s kožom može uzrokovati izbijanje čireva, osip, nadutost i prištiće. Ovo su samo neki od niza štetnih sastojaka većine kupovnih sredstava, a Marijana je upozorila i na naftalen, natrijev bisulfat, solnu kiselinu, EDTA, DEA, TEA i para-diklorobenzen.  - Ako baš morate koristiti sva ta sredstva koja obećavaju čuda, razrijedite ih. Smanjite štetu po svoje zdravlje i čuvajte okoliš koliko god je to moguće - savjetuje eko stručnjakinja.  S druge strane, ekološka sredstva koja preporučuje ne oštećuju dišne organe, kožu niti unutarnje organe. Nisu opasna za kućne ljubimce i djecu u tolikoj mjeri kao kemikalije, ne zagađuju okoliš, pa samim time čuvamo okoliš i za buduće generacije.  - Nakon deset godina u poslu čišćenja te isprobavanja svega i svačega od sredstava, limuna, sode bikarbone itd., zaključila sam da je vrlo jednostavno sredstvo koje sama pravim i najučinkovitije za većinu materijala u domu. S ovim sredstvom perem gotovo sve - toalet, kuhinju, prozore..., pod uvjetom da se dom održava i da nema tvrdokornih zmazanoća. U posudu s raspršivačem ulijem dva prsta bijelog alkoholnog octa, oko 30 kapi eteričnih ulja (ružmarin, čajevac, lavanda, naranča..) za dezinfekciju i miris te vrlo malo ekološkog sredstva za suđe. Zatim dodam vodu i sredstvo je spremno za uporabu. - kaže nam Marijana, koja nam je otkrila svoje male tajne za lako i prirodno čišćenje doma. 