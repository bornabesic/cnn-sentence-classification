Koliko puta smo gledajući fotografije nekih poznatih osoba primijetili njegovano lice, a vrat i dekolte kao da pripadaju nekom drugom, govori zagrebačka kozmetičarka Zdenka Mihelj. Koža vrata i dekoltea, dodaje Mihelj, odaju godine jer su ta područja vrlo osjetljiva, no pravilnom njegom mogu se usporiti prvi znakovi starenja kao što su bore i isušivanje kože.  - Koža vrata i dekoltea počinje starjeti oko 30-e godine. Vrijeme nam donosi i promjenu boje tena, pojavljuju se tzv. pigmentacijske mrlje zbog neravnoteže melanina u koži. A i sunčanje potiče stvaranje vizualnih nepravilnosti na dekolteu. Na sredini vrata usporedno se pojavljuju bore, a svakako treba obratiti pozornost i na nastanak podbratka - ističe Mihelj. Stoga dok nanosite kremu na lice, sjetite se vrata i dekoltea. Anti-age sastojci za te dijelove su impozantni: tu su sljez, listovi breze, crvena djetelina, ali i genijalna ulja makadamije i argana. Sve skupa uljepšat će i formule s kolagenom, peptidima, hranjivim sastojcima, no prije svega važna je - hidratacija. Ako nemate kremu kreiranu ciljano za dekolte, dobro će doći neka lagana hidratizirajuća tekstura, koju svakodnevno nanosite laganim pokretima. Nemojte to osjetljivo područje previše natezati tijekom mazanja. Ispod toga su prsni mišići: tjelovježbom također možete postići dugotrajnu mladolikost dekoltea. Kozmetičari često savjetuju da ćemo se naviknuti njegovati vrat i dekolte ako ih mažemo - kad i lice. Pokreti mazanja neka budu nježni, prema gore. Dobro je i tapkanje, osobito za dekolte. Kad počnu vrućine i sunčanje, dekolte i vrat obvezno zaštitite kremom sa zaštitnim faktorom. 