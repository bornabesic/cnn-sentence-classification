Klima uređaje treba redovito čistiti jer su pogodno tlo za razmnožavanje bakterija, plijesni i gljivica, a najopasnija je legionela, potencijalno smrtonosna bakterija koju udahnemo. Moguće ju je pronaći i u fontanama, vodoskocima, ovlaživačima zraka, bazenima, ledomatima... One mogu preživjeti u vodi dulje od godinu dana. Od legionele, odnosno legionarske bolesti, obolijevaju sve dobne skupine, djeca vrlo rijetko, a češće stariji ljudi, posebno oni s kroničnim bolestima pluća, srca i bubrega. Posebno su ugroženi ljudi s oslabljenim imunološkim sustavom. Bolest je oko tri puta češća u muškaraca nego u žena, a u rizičnoj skupini su i pušači te alkoholičari.  Koliko legionela može biti opasna objašnjavaju i u Zavodu za javno zdravstvo Koprivničko - križevačke županije. "Legionarska bolest se može javiti kao blagi oblik, pa sve do teške upale pluća s visokom stopom smrtnosti. Inkubacija iznosi od 2 do 10 dana. Ova multisistemska bolest, osim pluća zahvaća jetru, bubrege, probavni trakt i središnji živčani sustav. Prvi simptomi su vrlo visoka tjelesna temperatura (iznad 39°C) koja je praćena zimicom i tresavicom. Javljaju se i drugi simptomi poput glavobolje, bolova u mišićima, opće slabosti, mučnine, povraćanja i sl. U početku bolesnik ne kašlje. Nakon 2 do 5 dana javlja se suhi, nadražujući kašalj koji postupno postaje produktivan, te drugi respiratorni simptomi. Legionarska bolest se liječi antibioticima i simptomatski. Oporavak je dug, te su promjene na plućima vidljive i mjesec dana nakon početka bolesti." Prevencija je redovito čišćenje klima uređaja u prostorima i zamjena ili pranje filtera u njoj. Preporuka je to napraviti barem jednom godišnje, pred sezonu visokih temperatura. Pripaziti treba i na klima uređaje u automobilima, i njih treba periodično očistiti. Preporuka je napraviti servis svake dvije godine. Također, ako ne boravite u vikendici ili apartmanu dulje vrijeme, kada prvi put odete tamo, obavezno pustite vodu da curi 10-ak minuta. Pripazite i na mjesta na kojima skupljate kišnicu, a voda je dugo stajala, i takve lokacije su pogodno tlo za razvoj legionele. 