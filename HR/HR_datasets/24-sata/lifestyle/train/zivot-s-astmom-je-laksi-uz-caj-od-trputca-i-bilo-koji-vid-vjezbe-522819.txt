Ako je jedan roditelj astmatičar, vjerojatnost pojave bolesti kod djece je 40 posto, a ako su oba roditelja astmatičari - 70-80 posto - kaže Iva Mrkić Kobal, dr. med. spec. iz bolnice Srebrnjak. Bolest se može pojaviti u najranijoj dobi, a napadaje mogu izazvati grinje, pelud, alergeni životinjskog podrijetla, plijesan, duhanski dim i fizičko naprezanje. Mnogi aditivi i konzervansi, poput bisulfita, kalijeva metabisulfita i sumpornog dioksida, mogu izazvati teške napadaje astme, a njih nalazimo u sušenoj ili konzerviranoj hrani, voću i alkoholnim pićima pa ih je potrebno izbjegavati. Ako do napadaja dođe, važno je smiriti disanje, ne paničariti i uzeti bronhodilatator, poznatiji kao Ventolin u preporučenoj dozi, savjetuje dr. Mrkić Kobal i kaže da je astma najčešća kronična bolest među djecom. - Astmatični napadaj kod djece prepoznaje se po javljanju epizoda suhog kašlja, otežanog disanja i piskanja u prsima. Kad do njega dođe, važno je umiriti dijete i primijeniti ‘lijek za širenje bronha’, odnosno salbutamol u propisanoj dozi - kaže. Liječenje između napadaja provodi se redovitom terapijom, pravilnom prehranom i sportom, koji je najučinkovitija pojedinačna preventivna i terapijska intervencija za astmu. Za djecu je dobar bilo koji sport, i to 30-40 minuta najmanje tri puta tjedno, preporučuje Davor Plavec, voditelj znanstveno-istraživačkog odjela u dječjoj bolnici Srebrnjak. - Kardio trening značajno utječe na poboljšanje kroničnih upalnih bolesti tako što smanjuje kroničnu upalu koja je u podlozi nastanka bolesti - ističe Plavec. Roditeljima savjetuje da djeca koja treniraju uza sebe imaju lijekove i pridržavaju se liječničkih uputa za sigurno vježbanje, poput nošenja maski za zaštitu dišnih puteva kod izloženosti hladnom zraku. Plavec savjetuje da djeca propisani lijek uzimaju u slučaju napadaja ili preventivno, pola sata prije vježbanja. 