Novi tip želučanog balona koji je upravo odobren za uporabu u Velikoj Britaniji, osmišljen je kako bi pomogao onima koji smatraju da ne mogu izgubiti težinu promjenom prehrane i vježbanjem. Velika novost kod ovog proizvoda je da ljudima nije potrebna operacija kako bi balon umetnuli, već ga je potrebno samo progutati. Prilikom testiranja ovog proizvoda 34 ispitanika s problemom pretilosti su u prosjeku u 4 mjeseca izgubili 10 kilograma. Ispitanici volonteri su u prosjeku izgubili 8 cm u struku. Nakon četiri mjeseca balon je kod svih ispitanika bez opasnosti izašao kroz probavni sustav, piše Daily Mail. Za umetanje balona nije potreban operativni zahvat, nego pacijent dobije malu kapsulu koja u sebi sadrži ispuhani Elipse balon, napravljen od delikatnog polimera, koju treba progutati. Na kapsulu je zakvačen kateter putem kojeg doktor, nakon što se balon smjesti u želudac, puni vodom. Napunjeni Elipse balon će zauzeti veći dio želuca i na taj način smanjiti apetit i povećati šanse da pacijent izgubi višak kilograma. Nakon otprilike 4 mjeseca u polimeru će se otvoriti ventil i balon će se isprazniti. Voda i polimer će normalno proći kroz pacijentov probavni sustav, stvarajući prostor u želucu za unos hrane.  Balon Elipse je nedavno u Europi odobren za korištenje, ali jako su male šanse da će ući na popis javnih zdravstvenih institucija. Nadležni smatraju da će se balon moći ugraditi uglavnom u privatnim klinikama.