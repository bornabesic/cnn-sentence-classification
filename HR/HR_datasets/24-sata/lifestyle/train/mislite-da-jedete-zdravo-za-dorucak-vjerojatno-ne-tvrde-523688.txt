Žitarice za doručak nekih proizvođača koje se reklamiraju kao iznimno zdrav doručak za djecu i odrasle, često su, poput jogurta i gotovih umaka prave 'skrivene šećerne bombe', pa znanstvenici preporučuju pažljivo čitanje sastojaka na njihovim etiketama. Njemačka tvrtka Stiftung Warentest koja se bavi testiranjem proizvoda po narudžbi i zbog dobrobiti kupaca, nedavno je objavila rezultate istraživanja o sadržaju šećera u raznim proizvodima koji se nude na policama trgovina.  Kutija sa žitaricama jednog od proizvođača koju su nasumce odabrali sadržavala je 43 posto dodatnog šećera, što znači da se u obroku od otprilike šest dag žitarica nalazio ekvivalent sadržaju osam kockica šećera.  Treba istaknuti da Svjetska zdravstvena organizacija (WHO) osnovnoškolskoj djeci preporučuje manju konzumaciju šećera na dnevnoj bazi.  Najbolja alternativa su domaći muesli koji se mogu napraviti od zobenih pahuljica i nasjeckanoga sušenog voća, koje sadrži puno zdraviju vrstu voćnog šećera.  I mliječni proizvodi, poput jogurta mogu sadržavati dodatnu količinu šećera. Njemačka tvrtka testirala je 15 proizvoda. Ustanovljeno je da je u nekima među njima količina šećera ekvivalentna četirima kockicama po plastičnoj čašici, koja prosječno sadrži 2,5 dcl jogurta. Pritom nisu računali na šećer koji se prirodno nalazi u mlijeku i u voću koje se u njega dodaje.  Varijanta prirodnih jogurta dobra je zamjena i može se zasladiti komadićima voća ili malom žlicom marmelade.  Ako vodite računa o svojoj prehrani, morate pripaziti i na gotove umake koji se nude u trgovinama. Njemačka tvrtka testirala je umake za meso na roštilju koji su sadržavali čak tri kockice šećera po jednoj žlici umaka. Neke vrste ketchupa sadržavale su 1,5 kockice šećera po žlici, upozorili su.  Ako niste u mogućnosti sami pripremiti umak za roštilj, pokušajte smanjiti količinu koju konzumirate.  Iz njemačkog Stiftung Warentesta preporučuju da umake razrijedite prirodnim jogurtom ili koncentratom od rajčice.  Prva posljedica konzumiranja ovakve vrste namirnica je prekomjerna tjelesna težina.  Da bi se organizam izborio sa šećerom, gušterača izlučuje puno inzulina čija je zadaća šećer iz krvi prebaciti u stanice. Ukoliko se unosi veća količina šećera, inzulin u krvi stalno je povišen, što vodi u pretilost i obolijevanju od šećerne bolesti, ali i od kardiovaskularnih oboljenja. Skriveni šećeri nalaze se i u pakiranjima zdrave hrane koja, ironično, ima malo kalorija, ali puno šećera. 