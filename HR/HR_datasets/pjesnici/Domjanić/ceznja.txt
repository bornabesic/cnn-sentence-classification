Digo se vjetar suhe kroz hvoje 
I raznosi plam sa bukteće zublje 
U onu dalj nedosežnu oku. 
Gdje crnja je noć, gdje sjene su dublje.

— Tako ti čežnja za tobom moja 
Razbuktjela ljubav sakritu plamnu, 
Nosi joj žar u pjesmama k tebi 
U stranu mi dalj i budućnost tamnu. 

Trune se iskre, polijeću blistom 
K tom nebu bez zvijezda plavetnog vela, 
Gdje samo noć na oblaku jednom 
Razastrla krila silna i smjela. 

Viju se iskre, padaju sikćuć, 
I tamo na pustoj, dalekoj ravni 
Jadne se gase tužno i tiho 
Ko prošlosti svijetle spomeni davni. 

Jeca mi pjesma, mrije u grudi, 
Gdje mnogi je san, gdje rane su dublje, 
A moja čežnja nosi ti ljubav 
Ko vjetar plamen sa bukteće zublje.