Kožulec
Z janjčeka imaš kožulec,
rubec na glavi črleni,
tebe vsi radi glediju,
ali si najdragša meni.
Pod onim rubcom črlenim
plave se smejeju oči,
pod onim toplim kožulcom
srčece čuti bi moći.
Kad bi spod rubca te oči
štele pogledeti na me,
kad bi spod janjčeka srce
štelo da tuče za me!
Večer
Večer ide, tihi večer,
veter popuhava,
z luga nosi suho listje,
pute zasipava.
Zasipavaj, dragi veter,
bar bum mekše hodil,
kam ja idem, i po noći
bum i sam pogodil.
Če ni puta, ja poprečki
prejdem i prek gore,
kad me onde negdo čeka,
ščekat se ne more.
Roža
Roža rasla, rožica,
čisto blizu hiže,
da bi dragom dišala,
da mu dojde bliže.
Rosa ju zalevala,
sunčece je grelo,
lepše ni još videlo
celo moje selo.
Dragog ni po rožicu,
drugom nis ju dala,
noćes je povehnula,
dok sem sama spala.
Sused
Sneg je vse čisto pobelil,
zbrisal mejaš, kaj nas delil,
k meši vre skupa zvoni,
sused moj, kaj te još ni?
Vsikam se čujeju zvoni,
tebe ne najdeju oni,
zvoni te nemreju zvat,
dalko si ti kak soldat.
Stranjskomu polju ni kraja,
tam nit naš tič ne dohaja,
polje te tvoje želi,
k tvojoj te susedi ni.
Vse je sad tiho, vse moli:
bregi i lugi i doli,
kak da bi celi svet znal,
da mi je tebe tak žal.