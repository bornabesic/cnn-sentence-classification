I.
Nedelja
Cirkva još zdalka se vidi,
Stara je leta i leta,
Grobje vu njezinoj senci
Puno je tuge i cveta.
V cirkvi je kip Majke Božje.
Bogec ga zna i bogati,
Ona za vsih ima srca,
Ona je vsakomu Mati.
Zvoni na mašu zvoniju,
Narod pobožno dohaja,
Vsigde se ćuti Nedelja
S kraja do dalkoga kraja.
Javlja ju škrlec pod nebom,
Slavi ju šuma i polje
I ono sunčece žarko,
Kaj si gledi Turopolje.

II.
Jutro v lugu
Zlatice same vu travi,
Svetle od rose poljane,
Puno je radosti v lugu,
Pune popevkah su grane.
Cesta polahko odhaja,
V lugu i njoj se dopada:
Tam si slaviček popeva,
Tam je tak mehko sred hlada.
Lahki je veter doplaval,
Zvona je glase donesel,
Stare te hraste posipal,
Kišu med listje im stresel.
Ali po travnikih ravnih,
Kak da bi sunce još bilo.
Kaj svoje zlato je sunce
V zlatne te zlatice skrilo?

III.
Na Odri reki
Leken se kak da da potaplja,
Zmirom pod vodom se ziblje,
Hrasti šumiju od vetra,
Preprut pak komaj se giblje.
Gjurgjevke male v hladu
Tak si skrivečki dišiju,
Zvončeki beli zmed listja
Stiha si nekaj zvoniju.
Odra gliboka zavija,
Ni ju nit čuti, kak teče,
Samo se viri groziju,
Rogoz kak v strahu trepeće.
Kaj mi taji da glibljina,
Kaj kukovača me zove?
Štel bi tak rad se počinut,
Leći med lekene ove...