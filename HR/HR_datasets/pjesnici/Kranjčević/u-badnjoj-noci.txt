Pred kasarom gore dolje
Mrk se vojnik šeće;
O ramenu lunta visi
Ko da joj se neće.
Zakopao smrzle ruke 
A u rukav sivi
Pa lozinku šapće suho:
"Bože, vojsku živi!"

Nad kasarom oblačine
Kano avet jezde,
Kroz oblake bistro vire
Neke male zvijezde. 
A sa zvijezda i oblaka
Ko da zvonca ječe - - 
Tajna noći, tiha noći,
Sveto badnje veče!

Ponoć kuca, Spas se rodi,
I - mijenjaju straže!
U stražari vojnik mrki
Na pušku se naže...
Noć nijemu lavež buni 
Tuđijeh mu strana,
A on misli na šarova
Od dječinskih dana.

I uzdahnuv suho, nijemo,
Na prozeble usti, 
Traži nebom gdje su Kola,
Gdje Vlašići gusti - -
Ovedrilo zimnje nebo,
Zvjezdice se roje; 
Tuđe su mu, drukčije mu
Nad kućicom stoje!

Ponoć kuca - mila zvona
Skladno u noć ječe; 
A jadnika pred kasarom
I zebe i siječe...
Pa se sjeća da je lane
Uz ćaku si stara
Božićnicu pjesmu pjevo
Kod časnog oltara.

Ispala mu puška teška,
I bolno se sjeća
Na majčinu milu glavu
I drhtanje svijeća.
Čini mu se, eno vidi:
Dim se k nebu vije -
I kroz tamjan al se žare
One oči dvije!

Ponoć kuca, Spas se rađa
I - mijenjaju straže - -
Pred stražarom puška zveknu,
Pa lozinku traže - 
A on - jadnik - upeo se,
Leden mramor sivi,
Po propisu oštro vraća:
"Bože, vojsku živi!"