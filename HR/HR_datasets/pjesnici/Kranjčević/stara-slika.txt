Bojni redi - sve momak do momka; 
Al bi bili valjani kopači!
Bojni topi - gvožđe potraćeno; 
Al bi bili valjani orači! 
A telećak - ao kože puste, 
Al bi bila torba milosnica,
Što je babo darovima puni
Na badnjake i u dane svake,
Kad se vesô svomu pragu vraća!

*

- Desno! - Lijevo! - -
Naprijed! - - 
Teško je, al
Zapovijed!
Kano strijela 
Juri red;
Puška s puškom
Upored...
Stani! - Stade
Kano zid -
Kamen tijelo,
Kamen vid...

"Čuješ, Ivo - šapće Jovo -
U grlu me pali: 
A panem li, podaj Mari
Ovaj prsten mali.
I maramu što mi dika
Na oproštaj dade,
I taj cvijetak sa livade,
Gdje joj dragan pade."

""Čuješ, Jovo! - šapće Ivo -
Nesrećno sam snivo;
Pokojni me moj babajko
U čelo cjelivo.

A panem li - ti se vratiš -
Pozdravi mi majku
I odnesi pozdrav ovi
Na groblje babajku.""

Jedan časak - još su ljudi;
Drugi časak - krv iz grudi; 
Treći časak i - nebo se stresa,
To već nisu ljudi. 
Već hrpe od mesa!

*

A u selu
Preko devet gora i planina 
Jedna baka čeka sina, 
A djevica svoju diku bijelu.
O duvaru slika visi,
Pred njom žiža sije,
U nju glede, u nju pilje
Seljakinje dvije - -

I gle čuda! zaljulja se
Ona slika stara,
Zaljulja se, s klina zdrava
Pade sa duvara. 
A sirotam ko da srce
Puče srijedom srijede;
Ne, ne plaču, tek se samo
Ko dvije lude glede...

A po selu
Ide priča; gata se i baje;
Plaču seje, ljube, maje -
Ko u selu,
Gdje se svašta
Pod istinu i prima i daje!

A van sela 
Vele: To su selske trice! 
Ta dakako, 
Tko bi plako, 
Ako kakva slika pade,
Il protuže kukavice!