U obilnim mlazovima 
iz teških oblaka 
liva se gusta kiša. 

Toči kao iz kabla 
na livade, 
na voćnjake, 
na pašnjake; 
ali, nadasve, 
lupa na naša stakla, 
kuca na naša vrata, 
bije nam o krovove. 
I zvuči, 
i svira, 
u svima jezicima, 
u čudnim narječjima, 
nasilna, 
sveplodna kiša. 

A njen je zvuk 
sladak sluhu 
kao čehulja grožđa 
usnicama. 

Jutros je varoš bila 
čista ko svečana slika, 
u smeđem, osvjetljenju 
što padaše s neba 
na ulice i trgove, 
te smo šećući posred kestenova 
tugovali, 
žalovali, 
blago, 
bez žalosti, 
bez tuge: 
dolazi, 
dolazi ona divna zagrebačka jesen. 

I mučilo nas 
što naši mrtvi nisu s nama 
da vide novi Zagreb, 
ljupku Hrvatsku. 

A sada kiša 
teče i zvuči; 
kuca o naše prozore
kao jato golih tića 
što cvrkuću, 
što izdišu. 
Kiša je isprala sve grane 
na stablima 
i sad je lišće svježe zeleno, 
a kuće opet čiste i crvene. 
Slatko je pisati uz romon dažda. 

Kiša rominja, 
glogolji, 
žamori; 
kiša jadikuje; 
mijenja pravac, 
vraća se, 
bugari, 
i opet sipi i sipi 
na dvorišta gdje stvara mlake, 
na krovove gdje teče u žlijeb; 
kiša jednolično svira 
kao lučac o zvonku staklu 
po stablima, 
po brezima, 
po živcima, 
po srcima. 
Kiša kiši 
i kiši 
i prestaje da kiši; 
a onda otiče cestom. 

A onda kao miris dunja 
kroz vidik rosnih bregova 
hrvatske domovine 
javlja se čežnja 
za plavim morima, 
za novim nebištima, 
za širim obzorjima. 
Budi 
kiša sve što u nama drijema; 
draga 
kiša sve što u nama plače; 
tješi 
kiša sve što u nama cvili. 

Ovako je mi nekada, pjani, slušasmo, 
kroz lahore borika na brijegu Marjanu 
gdje sprema svoje harfe i svoje svirale, 
za naše duše dirke; 
za svoje strašne svirke, 
leleke, 
i duduke: 
o mi smo slušali kišu 
po danu i po noći 
gdje rida sladostrasno, 
gdje kida u nama 
kao rđavu strunu 
sve što trebaše da pukne. 

Ali draža no ona kiša u noći 
čuta iz topla kreveta za bura 
teče na njivu duše ova topla kaplja 
Milosti, 
Dobrote, 
Oproštenja; 
plače nas, 
draga nas, 
curi na nos, 
milosna, 
dobrosna, 
svjetlonosna, 
zagrebačka kiša. 

Mi znamo da kroz to vrijeme 
gore na Cmroku i Tuškancu 
plave i crne djevojke 
dišu na potna stakla 
kuda naslanjaju čelo 
i motre na kišu i oblake 
i cvijeće u dvorištu. 
Sanjare dakle djevojke, 
a mi kroz to vrijeme 
pjevamo kišu i cvijeće 
i momke i djevojke. 

A kada prestaje kiša, 
mi kroz otvoren prozor 
dišemo čisti uzduh: 
- takva skuta plaveti 
nema ni u kom Gradu 
po spasonosnoj kiši. - 

A onda Sunce 
tjera oblake, 
obasjava brežuljke 
i suši po Gradu mlake 
od skore kiše.