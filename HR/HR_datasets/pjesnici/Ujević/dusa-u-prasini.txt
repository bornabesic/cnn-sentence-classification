Vise mrtva zvona u snu od kamena. 
Sve riječi prekratke, sve misli pretijesne. 
Povijest praznih slova steže, čelični obruč. 
Savjest od dinamita. Plam svemira. 
Pod mostovima teku, teku rijeke 
kotrljajući pepeo uspomena. 

Proživio nenadano 
teži kamen nego bih nosio na leđima. 
Kao ronac zaronio u ponore mora, 
usud biva beskonačan, 
breme se odvaljuje sa ramena. 
Ljudi hrle, krute lutke sa maskama, 
samo su tramvaji živi. 

Ne obrazujemo oblik, 
domovi obljepljuju i potčinjuju prostore. 
Svi su živci i ganglije kao nepropjevani klavir. 
Iščupana su crijeva iz utrobe. 
Stogodišta moga drijemeža tovare me ugljenom i okaminama, 
pada troskost iz prašume 
u najdublji rudokop. 
Bolest se bilježi na hartiji 
dok, tamo dolje, između Prološca i lmotskoga, na buri 
sviraju telegrafske žice na vjetru u protegama. 

Kavana snošljiva kao udobna fotelja. 
Ko će izvući rude iz mene. 
Zlatne i srebrne žice? 
Bolest, poezija puna proze 
i nervoze - 
vasiona strepi od straha 
jedan stepen niže od sebe 
i žuti u duhu. 

Nema nikakvih stvari, 
nego talasa i sjenka 
povrh kojih pada prašina 
treperenjem prolaznih vremena. 
Moždani indigo u ljubičasto Oproštenje 
struji: 
Svakoga me jutra na ulici susreće jedna kokota. 

Klečim na koljenima pred veličanstvom zemlje, 
te jezikom i usnama ližem blato i prašinu 
izmrvljenoga, razdrobljenoga duha.