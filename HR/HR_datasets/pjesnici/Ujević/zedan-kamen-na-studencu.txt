I

Okviri bunara jesu čvrsti spomenici 
gradića i sela na starinskom žalu, 
u zdencu se riše budućnost u slici, 
cura snatri svoj lik kao zgodu malu. 
Zdenac, studenac ima mraz da dijeli, 
ali po vrućini i zadnja kap kopni. 
Pločnici su mjesta zapaljeni, vreli, 
a fatamorgane javljaju se opni. 
Isparena voda ima vrijednost meda, 
i po znojnoj žezi prednost sladoleda. 
Pomorci žeđaju za svoju žeđ, a sve muči voda. 
U pržinama plaze jezik Beduini, 
a ovdje bijesan pas na suncu slini: 
gristi u voćku što nudi vlagu ploda? 

Čudo još da raste zimzelen i trava. 
Hridine su gole kosti pustog krša. 
Tuđa okolini prži se agava. 
Noću se ne spava, danju klone glava, 
na jadnom vjetriću rublje zaleprša. 
I pretili domar pod silu mrša. 
Čatrnja pred crkvom suha nebu zijeva, 
nedjelje cijele nije palo kiše. 
Sa glinenim vrčem pomalja se djeva, 
vjedro o konopcu žalosno se njiše. 

A romon česama samo u snu pjeva. 

II

Da su ljudi žedni, u tom ni po muke, 
ali sad je bunar iscrpen i žedan. 
I dok vjerni dižu k vrelom nebu ruke, 
voda bi za usta bila napoj medan. 
Uzalud je tući grudu gvožđem kuke, 
i rabdomant gubi cijeli pothvat vrijedan. 
Od žeđi već često neko pomahnita, 
bijele ruke lomi u bunilu, grču, 
Žedna usna svoju mjeru vode pita, 
sva je nada mjesta u glinenom vrču. 
A nema ni mala čaša galalita 
ni staklen tanjurić gdje krletke srču. 

Velika je muka za žiteljstvo suša. 
Spas i blagoslov je kiša suhom kraju. 
Dok je kaplja vode oslađenje duša, 
škrtu vodu dijele prema vodostaju. 
I s mrtvim jezikom sapinje me guša: 
bez octa i vode sapa je na kraju. 

Na bunar pristižu puna pora vjedra, 
uže se s bunara poteže i spušta; 
pa se moči jezik, čelo, ruka, njedra, 
voda je za život čežnja, žudnja sušta. 
I bez nje malakšu mišice i bedra, 
punokrvni dan je samo tma i tušta. 

III

Putnici i momčad piju vino gromko, 
a voda je rijetka pričest bolesnika. 
Za kuhinjsko suđe milo vrijenje zvonko, 
za krštenja nužna kupelj duhovnika. 
(Ti, u starom dvoru presahnula konko, 
snježan rub planine u mori se slika!) 

S vinom su nekada na vjernost se kleli, 
s bukarom u krugu oplakali mrtve. 
Sa žmulom na gozbi vijenac mladoj pleli, 
s kupom osvetnici zahtijevali žrtve; 
nužna mi je samo kap da me iscijeli, 
grozne tropske žeđi bubnjiće mi brtve... 

Jer sad zadnji s reda, kad domaći odu, 
prosjak s puta za se obrok vode moli. 
On crpe iz drva bogodanu vodu, 
i toči je preko rana nogu golih. 
(A ja, ludi žeđač u mahnitom hodu, 
ubih zlog prosjaka i svu vodu prolih.) 

IV

Tako ako si me pustio k oazi, 
da i moje biljke šiknu žaru neba, 
vrati oči k meni i pomnjivo pazi, 
da li cvjetan imam temelj što mi treba. 

Pamti da ja trebam svježu tekućinu. 
Da i žari sunca nježne vijence kose. 
Pazi da bez njege lomne biljke ginu, 
da i duh mi treba sok i hladovinu: 
jedan šator sjene i dvije kaplje rose. 

V

O kapi vode, soče biljna dana, 
o roso duše razdružene s valom, 
posljednja nado žednih karavana, 
kapi, bez soli rasprskane žalom, 
još naći ću se u istome klupku, 
s tobom, i znojnom kožom krhka tijela, 
kada iz loga uniđem u kupku, 
i svježe ude oživi kap vrela. 
Kap s površinskom crtom baš na pupku! 

Nad suhim jazom prazno vjedro visi. 

Tuguje prazni krčag, puca stijena: 
za dažd se mole vjernici na misi, 
a cijeli krš je golet nesmiljena. 
Pod krutim suncem čeliči se kamen, 
od trajne žeđi bujno lišće vene, 

i tako vidiš pustinju mog duha: 
na bedemima vlat je strašni znamen, 
suši se vlaga usred magle sjene, 
ni sveta mladež nema Hipokrene, 
u svijesti mojoj samo vatra kuha. 

I romon krvi groznica je sluha.