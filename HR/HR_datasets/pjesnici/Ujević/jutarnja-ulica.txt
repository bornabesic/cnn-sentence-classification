Budim se u krevetu na šumu mirnoga sunca. 
Mislim: što to za mnom, u snu, pčele zuje, 
ptice pjevaju, zvona zvone, pjesme bruje, 
vrela huje? 
Mislim: što je u snu, za mnom, česma zvuka? 
bogat sadržinom sloj hranjiv ko muka? 
 
Drotari kupe krpe, viču za stare stvari, 
drvari nude snopiće drva, 
djeca s torbakom idu u školu. 
Koljena bogomoljki čekaju da kleknu. 
Pismonoše hrle sa kožnim pojasom. 
Dan. Dan. Zemlja će da sine. 
Na suncu i u sjeni igra boja kipi. 
Vidim sjenu telegrafske žice na pročelju kuće, 
a plava sjena ptice leprša nad mojom glavom, 
ptice iz izvora, ptice iz sna. 
Ptice su okretnije od riba, 
i svjetlost se brže od talasa ziba. 
 
Okrećem oči duše zaustavljene u hladu bića 
i mislim: iz kakvih dolina u kakve druge doline, 
u kakve skutove svježine 
(divni krajolici bivaju nestvarni, bez tijela?) 
česme jecaju. Bašte kliču. Nervi viču. 
 
Mazge i konji gaze nažeti konopcima, 
zadnje vlage skrivaju se u tamne tunele, 
bakali pilje iz rupa dućana, hamali zijevaju, 
pijanci ishitruju solilokvije od nove žeđi, 
dan će biti naslada napregnute miške; 
zar ću ja samo ostati u mukama nerva? 
Neće me okupati kupka svjetlosti i uspretniti gimnastika hoda? 
Strojevi za šivanje pjevaju u skromnim stanovima, 
iz jednoga salona viri na vratima djevojka s bijelom keceljom 
i u žaru očiju brani češljarski nazor o svijetu.