Povedi me, glasu dobroga vrača, iz ovih mračnih zabiti 
prama širini svijeta 
da na dohvatu zlatnih ruđenja daljine sačekam dane, 
kad će život biti sreća, a veliko zadovoljstvo bitisati. 

Još se nisu rodili svi koji trebaju, niti je sva trava nikla. 
Mnoge još oči neprobuđene spavaju kao obećana ljubav, 
ni pružena ruka grčevito pokretom nije izvukla iz čovjeka 
njegovo najbolje djelatno blago. 

U svojoj zipci još spava vojska čovječanstva 
i zadatak da krči i gradi, i da blagosilje. 
Cijele su bašte cvijeća što se ne smiješi danu, 
najdraže ptice nisu još ni zapjevale. 
Bit će radosno sutra, kao juče što nije bilo sveto. 

Moja grud udiše miris iz grudi budućnosti, 
moje oči zure u obrise, dalje od granice stvari, 
Oh, znade nada da me podraga i da me poljubi tiho, 
neko sunce od lijepe slutnje čak ovamo utješno žari. 

Neku svjetliju kob smo zaslužili kada smo lomili koplja 
za lozinke vrline, časti, duha i prava. 
Naš će usud da u meso čina pređe iz prediva misli, 
iz kosti, iz krvi i iz zdušnih nerava. 

Svijet nije na rubu propasti, u bdenje sudnjega dana. 
Jedna se zvijezda rađa kao znak novoga reda. 
Tok svjetlosti je melem mojih najtežih rana, 
zemlja je tako mlada, a pravednici djeca. 

Ja upirem pogled u skazaljku budnoga sata, 
jer znadem da ćeš, novosti, s dobrim pogledom majke, 
i prije reda, na vrijeme, i neznana ući na vrata. 

Ne budi škrta s ljubavi, 
ne vagaj na tezulji strogoj sva dobrotvorna djela! 
Ja ću dug pošteno otkupiti, 
dok imam u srcu vatre i zahvalnost usred čela! 
I čvrsto se ufam da ličnost toliko bogatija biva 
koliko više prima da bi vratila dalje. 

Povijest je ljudska duga sablasna mora 
u mirisu grobnica i truleži antikvarijata. 
Prava će povijest nadoći istom za druge naraštaje, 
povijest od ljudske sreće, zanata i alata. 

Kad vidim te ruke bezbrojne što se pružaju poslu, 
kad vidim tu volju napetu da se mravinjak preuredi, 
ja živim tu buduću povijest i ja sam slovo na strani 
nenapisane knjige što se tek danas slaže. 

Vodi nas, dobri vraču, iz ovih vlažnih zabiti 
prama prostranstvu zbilje 
da na dohvatu zlatnih ruđenja daljine objeručke primimo dane, 
kada će raskoš preplaviti život i bitisati Biće.