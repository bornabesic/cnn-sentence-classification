Možda najbolje, u izbi suterena, 
ili visoko na mansardi sučelice krovova, 
prekrštenih ruku i glavom na jastuku, 
očekivati zalaske sunca, nad tanjirom. 
I čekati, bolesnički, da sve tiho bude: 
jer savršeno pravedni za svakoga traži 
Pravdu, 
ali, savršeno, za se je ne traži. 
Možda najbolje da izgori pečal 
bez jadikovke i da pregoreno svjetlo 
i boja života donese ljepotu iznutra 
sazrelu u samoći i tišini. 
Ne izraziti se. Ne dobiti parnicu 
u javi tišme što je mnogo gruba. 
Gdje pitaju zašto kiša od pepela pada 
i zašto stabla rastu i cvjetaju. 
(I da, stalno, niko nije blizu; 
ni prijatelji ni neprijatelji. I da takovih nema. 
No da ravnodušna sunca obilaze 
zapuštene doce i tajanstva šuma. 
I da niko nije vidio kroz velo. 
I da niko nije ušao u sobu. 
Ja nisam velik. Nisam malen. Ni dubok. Ni plitak. 
I niko mene ne zna. Ne marim da poznam 
aršina; kako krv kola, i što puca u ušima. 
Bez braka sa glumom dana, 
na ćilimu od sjene motrim odbljesaka polusati.) 
Možda najbolje: ocvasti, odruniti se, kao mnogi, 
bez imena i slave - i u snu otkriti 
akord koji stiže od mirisa rasklopljenih stvari 
i od ugasnuća ishlapljene boje. 
Valjda dijete, ali koju godinu starije 
(ko to lomi grančice u šumi? kakvo lišće pada? 
ko to pazi? otkud vjetar duva? -) 
sa zaboravom hrpe neozbiljnih stvari. 
Sa djetinjastim srcem, ali pamteći 
da za mnom ima mostova, i rijeka sa čunom. 
I umrijeti bljedolik, u jesen na terasi negdje, 
ili na ljuljci između drveta, 
sa odbljeskom u zjeni fantastičnih basna 
i snom o dalekom ostrvu na vodi. 
I da poslije nikom nije krivo 
što počinu u blagosti ko živio nije 
- osim kao pladanj toplih naranača - 
i ko pruža ruke i ugasle oči 
kroz lisnate krošnje i meso plodova.