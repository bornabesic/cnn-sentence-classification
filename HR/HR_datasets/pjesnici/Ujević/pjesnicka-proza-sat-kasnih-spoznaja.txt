Tko ima hrabrosti još danas da kaže: morat ćete se kajati kada doznate, da ste se varali i druge 
varali, jer ste bili prevareni i radili krivo; morat ćete žaliti svoje riječi i djela kao zazor i sramotu? 
Danas više nema Savonarole ni Jana Husa. Propao je ugled propovjedničke nauke i isposničkoga 
pepela. Svejedno, kajat ćete se i bit će vam žao onda kada doznate i spoznate, dvadeset ili trideset 
godina kasnije. Pobjede spoznaje polagane su i kasne; za njih je kratak i čitav ljudski život, a u 
njima je grozno što obično ne dolaze na vrijeme. 
Jer ima pozne mudrosti, krvave osvete vremena kada čovjek providi svoju šupljinu i svoje bivše 
neznanje. Treba čekati deset i dvadeset i daleko više godina da se uzmogne kazati: Bili smo u 
zabludi. Nas su prevarili. Ta će daleka mudrost stići jednoga dana da nas kazni prije same smrti za 
čitav jedan život zabluda i propusta. 
Ima kasnih spoznaja kada su gole riječi moćne bez nakita, i kada se sni proziru, ili će se prozreti. 
Koji poživimo, doći ćemo k njima. One će doći k nama. Ja ih ne pozivam, jer su kasne i zato 
žalosne. Ja bih želio ranijih, boljih spoznaja, otkrića o podlozi stvari, dok još sat nije minuo, dok je 
na vrijeme. Ja vas opominjem. 
Ne pozivam se ni na kakvo pokajanje, ali ura ispaštanja putem istine će doći, mora doći. Kao 
pjesnik koji je upozorio svoju draganu: "Jedne večeri, kada ostarite, uz svijeću..." Ura istine i kazne 
će doći. Sve će bito golo, sve će biti jasno, ali kasno. 
Bit će kasno. I za mnoge utjehe i revanše koje ćemo dobiti (mi rijetki, jedini, izabrani), ja se ne 
veselim, jer će doći kasno. Stariji naraštaj i potomstvo moći će opet da beskorisno i sasvim ututanj 
kažu: Bio je jedan glas, jedan čovjek koji je na vrijeme govorio istinu, ali ga nisu slušali. 
Za bivše načinjene nepravde, za ispade iz vremena nezrelosti, mnoge će vikače i istupnike 
prekoriti, kao glas savjesti, razboritije sjećanje na naša prošla vremena i sat kasnih spoznaja kada 
večernje sunce neumitnih jeseni na izmaku obasja zlatni vinograd i bakarne lugove.