Ta stabla pod snijegom, sva ogoljela, 
jednom je moja duša voljela, 
dok se nisu razboljela. 
A sada, možda, manje im se divi, 
ali ih više ljubi i grli 
i poklonički časti. 

Ta ipak, kako su divni ti kosturi! 
Mili su nam kao uzvišene starosti mudraca 
ili prolazne nedaće drugih, mlađih bića. 
Onaj studeni, ledeni srh što njih zebe 
steže i muči sve nas, mene, tebe. 

Prutići tako vješto nacrtani, 
tankoćutne i točne grančice drva 
bez jednoga lista 
još su ures grada, oslon živaca, 
zanimljivosti ceste. 
Kada ih vjetrić dirne, 
s grane će prahati snijeg. 

Mi tugujemo s njima. 
Te gole grane 
osjećatno kao svoje rane. 
Samcu prave društvo na ulici, 
brate se s beskućnikom. 
Studen ih grči, vjetar pahuljice stresa, 
studen i vjetar, strepnje našeg mesa. 

Žalosna su bez jarkoga sunca 
i bez bujne prizme dana. 
Počitanja ih barem bratska prate. 
Čekati ćemo, da se sunca vrate. 
Eto mrznu u nadi razvigora. 
Tako imamo bolnih drugova i braće, 
što tuguje bez spektra i bez ptica. 
No imati će opet svojih vedrih dana 
Uskrsa, kada šuma prolista 
i nadživjeti mnogi crni čas. 

Ta stabla pod snijegom znak su korota 
kao katarke na brodu razlupanom. 
I nepomična duša drva strada 
kao božanstvo, što skriva glatku golotu 
u divljoj kori. 
Pa ipak, svojom čistoćom linija 
taj pusti crtež debla, grane, grančica, šiba, 
kako zatravljuje zjenu! 
Svejedno, ti crni križevi znak su nada: 
bolno drvo još pred sobom čeka spas. 

Kada snijeg 
kipovima pjesnika i mudraca na šetalištu 
nače kukuljicu kao mali brijeg 
vrh glave, 
hladni kipovi su čudovišno ljepši 
u perspektivi zime; 
ali bijelo deblo strada, 
no duboko pod korom i u žilju 
svim sokovima i svim vlakancima 
još se životu nada. 

Stablo želi, stablo žudi, ono strepi, 
ono hlepi, ono čezne, ono hoće, ono čeka; 
pati strasti, želje, čuva volju u patnji, 
vjeruje u udes tmasti i u vrijeme tajno. 
I uzda se u trajno. 

Dušo, zavoli ta stabla po zimi, 
tu neoskvrnjenu sliku sloma, 
i u vlastitu toplinu kao uz vatru u kutu doma 
Njih primi!