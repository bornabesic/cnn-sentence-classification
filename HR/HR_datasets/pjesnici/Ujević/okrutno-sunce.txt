Sunce je žarko veliko oko, 
dalje od više dohvata koplja. 
Ono je povrh žutoga snoplja 
visoko, 
visoko. 
 
Ali svak jednako njega ne vidi. 
Mene žeže u mozgu, u glavi. 
Mnogo se sunce tlapi i previdi. 
Ono me u meni stravi 
kao sjajna rupa što u grud se savi. 
Ja vidim sunca u vodi, na travi; 
ja sanjam mnoga sunca na javi. 
 
Ne mogu ga ubiti praćom, 
sunce s njegovom braćom. 
Ne mogu ga vući u mreži. 
Ne mogu ga iscrpsti iz mlake. 
A ima sunca u vlage svake, 
u staklu, u ogledalu leži. 
 
Potajno sunce svaki je alem, 
suze su sunčev debeli kalem. 
Ono je sašlo u duboku školjku, 
ono sja u dnu kristala i ruda, 
blista u hladu špilja i duda, 
sunce je ispeklo debelu boljku. 
 
Za me je šaren plašt svjetla i sjene, 
i igra pikanja što žegu zjene, 
za me je sanja očne mrene. 
 
Za me je sunce u pijanoj mašti, 
te se u zraku paluca i lašti, 
za me je sunce u obmanskoj bašti, 
i s velikim suncem mi smo tašti; 
ono prašti. 
 
Gledam ga kroz prste, ispod ruke, 
gledam ga žmirke i s dosta muke. 
Sunce je silno svemirsko oko, 
a ja sam tanka optička leća 
s bistrim žarištem u moru cvijeća, 
a ja sam providno more duboko, 
duboko.