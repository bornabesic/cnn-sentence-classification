Zlatne jabuke vise na zelenoj grani 
i praskaju kao bombe razblude u ljubavnom zraku. 
Ovdje stabla rastežu grane kao požudne udove 
i hrane se visoka manom s vedroga neba. 

Pô sata vožnje vodi me u zadnji zaborav svijeta, 
pčela mi slijeće na poganu ruku da traži meda: 
zgusnuto nebo curi na listić u kapljici čiste slasti. 

Skači, mali, po otavi! 
Oblaci šapuću sa mnom i blijesci sa šumskih strmina.