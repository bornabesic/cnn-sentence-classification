Naime: koliko ima ulja u svjetiljkama. 
Ili razmišljanja o srednjem i o tvrdom životu. (O višem, trenutno, ne vrijedi govoriti.) O gorčini 
kruha. 
Mnogi je rano mislio: obogatit ću se, istaknut ću se. Nije mislio koliku će milostinju morati da izda 
prosjacima, koliko će ga zapasti čašćenje i gostoprimstvo, prijatelji i staleški red. Nije mislio da će 
netko kočiti rad, da će trebati dugo vremena da dođe i do najmanjeg ugleda i imena. Pravi uspjesi 
stoje još dalje. Nije mislio da će biti sila koje će kušati da ga iskoriste i iscrpu dokraja, bez probitka 
za nj. I kad je došao u godine, zaključivao je: oni koji su već s početka sitno, čak i nisko računali, 
oni su imali pravo, oni su se pokazali bolje račundžije. Oni su predvidjeli duge praznike, lakune u 
vremenu. Oni su predvidjeli da je bolje ograničiti se, pristati na ograničenost, čak i na racioniranje 
duha. Te i mene, ako je što držalo, to je samo ovaj prezreni fizički život, ovo izdržljivo i 
zanemareno tijelo u kojem se još jednom ispoljila energija Krša. 
I na toj tački čovjek je potpisao kapitulaciju. A tko god je nije potpisao, propao je. I on, otkako je 
potpisao kapitulaciju, podigao se, narastao je, te mu se učinilo da je u životu stigao i dalje nego se 
nadao, barem što se tiče tijela, otpora: žilave izdržljivosti tijela, i možebitnoga zadovoljstva, dok je 
Duša stvarala problematične velikane i mjesečare - i nije mogla ostvariti svoje naročite zahtjeve, 
možda ni najobičnije. 
Ali neki ga je glas opominjao: - Treba se naprezati, treba htjeti golemo. Tko se ne napreže, drugi ga 
natežu, drugi ga napinju da ga iscijede i sebičnjački iskoriste. - On je tomu glasu odgovarao da na 
svoju mladost gleda kao na beskorisnu žrtvu, gubitak vremena, na lijepi i mučni razgovor koji je 
ostao bez koristi i za nj, i za drugoga, za bilo koga. On je glasu odgovarao da su mali računi 
smišljeniji od velikih i da svima upravljaju još neproučeni zakoni burze. 
Na koje je lice ovoga događaja, gdje se dočaravaju lude i mudre djevice? Rekli smo u trećem licu: 
On; a prije toga još smo napisali: mnogi.