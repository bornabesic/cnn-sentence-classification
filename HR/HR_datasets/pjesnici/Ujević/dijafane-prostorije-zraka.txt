Prozračna atmosfera sniva 
da nema kraja, da je daleko i da vječno biva 
i da je svemir živa. 
Mjesec je na brdu zapeo, 
a svjetlo kuća u granju stabala, 
to su žarki prsti u toplim kosama. 

O sestro pjesnika, vilo, 
nestašna prirodo elfa, 
ti sipiš u živim rosama. 
Hoću li mjeriti suton, 
kada svijet biva dubok 
kao alkova misli? 

Kada se polaže glavu 
u vatu neba i zraka 
kao u grob, 
kao u sijeno, u travu! 
Da ormar kozmosa nema dvostruko dno, 
da podlozi ne nestaje tlo 
i da ima mnogo Dalje i nijedno Ovdje? 
Sami dolafi 
i kronologija, 
kuća od samih stepenica. 
Ta moja lična mistagogija; 
sanjam: jedna žena motri sebe 
u sto ogledala 
i ona se svojoj slici 
predala. 
Slika je nagost nagosti, 
a srž je u žmarku dragosti. 

Astrolozi traže nebom abecede, 
no su drevnije zvijezde od alfabeta, 
i mislim: zvijezde su varka moga čarobnjaka, 
i trajat će dugo dok me nasamare. 

A ta je žena svjetska mašta 
s vratom nježne golubice, 
s biserom u bezbrižnoj kosi, 
a vjetar je nestašnu nosi 
u pljusak cvijeća bijela, 
u cjelove anđela i arhanđela. 
Dugoljasti djevičanski cvjetovi 
oponašaju ljiljane sna; 
cvjetovi imaju vratove 
što će bura polomiti; 
a meka tratina raste 
u loncu od ilovače; 
a mahovina je pjena od vala misli, 
tiha i polagana. 

Mlada boginja u svjetlosti, 
u lepršavoj tkanini, 
u šuštanju skutova neba. 
Takvi viloviti rukavi: 
živim u čaroliji lutaka 
i prebijelih žena 
sa zelenim pogledima 
kao iz srca likera, 
kava me ne gleda očima. 
U žutom grajanju kosa 
i grguravom talasu 
teku zvukovi bogova. 

Na pogrebu šupljih slogova 
idu bjelasanja lakata, 
vretenasti prsti dragaju, 
neizmjerne oči ljube. 
Digli smo deset kula, 
vrtlog se vrti u vrtu. 
Strukovi viti su kuće, 
tlapnja je tkanina oblak, 
a prsti su nogu hitri. 
Na golim je licima prah. 
Ištemo nove bjeline, 
a vidici traže cjeline. 

Iz kaveza dosadna srca, 
ptico, poleti u blagoslove, 
u šarenilo vihora 
i meteže slobodnih krila. 
Leti, ptico, u litanije epiteta, 
nebodernoga svijeta, 
sa zrnom svjetlosti u kljunu.