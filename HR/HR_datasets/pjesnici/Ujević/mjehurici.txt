Možda ima taj demon, što pamti svako zrno, što je posijao u moj duh. 

Ja ne pamtim; ja čujem samo u uhu, gdje šumi i galami. 
I bojim se, da i drugih harfista bezbroj čuh. 
Ja sam prislonio uho k svakom grmu i šuštavoj slami. 
Suviše se vjetrina u mojem bubnjiću slilo i sliva. 
Suviše učenih otrova u malom mozgu mi hara. 
Do mene vijori šuma, javlja se pčela, što se u šašu skriva 
mučena pjesma riječnih bjesova noćna mi spavanja para. 

Koliko usta iz mene kao vode šaplju, 
koliko mjehura sitnih klokoće u pjeni! 
A ja kroz cijev tako škrto istačem kaplju, 
i uzdasi su većinom u sjeni voda sneni; 
demon je bio u moći da k meni namami čaplju. 

O to je današnje vrijeme groznice i mamurluka, 
o to su polusni špiljski, što ne mogu na javu. 
o to je u lubanji bezbroj žamora i buka, 
o to je muka, što prasak nejasan razbija glavu. 

Svaki je demon znao samo za se i ni za što više. 
A ja sam u se primio kleti savez svih riječi. 
I zato se silim da sam od bratstva sablasti više. 
A ta gužva zloduha uskoću obzora liječi. 
I pustio sam da govor svih bijesova knjigu mi piše, 
i mnoštvo glasova zemlje mir ravnotežja priječi. 

I sada paklenske sile umova i kalibana 
glase se srdžbom mog srca i stida i ne daju da spavam. 
Kao kod trepetljike uzrujan list i grana 
pjeva i svira, te ovo zavjetno srce svemiru kao harfu davam.