Ima malih gradića što su dio slike 
prirode: mora i brijega, dio mjesnoga gaja. 
a katkada se upiru o sike 
i o njih sitne more bije, val bez kraja. 

Rodna su mjesta razglednice čitke, 
s grobljem, crkvom, zdencem, gradskom česmom, 
sa nekom starom dveri, s dvije-tri kule vitke, 
pod zvonikom i zvonikovom pjesmom. 

Ta mjesta stoje. Ne rastu godinama. 
Školji vremena, trajni kao rijeke 
ispružene u starim podinama 
i svojom sviješću starinske, daleke. 

Da se tu umire, ja bih jedva reko, 
no život je tih i teče po kalendaru. 
Na tijesan prostor živalj tu se steko 
i vedro žive uz najmanju paru. 

I sama stabla nose pečat ljeta, 
a mrki kamen stoljeća se troši. 
Oči su starica međa ovog svijeta, 
a dječarci svi su redom loši. 

I sve tu spava, bašte i dućani. 
I ljetopisi pišu se na usta. 
I svi su divno jednolični dani, 
osim za dernek ulica je pusta. 

Imaju mačke, i svoje pse čuvare, 
i čemprese, čuvare zaborava. 
I spomen čuva prag i klupe stare, 
i po sezoni seže divlja trava. 

Tako je prisno graditeljstvo malo, 
i kućni bršljan ima dušu kuća. 
I sve je naskroz u tišinu palo, 
i s vatrom čovjek žali svježanj pruća. 

Takvi gradići zrcaju kao dobra djeca 
u uspomeni, naši, no za nas samo mijena 
s pobožnošću se pred njin okvir kleca, 
no oni traju isti, lik, i san, i sjena.

I dobro ih je vidjeti tek časak: 
sada maleni, nekad tako dugi 
za dječji korak; no naš je život prasak, 
i vidjevši ih znamo: mi smo drugi. 

Mi smo od onih koji u svijet idu.