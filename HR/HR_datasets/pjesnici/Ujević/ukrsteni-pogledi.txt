Jedni gledaju s prozora. 
Jesu ljudi loža i balkona. 
Svaki sa svojeg trona. 
Oni vole krevete: 
I sofe i fotelje. 
Oni su zaštićeni. 
Srca za dobra djela. 
I imaju ormare za odijela: 
Pod posteljom dobar par cipela. 
Njuše mirise kuhinje. 
Oni poznaju što je dom. 
S praga sipaju napojnice, 
a u vratima čuvaju ključe. 
Oni motre ulicu 
i nebo s nadahnućem. 

Drugi gledaju s ulice. 
Ili s puteva, iz parka, iz polja. 
Oni ljube tuđe pragove 
ili ližu prah pred oltarima, 
a spavaju na klupi. 
Po vas dan uče arhitekturu, 
protiv ljepote prirode. 
Oni mjere spomenike, 
motre mostove i tvrđave. 

Oni bulje u prozore, 
na spuštene perzijane, 
na doksate i u vrata, 
na nijeme terase što ziju. 
Za njih je sveto stepenište, 
a veći od groba prag, 
a ruke još nemarne 
za nemire neimara. 

I pogledi se susreću: 
od prozora na ulicu, 
i s ulice na prozor. 
I eto očijukanja 
bez svilenih ljestvica 
Romea i Julijete. 
Elektrika u zigzagu 
ukrštenih mačeva, 
pogled iz oka u oko: 
kako je sve usko i široko. 
I jedni druge opsjedaju 
i drže: 
tko će brže? 

Jedna je tajna put i ulica, 
druga je tajna prag i prozor, 
i to baš svaki - 
i pitam: što će rastvoriti 
ova dva svijeta 
za zijake i za šetače 
koje ne dijele rešetke ni kvake 
od života, 
od puta, 
ni međusobno; 
jer dvije su tajne svega jedna tajna. 

Ulica gleda grad svakoga minuta 
i grad vidi sebe: što je bio 
i biva. 
Dan biva... Svjetlo biva... 
I neke teške noge idu.