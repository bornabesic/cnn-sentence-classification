Temperature zraka sve su niže, često i ispod ništice, pa je krajnje vrijeme da, ako to već niste učinili, provjerite u kakvom je stanju vaš automobil. Ako je redovno servisiran, ne biste trebali imati problema, ali ako već neko vrijemne niste bili u servisu, svakako se preporuča provjera najbitnijih stvari za zimsku vožnju. Hladnije vrijeme automobili teže podnose, pogotovo jutra koja su najhladnija, a toga nepripremljeni vozači postanu svjesni tek kad zakasne na posao jer nisu uspjeli pokrenuti automobil. Upravo je - prema iskustvu službe za pomoć na cesti Hrvatskog autokluba - to najčešći razlog njihovih intervencija zimi, a najčešći uzrok zatajenja vozila neispravan je akumulator. To je osobito čest problem u prvom naletu niskih temperatura. Provjera akumulatora, koji u prosjeku traje od 4 do 6 godina, vrši se na uređaju koji mjeri kapacitet. Ako je akumulator u cijelosti napunjen, ima napon od barem 12,6 volti, a potpuno je prazan i treba ga zamijeniti ako ima manje od 11 volti. Cijene akumulatora kreću se od oko 300 kuna za kapacitet od 40 Ah pa sve do 900 kuna za one kapaciteta 110 Ah. Osim akumulatora, za startanje motora važno je i stanje alternatora. Također, treba očistiti kleme i provjeriti jesu li svi kablovi dobro postavljeni. Kako bi se izbjeglo zaleđivanje sustava goriva, posebice kod starijih vozila, poželjno je prekontrolirati ima li u spremniku nakupina vode nastale kondenzacijom u ljetnim mjesecima. Zimske su gume svakako preporuka, iako je po zakonu dovoljno imati ljetne s minimalnim profilom od 4 mm i pripravnim lancima za snijeg. Ovisno od veličini, set pneumatika stoji od 1300 kuna na više, dok montaža i balansiranje stoje oko 50 kuna po kotaču. Ako je tijekom ljetne sezone iz bilo kojih razloga u sustav hlađenja motora dolijevana voda, nužno je prekontrolirati gustoću rashladne tekućine i njezinu otpornost na niske temperature. Manjak antifriza, odnosno njegova slaba koncentracija na niskim temperaturama, može uzrokovati smrzavanje tekućine u bloku motora, pa dolazi do pucanja i posljedično golemih troškova. Prosječno trajanje antifriza je tri godine, a provjeriti stanje antifriza možete u svakom servisu, ali i sami pomoću posebnog uređaja. Izmjena antifriza, uz materijal i rad stoji oko 190 kuna za automobile B i C segmenta. Da se uslijed niskih temperatura vrata vašeg auta ne bi “zalijepila”, premažite na vrijeme gumene površine adekvatnim sredstvom. >> Ove stvari svakako imajte u automobilu tijekom zimskih mjeseci Zimske gume svakako se preporučuju, a zakonska alternativa su ljetne s minimalnim profilom od 4 mm i lanci za snijeg u pripravnosti. Od 15.11. do 15.4. zimska je oprema obvezna na kontinentalnim brzim cestama, kao i na svim cestama kad nastupe zimski uvjeti. Nemojte zaboraviti da su za zimskog računanja vremena svjetla obvezna i danju (kazna 300 kuna), pa provjerite ispravnost žarulja te svijetle li pravilno – ne previsoko ni prenisko. Koristite posebnu tekućinu za pranje vjetrobranskih stakala koja se ne ledi. Obvezna je i strugalica za led. Provjerite metlice brisača jer i malo oštećenje umanjuje kvalitetu brisanja, što će utjecati na vidljivost. Treba paziti da se brisači ne uključuju ako na staklu ima leda, jer se metlice odmah unište. Kod starijih i slabije servisiranih auta valja provjeriti ispravnost grijača motora vozila (dizelaši), a kod benzinaca svjećica za paljenje iskre.      