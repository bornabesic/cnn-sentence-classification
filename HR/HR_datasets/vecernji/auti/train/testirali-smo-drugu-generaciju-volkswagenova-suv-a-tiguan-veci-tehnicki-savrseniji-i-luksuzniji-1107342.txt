Druga generacija Volkswagenova SUV modela od prethodnog je Tiguana robusnija i prostranija. Cjenovno se od prethodnika nije puno odmaknuo, no naprednom tehnologijom, boljom opremom i profinjenijim izgledom svakako jest. Od prve je generacije i šest centimetara veći - izdužio se na ukupno 448,6 cm - što se najviše osjeti na stražnjoj klupi, gdje putnici imaju više prostora za noge. Interijer se može pohvaliti uzornom ergonomijom i odličnom kvalitetom izrade i materijala, ali u kabini i dalje dominira tradicionalan dizajn. Zanimljiv detalj koji se proteže kroz sve pakete opreme uzdužno je pomična stražnja klupa, zahvaljujući kojoj prtljažnik (dok je svih pet putnika u vozilu) može primiti 615 litara. Spuste li se u potpunosti nasloni stražnje klupe, prima 1655 litara prtljage, što je povećanje od 145 litara u odnosu na prošli model. Već početna oprema između ostalog uključuje sustav nadzora okoline, potporu za zadržavanje automobila u voznom traku, 17-inčne kotače od lakog metala i stražnja svjetla u LED tehnologiji. Testni primjerak u bogatijem je Comfortline paketu (uz nekoliko opcijskih elemenata) donio i LED prednja svjetla, el. otvaranje prtljažnika, automatski 3-zonski klima-uređaj, 18-inčne alu naplatke, multimedijski sustav s 8-inčnim dodirnim ekranom... Isprobani 2,0-litreni TDI dizelaš od 150 konja uparen je s preciznim 6-stupanjskim ručnim mjenjačem. Do stotke Tiguan potjera za 9,3 sekunde, a maksimum mu je na 204 km/h. Tijekom testa trošio je prosječnih 6,3 l/100 km. Tiguan u vožnji oduševljava lakoćom upravljanja, agilnošću i udobnošću. U voznom smislu, to je zaista odličan automobil. Dozvoljava i dinamičnije manevre, a s jednakom lakoćom upija neravnine na prometnicama i izvan njih. Pogon je ovdje na prednje kotače, a u ponudi je i 4Motion pogon na sva četiri kotača. Elektromehanički servo upravljač direktan je i precizan. Cijena je testnog primjerka 274.208 kn, a početni 2,0 TDI model sa 115 konja stoji od 188.906 kuna. >> Škoda je i dalje kraljica prostora, Dacia nudi najviše za uložen novac 