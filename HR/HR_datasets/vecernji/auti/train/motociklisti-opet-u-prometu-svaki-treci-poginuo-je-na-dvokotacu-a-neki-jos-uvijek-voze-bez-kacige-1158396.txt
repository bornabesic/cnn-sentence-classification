S proljetnim su se temperaturama na prometnice vratili i vozači dvokotača, jedni od najugroženijih sudionika prometa. Posebno su za njih opasni prvi topliji dani u godini, jer se drugi vozači još nisu navikli da dvokotači opet sudjeluju u prometu. Veći broj dvokotača na cestama znači i veći broj nesreća u kojima sudjeluju. - Vozači dvokotača najčešće sudjeluju i stradavaju u prometnim nesrećama od travnja do listopada. Po broju prometnih nesreća i ozlijeđenih posebice su izraženi srpanj i kolovoz, a kod poginulih motorista uz navedene mjesece dodatno svibanj i rujan - navode iz Ureda glavnog ravnatelja policije. Zaobilaze prometna pravila Iako nesrećama kumuje i nepažnja vozača automobila, činjenica je i da vozači mopeda i motocikala često zaobilaze prometna pravila. Svakodnevno smo svjedoci (brze) vožnje motociklista po bijeloj liniji koja dijeli dva prometna traka, a mnogi ne prezaju ni od skretanja na zebru i nogostup, kako bi zaobišli crveno svjetlo na semaforu. Motocikli su vozila, poput automobila, i za njih vrijede jednaka pravila. Situacija je po vozače dvokotača tim nepovoljnija jer oni nemaju oko sebe konstrukciju automobila i paket sigurnosnih sustava predvođenih zračnim jastucima. Rezultat toga bitno je veći broj poginulih i ozlijeđenih na motociklima i mopedima - razmjerno udjelu dvokotača u ukupnom broju vozila na hrvatskim cestama. Gledamo li 240 osoba ukupno poginulih lani u prometu - u svim prometnim sredstvima - svaka peta osoba poginula je na motociklu ili mopedu. Pribrojimo li motoriziranim dvokotačima i bicikle, svaka treća osoba poginula je na dvokotaču. Ukupno njih 75. U prometnim nesrećama tijekom 2016. godine sudjelovala su 2352 mopeda i motocikla. Na mopedima je poginulo deset, a na motociklima 38 osoba. Ozlijeđenih je ukupno na motoriziranim dvokotačima bilo 1865. Prometni su policajci ukupno zabilježili 225 sudionika nezgoda bez kacige. Samo u redovnim kontrolama prometa policajci su bez zaštitne kacige na motociklu ili mopedu zatekli 5906 osoba. U Splitu trećina bez kacige Što kroz očevid nakon prometne nezgode, što u redovnom nadzoru, bez kacige ih je najviše zatečeno na području PU splitsko-dalmatinske - 1907 u redovnom nadzoru i još 30 sudionika nesreća, dakle gotovo trećina vozača bez kacige vozi se po Splitu i okolici. Na drugom mjestu je PU primorsko-goranska sa 539 zatečenih vozača bez kacige i još 19 sudionika prometnih nesreća koji nisu nosili zaštitnu kacigu. Na trećem je mjestu PU zagrebačka s 510 plus 42 motociklista bez kacige. Od 48 poginulih na motociklu i mopedu, deset ih nije nosilo kacigu (20,8%). Od 1865 ozlijeđenih, 168 ih je bilo bez kacige (9%). najviše poginulih na motociklu i mopedu lani je bilo na području PU zagrebačke - devet (jedan bez kacige) - a s jednim poginulima manje (3 bez kacige) slijedi PU splitsko-dalmatinska. >> I bicikliste u vozačku školu ako već nemaju dozvolu za automobil ili motor >> Nizozemci pronašli rješenje za 'zombije' sa smartphoneima u prometu, ali nisu svi oduševljeni 5906 osobe u redovnoj su kontroli prometa na mopedu ili motociklu zatečene bez zaštitne kacige 141 nalet automobila na motocikl ili moped rezultirao je s 6 poginulih i 156 ozlijeđenih osoba 48 osoba ukupno je poginulo na motociklu ili mopedu, od čega ih deset na glavi nije imalo kacigu 1000 kuna kazna je predviđena za onoga tko se na dvokotaču vozi bez zaštitne kacige na glavi 52,6 posto prometnih nezgoda u kojima sudjeluju motociklisti skrivili su vozači dvokotača (MUP-ovi podaci za 2016.) 