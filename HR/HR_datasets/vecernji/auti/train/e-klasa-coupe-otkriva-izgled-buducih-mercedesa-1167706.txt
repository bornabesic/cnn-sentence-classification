Njemački premium proizvođač Mercedes na početku je velike ofenzive, odnosno masovnog obnavljanja postojećih i lansiranja potpuno novih modela. To se, jasno, odnosi i na naše tržište, na koje su stigla čak četiri noviteta, od čega tri iz obitelji E-klase. Luksuz spreman za off road E-klasa All Terrain nije samo karavanska izvedenica velike premium limuzine. Osim što u njega stane čitava obitelj i sva prtljaga, ovaj se model može otisnuti i izvan utabanih staza. Maska u SUV stilu razlikuje ga od običnog karavana, a ima i zaštitu podvozja i pragova, drukčije naplatke, crne lukove kotača, sportske papučice. E-klasi All Terrain izdašan paket Avantgarde zapravo je osnovna oprema, a obuhvaća i Dynamic Select sustav s All Terrain programom vožnje, prilagođen ESP, tri visine karoserije (udaljenost od tla može biti do 156 mm). U izvedbi 220d sa 194 konjske snage E-klasa All Terrain stoji 558.658 kuna. Naknadno će se gama dopuniti još jednim motorom. Bez oštrih prijelaza E-klasa Coupe prvi je Mercedes koji je već na cesti a da ujedno pokazuje budući smjer Mercedesova dizajna. Dakle, prvi je to predstavnik nove generacije Mercedesa, s kojim modeli ove marke postaju zaobljeniji, s manje pregiba na karoseriji. Tehnički se temelji na limuzinskoj izvedbi, a vizualno u oči upada dugi poklopac motora, te četiri bočna prozora bez okvira. Ovaj je četverosjed od prethodnika duži, širi i viši, pa je od njega i prostraniji. Dizelska inačica 220d ima 194 konjske snage, a u ponudi su i tri benzinca - sa 184, 245 i 333 konja. Početni benzinac stoji 441.511 kn, a dizelska ponuda kreće od 472.052 kune za 220d od 194 konja. Obje ulazne inačice već dolaze s 9G-tronic automatskim mjenjačem, a najsnažniji benzinac ujedno je 4Matic. E-klasa Coupe donosi sve sigurnosne sustave podrške i povezivosti kojima se diči i klasična E-klasa, a (i) s njom će od 2018. godine Hrvatska biti među tržištima obuhvaćenima Connect Me sustavom. Kao posebnost ovoga modela izdvaja se Magic Vision Control ispiranja vjetrobranskog stakla, kod kojeg su mlaznice za pranje ugrađene u metlice brisača. Sustav je, naravno, grijan. Treća novina u obitelji E-klase novi je ulazni model. E 200d Edition 1 sa 150 konjskih snaga i 9G-tronic automatskim mjenjačem stoji od 379.999 kuna.      Najveća je novost među pridošlicama osvježeni kompaktni SUV GLA. U novu modelsku godinu ulazi s vizualnim izmjenama vanjštine i interijera te proširenom ponudom motora i paketa opreme. Novi su mu branici, aluminijski naplatci, presvlake sjedala, LED svjetla, stražnja svjetla. Ima hands free pristup, a dostupna je i kamera koja pokriva 360 stupnjeva oko vozila. U ponudi su tri vrste ovjesa. Novi GLA standardno dolazi s komfornim, sniženi je dio dodatne opreme kod AMG Line ili s paketom dinamičnog upravljanja, a za željne off-road vožnje nudi se terenski ovjes. U motornoj je gami novost benzinac od 184 KS odnosno GLA 220 4Matic. Obnovljeni GLA stoji od 244.800 kn (za GLA 180), a dizelska ponuda kreće od 269.348 kn. 