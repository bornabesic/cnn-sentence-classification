Pouzdan, siguran i po potrebi prostran automobil za 10.000 kuna? Neki će odmah odmahnuti rukom i reći da je to nemoguće. Ali na današnjem tržištu rabljenih auta moguće je i za tako mali novac kupiti pristojan automobil koji će vas odvesti od točke A do točke B. Štoviše, možete i birati, hoćete li manji ili veći auto, novijeg godišta ili starijeg pa čak kupiti i automobil premium proizvođača poput BMW-a ili Mercedesa. Dakako, starijeg godišta i ne baš savršenog stanja, ali ima i toga. Treba uzeti u obzir da se za rabljeni automobil možete i cjenkati, a nekad i bitno spustiti cijenu prodavatelju koji hitno prodaje auto. U zadnje vrijeme često se mogu uredni automobili ispod cijene naći u ruralnim područjima gdje su manje plaće i slabija zaposlenost, a najnoviji trend je prodaja automobila ispod cijene vlasnika koji odlazi raditi u inozemstvo. Dizelaši su skuplji Mi smo u potrazi, osim limita cijene, postavili kao uvjet čak i klima-uređaj, koji je danas postao stavka bez koje je teško prodati automobil. Ako vam to ipak nije prioritet, možete proći još jeftinije jer su cijene auta bez “klime” još manje. Treba odmah reći da je kupnja rabljenog automobila uvijek svojevrsni rizik, manji ako kupujete novije vozilo, a sve veći što je automobil stariji. A da ne bi bila potpuna lutrija, svakako preporučujemo da na pregled automobila povedete pouzdanog znalca ili željeni automobil odvedete na provjeru k mehaničaru. Također, provjerite i sve dokumente, ali to općenito vrijedi za kupnju polovnog automobila. Kod starijih automobila, osim mehanike, uvijek treba dobro pregledati i limariju jer saniranje hrđe može biti vrlo skupo, a kad se radi o tako jeftinim automobilima, to je bitna stavka. Na hrvatskim oglasnicima, a Njuškalo je svakako oglasnik s najboljom ponudom polovnjaka, odabrali smo odokativno dobre prilike za kupnju povoljnog automobila, no napominjemo da automobile nismo fizički pregledali. Većina ih je i registrirana, doduše kod mnogih registracija traje još koji mjesec, ali što očekivati za takav iznos novca? S neregistriranim autima potreban je dodatni oprez. Sama odjava vlasnika ne treba značiti ništa loše, ali može biti i da se vozilo ne može registrirati zbog papira ili nije u voznom stanju pa to sve treba provjeriti. A teže ih je i odvesti na provjeru mehaničaru budući da nemaju registraciju. Među izabranom ponudom automobila do 10.000 kuna su automobili od 1995. godišta pa sve do najmlađeg proizvedenog 2004. godine. Za taj je iznos gotovo nemoguće pronaći dizelaša s klima-uređajem, koji na današnjem tržištu, kad je potrošnja jedan od bitnijih elemenata za kupce, bolje drže cijenu. Pronašli smo jedan, Renault Lagunu iz 2002. godine s 248.000 km. Luksuz kakav je nekad bio Treba uzeti u obzir da je održavanje dizelaša, pogotovo starijih, kada odlaze vitalni dijelovi, zahtjevnije i skuplje nego benzinaca pa treba dobro proučiti koliko još treba uložiti u automobil i je li to isplativo. Dakle, kod benzinaca je mnogo veći izbor, a u toj cjenovnoj kategoriji se često mogu pronaći veći automobili u boljem stanju nego manji, koji načelno bolje drže cijenu ako su u dobrom stanju. Ali, opet sve ovisi o tome kakvo vam je vozilo potrebno jer, ako tražite automobil za gradsku vožnju, pitanje je isplati li vam se kupiti limuzinu iz D segmenta s kojom ćete se teže parkirati u gradu, a i potrošnja će biti veća. Među ponuđenim automobilima su tako gradski Lancia Y iz 1996. godine i VW Polo iz 1997., kompaktni automobili Citroen Xsara iz 2004. i Alfa Romeo 147 te Fiat Stilo iz 2002. godine. Od limuzina D segmenta pronašli smo Mazdu 626 iz 1999. sa 204.000 km, a za one, prvenstveno vozačice, koji žele nešto specifično nudi se i mali kupe Opel Tigra iz 1997. s godinu dana registracije za 10.356 kuna. Za 10.000 kuna može se kupiti i premium, barem kakav je nekad luksuz bio. Naišli smo na BMW Seriju 3 iz 1997. godine s 275.000 km, kao i na Mercedes C-klasu iz 1995. s 274.000 km. Opel Tigra godište: 1997. prijeđeni km: 187.000 registriran do: 4./18. gorivo: benzin, 90 KS cijena: 10.365 kn Renault Laguna godište: 2002. prijeđeni km: 248.000 registriran do: 5./17. gorivo: dizel, 120 KS cijena: 11.106 kn Lancia Y godište: 1996. prijeđeni km: 180.000 registriran do: 9./17. gorivo: benzin, 80 KS cijena: 8884 kn Alfa Romeo 147 godište: 2002. prijeđeni km: 206.000 registriran do: 12./17. gorivo: benzin, 105 KS cijena: 9617 kn Fiat Stilo godište: 2002. prijeđeni km: 169.000 registriran do: - gorivo: benzin, 105 KS cijena: 9000 kn VW Polo godište: 1997. prijeđeni km: 180.000 registriran do: 5./17. gorivo: benzin, 75 KS cijena: 9625 kn Mercedes C-klasa godište: 1995. prijeđeni km: 274.000 registriran do: - gorivo: benzin, 122 KS cijena: 8884 kn Mazda 626 godište: 1999. prijeđeni km: 204.000 registriran do: 9./17. gorivo: benzin, 90 KS cijena: 9255 kn Citroën Xsara godište: 2004. prijeđeni km: 178.000 registriran do: - gorivo: benzin, 75 KS cijena: 9625 kn BMW Serija 3 godište: 1997. prijeđeni km: 275.000 registriran do: 6./17. gorivo: benzin, 101 KS cijena: 10.365 kn 