Renaultov prvi crossover u C segmentu, model Kadjar, pažnju plijeni atletskim obrisima. No, ne ostaje sve samo na izgledu - bar ne kod primjeraka opremljenih pogonom na sva četiri kotača, kakav je i isprobani Kadjar - jer ovaj francuz ima i prave terenske sposobnosti. Od podloge je odignut 20 centimetara, a vozač će cijeniti i čitavu paletu sustava pomoći. Među brojnim su ugrađenim tehnologijama, primjerice, opcijski bočni senzori, sustav za pomoć pri parkiranju, kamera za vožnju unatrag, aktivno kočenje u nuždi, sustav za nadzor mrtvog kuta. Kadjarovih 130 dizelskih konja na podlogu se prenose putem vrhunskog All mode 4x4 pogona na sva četiri kotača s elektronskom kontrolom proklizavanja. U skladu s brzinom vozila i stupnjem prianjanja uz cestu, sustav osigurava prijenos idealnog okretnog momenta na kotače. Vozač odabire način vožnje (2WD, Auto ili Lock), a ovisno o njemu snaga se prenosi na prednje kotače ili se prenosi na prednje kotače dok ne dođe do proklizavanja, kad se do 50% snage prenosi na stražnju osovinu. U Lock načinu vožnje snaga je podijeljena 50:50 između prednjih i zadnjih kotača i održava do 40 km/h na podlogama poput pijeska, blata ili snijega da poveća prianjanje na rastresitom tlu. Unutrašnjost je podređena vozaču. Sve su komande ergonomski posložene, instrumenti pregledni. Na višenamjenskom upravljaču većina je komandi koje često koristimo, a sve ostale vozač će lako naći na dodirnom ekranu, kojim se upravlja i multimedijskim sustavom R-Link II. Kvaliteta materijala i završne obrade na visokoj je razini. Prednja sjedala uzorne su veličine i udobnosti, s odličnom bočnom potporom, a straga je tek malo manje prostora za noge putnika. Prtljažnik može udovoljiti i zahtjevnijim obiteljima. Kad mu je podnica prtljažnika u nižoj od dvije ponuđene razine, Kadjar u prtljažni prostor prima 527 litara. Kad je pod prtljažnika u podignutom položaju, spuštanjem stražnjih sjedala otvara se ravna podnica, korisna kod prijevoza dužih predmeta (dužine do 2,5 m). Kadjar cjenovno starta od 149.900 kuna. Isprobani primjerak u vrhu je cjenika i stoji 248.900 kuna. >> Testirali smo ovaj poseban kompaktni crossover u najluksuznijem izdanju 