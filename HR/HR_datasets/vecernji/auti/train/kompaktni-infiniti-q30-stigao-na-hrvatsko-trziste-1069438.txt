Prvi Infinitijev kompakt, model Q30, stigao je na hrvatsko tržište. U ponudi je po cijeni od 255.386 kn za 1,5d inačicu od 109 konjskih snaga, gdje je početni dizelski motor uparen s ručnim 6-stupanjskim mjenjačem. U ponudi je i 2,2d sa 170 konja, koji stoji od 282.078 kn. Opremljen je 7-stupanjskim automatskim prijenosom. Izabrati se može i 2,2d izvedba s pogonom na sva četiri kotača, koja uz Premium opremu (druga razina opremljenosti) stoji 355.459 kn. Benzinci od 122, 156 i 211 KS Prvi benzinski motor u ponudi je 1,6-litreni agregat koji dolazi u dvije izvedbe - od 122 i 156 konjskih snaga. Slabijim benzincem pokretan Infiniti Q30 stoji od 258.618 kn. Snažniji benzinac dolazi uz 7-stupanjski automatski mjenjač, po cijeni od 299.861 kn. Treća raspoloživa benzinska inačica je 2,0T od 211 konja, sa 7-stupanjskim automatskim prijenosom i pogonom na sva četiri kotača. Takav Infiniti Q30 - u Sport izvedbi - stoji 368.982 kune. Najmanji automobil u ponudi Nissanove premium marke stvaran je u Europi i za europske kupce, a u mnogočemu se oslanja na Mercedes A-klase. Izgled brzinomjera, tipke za elektronsko namještanje sjedala na vratima, položaj električne ručne kočnice, pa i sam dojam za volanom, sve to asocira na Mercedes. Razumljivo, jer je Q30 razvijen u suradnji s Daimlerom. Osim po svom statusu u Infinitijevoj gami, model Q30 poseban je i po obliku karoserije. Spaja uzdignutost crossovera i sportske linije coupéa. Od tla je Infiniti Q30 odignut 17 centimetara, a nesvakidašnji dizajn naglašavaju i zanimljive obline, poput izbočenja na rubnim dijelovima poklopca motora. U unutrašnjosti vladaju kvalitetni materijali, solidna završna obrada. Prednja sjedala djeluju raskošno, stražnja malo manje. Naglasak je na dizajnu Dodamo li tome prtljažnik od prosječnih 368 litara, zaključujemo da je mnogo od 442 cm izgubljeno zbog dizajna. No, upravo je dizajn - uz dobre vozne osobine i posebnost premiuma koji nudi sve što i modeli njemačkog luksuznog trojca, a ipak nije jedan od njih - jedan od aduta koji bi kupce premium kompakata trebali okrenuti prema Infinitiju. Što se tiče opremljenosti, Q30 ima sve dostupne sigurnosne sustave koje u svojim modelima nudi bratski mu Nissan, a među njima je i napredni multimedijski sustav InTouch kojim se omogućuje pogled za 360 stupnjeva oko automobila. >> Japanski sportski kupe izaziva dominantne Nijemce >> Što smo ove godine vidjeli u Ženevi 