Osnovna verzija popularnog Renaultovog crossovera Duster nije osvojila nijednu zvjezdicu na sudarnim testovima Global NCAP-a u kategoriji zaštite odraslih putnika. Treba napomenuti da je riječ o osnovnoj verziji bez zračnih jastuka, koja se prodaje u Indiji. Test je pokazao da su zbog manjka zračnih jastuka ozljede vozača neočekivano visoke, priopćio je Global NCAP. Duster je također osvojio dvije zvjezdice u kategoriji zaštite djece na zadnjim sjedalima. Renault je nakon testa zamolio Global NCAP da testira verziju Dustera s jednim zračnim jastukom za vozača. U tom testu Duster je osvojio tri zvjezdice u kategoriji odraslih, dok je druga kategorija ostala na dvije zvjezdice. Duster se kod nas inače prodaje pod Renaultovom markom Dacia. Dacia Duster je na testovima EuroNCAP-a osvojila tri zvjezdice, s time da je u kategoriji zaštite odraslih ostvario 74 posto, a u kategoriji djece 78 posto. Početkom ove godine automobilsku javnost iznenadila je vijest da je skupocjeni Ford Mustang na testovima EuroNCAP-a osvojio samo dvije zvjezdice. 