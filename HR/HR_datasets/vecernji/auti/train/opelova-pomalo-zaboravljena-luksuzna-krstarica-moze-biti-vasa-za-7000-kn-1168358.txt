Sjećate li se Opel Senatora? Danas (pomalo) zaboravljeni model proizvodio se u dvije generacije od 1978. do 1993. godine, kada je predstavljao vrh standardne ponude tvrtke iz Rüsselsheima po prostranosti, snazi i luksuzu. Senator nije baš česta pojava na hrvatskim cestama, ali ih se i dalje može naći. Na Njuškalu smo našli jedan primjerak prve generacije, karakterističnog, dosta amerikaniziranog dizajna. Riječ je o verziji s 3.0E motorom i ugrađenim plinom, a prodaje se za 6.999 kuna. Ovaj Senator se nalazi u Zagrebu, a vlasnik u oglasu navodi da je auto u dobrom stanju, s jako očuvanim interijerom, ali da bi se trebalo još malo pozabaviti kako bi stanje postalo odlično. Ako tražite veliki i luksuzni oldtimer koji se na cesti ne viđa svaki dan, a ne možete potrošiti bogatstvo, ovaj Senator mogao bi biti rješenje za vas. 