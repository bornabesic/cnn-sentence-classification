Ministarstvo unutarnjih poslova za svibanj je najavilo izmjene Zakona o sigurnosti prometa na cestama, a među prijedlozima koji su pušteni u javnu raspravu je i liberaliziranje poslovanja autoškola. Iako te izmjene još nisu usvojene, mišljenja smo da uopće nije pitanje hoće li biti, jer kao što se tržištu već moralo prepustiti poslovanje, primjerice, osiguravajućih kuća i taksista, tako je to neminovno i za autoškole. Jednostavno nema razloga zakonom propisivati minimalnu cijenu neke usluge, pa tako ni obuke u autoškoli. Sada se, međutim, s autoškolama događa ono što se svojedobno događalo na tržištu taksi-usluga: podižu se tenzije “najavama” da će prepuštanje formiranja cijena tržištu dovesti do pada kvalitete obuke budućih vozača, a time i ugrožavanja sigurnosti prometa na cestama. Mnogi vlasnici autoškola smatraju da će eventualni pad cijena u pitanje dovesti njihovo poslovanje. Nejednaki uvjeti rada Naime, konkurencija među autoškolama je velika, kao i šarolikost ponude na tržištu – neke škole imaju napredne poligone za vježbanje vožnje, neke na svojima mogu samo postaviti čunjeve. Jasno je stoga da nemaju svi jednak “prostor” za korekciju cijena. S druge strane budući se vozači nadaju da će prepuštanje formiranja cijena tržištu dovesti do nižih cijena. Minimalna cijena autoškole (koju propisuje država) sada iznosi 5695 kuna, prosječna je cijena u Hrvatskoj oko 5800 kn, ali tom iznosu treba dodati oko 1400 kuna ostalih troškova, naknadu za ispite, liječnički pregled... Sa svim je tim iznos koji prosječno treba dati 7200 kuna. Stoga ne čudi što je za mnoge obitelji polaganje vozačkog ispita njezina tek punoljetnog člana financijski gotovo pa nemoguća misija. No, ni uz liberalizaciju tržišta nije sigurno da će osposobljavanje za vozače pojeftiniti. – Iz vlastitog iskustva možemo reći da trenutačna minimalna zakonska cijena omogućuje profitabilno poslovanje, ali na vrlo skliskoj granici. Stoga smatram da prostora za znatna sniženja cijena nema i mislim da do njih neće doći. Ukinu li se propisane minimalne cijene autoškola, ORYX neće smanjivati cijenu obuke jer visoka kvaliteta usluge koju pružamo polaznicima ima svoj trošak, koji nije malen ako poslujete u skladu sa zakonom te ne želimo kompromitirati kvalitetu – kaže Ivan Zubak, predsjednik uprave ORYX Grupe i član uprave AutoZubaka. Objasnio je da prepuštanje formiranja cijene tržištu neće samo po sebi dovesti do pada kvalitete obuke, ali ako dođe do nerazumnih snižavanja cijena, to onda može dovesti do znatnog pada u kvaliteti: – Netko može biti troškovno efikasniji od ostalih te na račun toga ponuditi nešto jeftiniju uslugu, ali u slučaju znatnijeg odstupanja valjalo bi ispitati podmiruju li se sve obveze prema zaposlenicima i državi i obavlja li se obuka prema pravilima. Jer ako znatno snižavate cijenu, odnosno vlastite prihode, vjerojatno to morate kompenzirati na drugoj strani smanjenjem troškova, a pošteni se vlasnici boje da to smanjenje troškova nelojalni konkurenti ne pronađu u zakidanju polaznika autoškola u smislu manjeg broja stvarno odvoženih sati obuke u odnosu na ono što je napisano u knjižicama polaznika. Primjerice, instruktor odveze jedan nastavni sat s polaznikom, a u knjižicu upiše dva. Tako vlasnik autoškole instruktoru može platiti jedan sat rada, a od polaznika naplatiti dva. Neki polaznici na to pristaju jer žele što prije dobiti vozačku dozvolu, a po takvom bi se scenariju vjerojatno i moglo očekivati da će neiskusni vozači uzrokovati više prometnih nesreća. Malverzacije moguće i sada No, problem tog tipa imamo i danas, uz zakonom propisanu minimalnu cijenu. Svaki bi polaznik u sklopu osposobljavanja za vozača morao voziti i po autocesti i na zahtjevnijim raskrižjima u većim gradovima. Tijekom obuke instruktor bi mu trebao pomoći da prevlada strah od vožnje, a svjedoci smo da se mnogi vozači s dozvolom u džepu i dalje boje vožnje te se ne znaju prestrojiti na prometnici s više trakova. Razumljivo, kad se tijekom obuke nisu uspješno izborili s ozbiljnijom prometnom situacijom. S druge strane MUP je u Pravilniku o osposobljavanju kandidata za vozače jasno naveo što sve obuka mora obuhvatiti, odnosno koja znanja budući vozač u autoškoli mora steći. – Ako, odnosno kada se ukine minimalna zakonska cijena, valjalo bi znatno povećati učestalost kontrola poslovanja svih autoškola, a posebno onih koje snize cijenu obuke, i to i od HAK-a i od MUP-a i od Porezne uprave. Tako se mogu umiriti vlasnici autoškola koji strahuju od nelojalne konkurencije – kaže I. Zubak. – Prepuštanje formiranja cijena tržištu očekivan je potez te je od vremena ulaska Hrvatske u EU bilo samo pitanje dana kada će se to dogoditi. Razumijem logiku iza tog poteza jer nije realno očekivati da u 21. stoljeću postoje tržišna ograničenja, poput minimalnih zakonskih cijena, jer nisu ni prirodna ni zdrava. Potez kao takav, sam po sebi, nije ni negativan ni pozitivan. On je logičan. No istina je, krije i potencijalne zamke koje se uz pravilan pristup mogu izbjeći – smatra Ivan Zubak, predsjednik uprave ORYX Grupe, u sklopu koje djeluje i autoškola. 