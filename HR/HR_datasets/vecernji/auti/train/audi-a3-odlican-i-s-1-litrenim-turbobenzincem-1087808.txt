U minhenskoj zračnoj luci dočekale su nas sve karoserijske izvedbe redizajniranog Audijevog kompakta A3. Klasična trovratna, Sportback sa pet vrata (dužina 4,24, međuosovinski razmak 2,6 m). limuzina te Cabriolet, uz provjerene TDI dizelaše, novi 2-litreni TFSI sa 190 KS, hibridni A3 E-tron te novi početni 1-litreni trocilindarski turbobenzinac sa 115 KS. Trebalo je samo još dočekati kolege iz Australije, koji su doputovali u Njemačku samo zbog svjetske novinarske prezentacije osvježene “A trojke”. Dosadna kiša nas je omela u isprobavanju S3 Cabrioleta sa spuštenim krovom, pa za početak biramo S3 Sedan. Izgleda odlično, elegantno i profinjeno, nikako prenapadno. Takav je i za upravljačem ako se želite voziti mirno, jer Audi Drive sustav omogućuje pet modova vožnje od comfort do sport varijante. Ali, kada želite juriti ispod poklopca motora spremno zabruji 2-litreni četiricilindarski TFSI koji sada umjesto 300 razvija 310 KS i 400 Nm okretnog momenta. Pomoću superbrzog 7-stupanjskog S-tronic automatika sa dvije spojke snagu prenosi na sva četiri kotača. Da se radi o pravom sportašu odaje i pucketanje ispuha, kao i munjevito ubrzanje do stotke od 4,6 s (u Sportbacku 4,5 s). Vožnja kroz zavoje je očekivano kao “po šinama”, a sportski podešen ovjes, ipak, uzima danak udobnosti što smo tek shvatili kad smo ušli u “civilnu” verziju A3. A to je bio peterovratni Sportback sa novim 1,0 TFSI motorom. Tradicionalisti odmahuju rukom na spomen ovako malog agregata, ali bez argumenata. Radi se o doista tihom i elastičnom motoru koji i sa automatskim mjenjačem ugodno pokreće A3. Uz normalno praćenje prometa na 40 km dugoj mješovitoj ruti trošili smo samo 5,4 l/100 km (tvornički 4,5 l). Isprobali smo i plug-in hibridni A3 e-tron sa ukupno vrlo moćnih i ekonomičnih 204 KS, a odličan dojam ostavlja i novi 2,0-TFSI sa 190 KS. Dizelski arsenal čine 1,6 TDI sa 110 i 2,0 TDI sa 150 i 184 KS, štedljivi i provjereni motori. Tehnološku superiornost A3 dokazuje nizom sigurnosnih i sustava pomoći vozaču pa čak i unaprijeđeni prilagodljivi tempomat (ACC) koji uz S-tronic mjenjač sam zaustavlja i ponovno pokreće vozilo. A3 u Hrvatsku stiže krajem srpnja, a cijene još nisu poznate. U Njemačkoj je početna 23.300 eura. Virtualni kokpit nakon većih modela Audija stigao je i u A3. Poboljšava i sigurnost u prometu jer vozač informacije prati ispred sebe na 12,3-inčni TFT zaslonu koji ima dva prikaza s najvažnijim informacijama o vožnji. Klasični, u veličini uobičajnih analognih instrumenata i informacijsko-multimedijalni u kojem središnje mjesto zauzima navigacije (obvezna doplata je i MMI sustav). 