U Hrvatsku su stigla dva nova Škodina modela, potpuno novi veliki SUV Kodiaq i redizajnirana treća generacija Octavije u limuzinskoj i karavanskoj Combi izvedbi. Novim 470 cm dugim Kodiaqom koji se nudi i sa sedam sjedala (doplata 5900 kn) u verziji sa 2.0 TDI dizelašem sa 150 KS i 4x4 pogonom te ručnim 6-brzinskim mjenjačem, vozili smo se od Zagreba do Šibenika vrlo udobno i komforno autocestom uz prosječnu potrošnju od 7,7 l/100 km. Kodiaq je zaista prostran s poznatim dizajnom unutrašnjosti VW grupacije, a oduševljava i prtljažnikom od 720 litara. Početna cijena Kodiaqa je 176.477 kuna za benzinski 1,4 TSI sa 125 KS, 6-brzinskim ručnim mjenjačem i prednjim pogonom. Početni 2.0 TDI dizelaš s prednjim pogonom i DSG7 automatikom stoji 236.184 kune, a s istim motorom ali manualnim 6-brzinskim mjenjačem i 4x4 pogonom stoji 238.519 kuna. A istinski hrvatski bestseler Octavia stigla je u naše salone kao osvježena treća generacija koja i dalje nudi obilje prostora za razumnu cijenu.  Prije svega zbog prostranosti jer iako formalno spada u kompaktni segment u ponudi prostora u kabini i prtljažniku (590 l limuzina, 610 l karavan) ravnopravno se nosi s limuzinama D segmenta. Ali i prema opremi, kvaliteti izrade i ponudi motora. Octavia se nudi s devet motora. Turbobenzinci su: 1,2 TSI s 86 KS, 1,0 TSI sa 115, 1,4 TSI sa 150 i 1,8 TSI sa 180 konja. Za naše tržište zanimljiviji dizelaši su nepromijenjeni: 1,6 TDI s 90 i 115 KS te 2,0 TDI sa 150 i 184 KS. Odlična vijest za naše kupce jest da je redizajnirana Octavia pojeftinila i to osjetno, kad se uračuna više opreme koje sada nudi u prosjeku 9000 kuna. Početni model 1,2 TSI s 86 KS košta 129.381 kuna, dok za najtraženiji model 1,6 TDI sa 115 KS i 250 Nm (još uvijek uz 5-stupanjski ručni mjenjač) i bogati Style paket opreme, koji u Hrvatskoj čini 75% prodaje treba izdvojiti 166.470 kuna. Doplata za Combi verziju je oko 6000 kuna, a za DSG automatik 16.000 kn. >> Škoda je i dalje kraljica prostora, Dacia nudi najviše za uložen novac >> Promjena nakon 15-ak godina: Policajci više neće voziti Škode, nego Ford i Citroën 