Druga generacija VW-ovog kompaktnog SUV-a stigla je u hrvatske prodajne salone po početnoj cijeni od 182.639 kuna za početni benzinski 1,4 TSI motor od 125 KS, odnosno 188.906 kuna za početni dizelski 2,0 TDI motor sa 115 konja. Dakle, cijene novog modela ostale su otprilike na razini prethodnika, a početni je Tiguan bolje opremljen s uvodnom opremom Trendline plus koja između ostalog uključuje i sustav nadzora okoline Front Assist, potporu za zadržavanje vozila u voznom traku Lane Assist, 17” kotače od lakog metala, automatsku 3-zonsku klimu i stražnja svjetla u LED tehnologiji. Isprobali smo početni dizelski motor s ručnim 6-brzinskim mjenjačem koji Tiguana pokreće vrlo solidno bez obzira na 1570 kg mase, koja je unatoč povećanju dimenzija (+6 cm na ukupno 448,6 cm dužine) zbog modularne platforme smanjena za 50 kg. U unutrašnjosti ima 3 cm više mjesta za koljena putnika straga, a prtljažnik je povećan na 615 litara (stražnja klupa je uzdužno pomična). U boljim paketima opreme Tiguan dolazi uz digitalni ekran umjesto analognih instrumenata što je jedinstveno u segmentu i vrlo privlačno. Uz to je, dakako, dostupan i veliki multimedijski ekran na središnjoj konzoli s većinom funkcija, a u ponudi dodatne opreme je i head-up displej. Tiguan uz Car-Net funkciju omogućuje i laganu povezivost automobila na internet i mobilne telefone. Tu su i brojne nove tehnologije, prvenstveno sustavi za pomoć u vožnji. U ponudi su još turbobenzinski TSI motori sa 150 i 180 konjskih snaga, kao i očekivano traženiji dizelaši s 2-litrenim TDI motorom u tri verzije - u spomenutoj sa 115 KS te u izvedbama od 150 i 190 konja. Osim početnih, druge se verzije mogu kombinirati sa superbrzim DSG automatskim mjenjačem sa 7 brzina i najnovijom 5. generacijom 4Motion pogona na sva četiri kotača. 