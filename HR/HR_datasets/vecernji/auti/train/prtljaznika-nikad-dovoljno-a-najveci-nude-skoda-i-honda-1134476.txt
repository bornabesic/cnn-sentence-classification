Bliži se vrijeme zimskih odlazaka na godišnji odmor, doba kada mnogi zavape za većim automobilom. Istražili smo stoga koji su automobili po raspoloživom prostoru predvodnici svojih klasa. Govorimo li o prostoru u putničkoj kabini, ali i prtljažnom prostoru, pomisao nam odmah bježi na Škodu. Krenimo od one većih dimenzija, gdje je Superb pravi pobjednik. Na 486 centimetara ukupne duljine češki su stručnjaci dobili prtljažnik obujma 625 do 1760 litara, govorimo li o limuzini, odnosno na centimetar manjoj duljini karavanskog izdanja, tu je prtljažni prostor obujma od 660 do 1950 litara. Spustimo li se kategoriju niže, do kompaktnih modela, pobjednikom proglašavamo japansku Hondu Civic. U “običnoj”, hatchback verziji vlasniku je na raspolaganju prtljažnik obujma 477 do 1380 l. Odlučite li se za karavan, odnosno Tourer, možete računati s raspoloživim prostorom od 624 do 1670 litara! Gotovo uz bok stoji mu i Peugeot 308 SW. Na 458,5 cm dužine, 180,4 cm širine i 147,1 cm visine, aktualni 308 SW nudi prtljažnik volumena 610 litara, po čemu je među vodećima u segmentu. Uz preklopljenu stražnju klupu prtljažni se prostor povećava na čak 1660 litara, s potpuno ravnom podnicom. Ni u ovom segmentu ne bismo izostavili Škodu. Dakako, riječ je o Octaviji koja raspolaže prtljažnim prostorom od 590 do 1580 litara govorimo li o sedan izdanju, odnosno 610 do čak 1740 litara govorimo li o karavanu. Pridodamo li tome i činjenicu da je ovih dana pokazano i obnovljeno izdanje, Octavia je pravi dobitnik jer u proširenom izdanju ima čak 70 litara više od Civica, odnosno 80 litara zapremnine prtljažnika više od 308-ice. >> B kategorija dovoljna je za prikolicu mase do 750 kg Do prije nekoliko godina vrlo zanimljiv segment bili su jednovolumeni, no njihova se popularnost istopila. Na scenu su stupili SUV-ovi i crossoveri. Iako su u početku zamišljeni prvenstveno kao vozila s pogonom na sva četiri kotača, ipak su, zbog cijene, popularniji s pogonom samo na jednu osovinu. Kod njih prtljažnik nije toliko velik. Jedan od najtraženijih crossovera svakako je Suzuki Vitara koja raspolaže sa 375 litara osnovnog obujma prtljažnika, odnosno 1120 nakon preklapanja sjedala. Veći SX4 S-Cross ima 430, odnosno 1269 litara. Renaultov Kadjar u osnovi ima 472 litre, proširive na 1478 l, više odnosno manje od brata blizanca – Nissan Qashqaija – koji ima 401 odnosno 1569 litara volumena prtljažnika. 