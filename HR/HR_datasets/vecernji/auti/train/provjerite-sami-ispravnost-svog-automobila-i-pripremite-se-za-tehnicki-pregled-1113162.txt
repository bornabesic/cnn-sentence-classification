Iako većina nas provodi sate u automobilu vozeći se od kuće do posla, do trgovine, škole, vikendice itd., samo rijetki pridaju posebnu pozornost tehničkoj ispravnosti vozila. Na nju počnu misliti tek kada primijete neki veći problem ili kada se pripremaju za odlazak na tehnički pregled. A upravo je tehnička ispravnost vozila ključan čimbenik sigurnosti na cestama i svaki vozač trebao bi je znati sam provjeriti. Ono što bi najprije trebao napraviti jest da vizualno pregleda vanjski izgled automobila – da provjeri jesu li dijelovi poput retrovizora, registarske pločice, brisača i farova dobro pričvršćeni kako ne bi otpali prilikom vožnje i stvorili smetnje ostalim sudionicima u prometu. Dobro je pregledati i blatobrane i pragove vozila jer ovi dijelovi prvi pokazuju znakove hrđe na vozilu zbog izloženosti vanjskim utjecajima. Posebno važnu ulogu na vozilu imaju gume, koje su zapravo jedini kontakt koje vozilo ima s površinom. One su bitan faktor u ubrzavanju, kočenju i skretanju, tako da njihova neispravnost može dovesti do kobnih posljedica. Prva stvar na koju treba učestalo obraćati pozornost jest tlak u gumama koji bi trebao odgovarati proizvođačkim vrijednostima za različita opterećenja kako ne bi došlo do njihova povećanog trošenja i smanjenog učinka. Uz tlak treba provjeriti i dubinu utora gaznog sloja, oštećenja ili ispupčenja, a korištenje M+S guma obavezno je tijekom zimskih mjeseci. Uz pregled guma treba obratiti pozornost i na naplatke koji ne smiju biti izobličeni i moraju biti pravilno pričvršćeni sa svim vijcima. Vrlo je važno da na automobilu budu one gume koje je proizvođač propisao ili one koje su naknadno odobrene. Sportski automobili imaju šire i niže gume, ali uz njih dolazi i posebno prilagođen ovjes i ne treba ih uspoređivati s vozilima koja susrećemo svakodnevno na cesti. Kako bismo bili sigurni da se gume određenih dimenzija mogu ugraditi na vaše vozilo, najbolje je obratiti se najbližoj stanici za tehnički pregled, gdje nadzornik tehničke ispravnosti uz pomoć kataloga, dokumentacije vozila i vizualno provjerava jesu li gume na odgovarajućim naplatcima ispravno ugrađene na vozilo. Osim guma, na sigurnost vožnje presudno utječe i vidljivost. Kako bi vozač bio vidljiv drugima te kako bi mogao pravovremeno reagirati na situacije na cesti, svi uređaji za signalizaciju i ostakljene površine moraju biti u potpuno ispravnom stanju. Svjetlosnu signalizaciju najjednostavnije je pregledati uz pomoć još jedne osobe. Provjera rada obavlja se paljenjem svjetala redom bez gašenja prethodno upaljenih (kratko/dugo, maglenke, svi pokazivači smjera, kočiono i svjetlo za vožnju unatrag). Osim provjere rada svjetla, trebalo bi obratiti pozornost i na intenzitet. Zamućenost leća i sjenila, oštećenja reflektivnih površina umanjuju efikasnost svijetla, a time i vidljivost. Svjetla moraju svijetliti konstantno i jednakim intenzitetom, a treperenje može upućivati na probleme s električnom instalacijom. Uz vanjski izgled automobila, vrlo je važno pregledati i unutrašnjost vozila jer nefunkcionalnost nekih dijelova može dovesti do ozbiljnih problema u vožnji. Kolo upravljača provjerava se vizualno i osjetom, ne smije se osjetiti zračnost ili čuti zvuk klikanja tijekom zakretanja volana. Nakon kola upravljača provjeravaju se svi prekidači koji moraju postojati, neoštećeni i funkcionalni. Obavezno treba isprobati rad ventilacije stavljanjem ruke na otvore kroz koje struji zrak na vjetrobransko staklo jer ispravna ventilacija vjetrobranskog stakla sprečava zamagljenje stakla. Potrebno je provjeriti rad brisača i perača svih vidnih površina. Osjetom se može provjeriti papučicu radne i polugu parkirne/pomoćne kočnice. Papučica ne bi smjela propadati, a poluga ručne kočnice trebala bi aktivirati kočenje nakon prvih nekoliko zubaca. Kod pregleda papučica dobro je pregledati stanje protukliznih obloga. Treba aktivirati i prekidače ili poluge za sve bočne ostakljene površine kako bismo provjerili rad mehanizma za njihovo otvaranje. Stakla se moraju gibati nesmetano. Zvuk koji proizvodi truba treba biti dovoljno jak da ga mogu čuti drugi vozači na cesti. Zbog svega navedenog, jasno je da je tehnički pregled djelatnost od općeg interesa kojom se povećava sigurnost prometa na cestama, kao i zaštita okoliša. Nadzornici tehničke ispravnosti u stanicama za tehnički pregled svojim znanjem i iskustvom na ujednačen način pregledavaju vozilo, pa ako nadzornik tehničke ispravnosti kao stručna osoba proglasi vozilo tehnički neispravnim, to ne treba smatrati opaskom već pravodobnim upozorenjem na moguću opasnost u prometu. Utvrđene neispravnosti moraju se otkloniti prije ponovljenog tehničkog pregleda. Ponovljeni tehnički pregled je besplatan ako mu se pristupi u razdoblju od 10 radnih dana nakon prvog tehničkog pregleda. Ako se uoče teži nedostatci (nefunkcionalnost kočnog sustava ili sustava za upravljanje) vozilom se ne smije koristiti u prometu dok nedostatci nisu otklonjeni. Uočene neispravnosti prilikom tehničkog pregleda osim izravnih opasnosti mogu prouzročiti nevolje poput gužvi u prometu, što povećava stres i smanjuje koncentraciju ostalih sudionika u prometu. Sadržaj omogućio CVH 