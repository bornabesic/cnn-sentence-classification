U srijedu je iz Tesle objavljeno kako će uskoro svi njihovi električni automobili imati ugrađene komponente koje su potrebne da bi vozila postala potpuno autonomna. Njihov izvršni direktor Elon Musk u četvrtak je objavio video koji pokazuje na što su točno mislili kada su spomenuli potpuno autonomna vozila. Impresivni video otkriva kako Tesla Model X izlazi iz garaže, dolazi do vozača (zbog zakona jedna osoba mora sjediti za upravljačem) te se vozi po okolnim cestama, prolazi kroz križanja i autoceste i dolazi do parkirališta gdje staje kako bi vozač izišao iz automobila. Na kraju se Model X sam parkira. Kako Guardian piše, ovo je vrlo impresivno za automobil koji ničime ne odaje da je riječ o autonomnom vozilu. Uzmimo za primjer Googleov automobil koji na krovu ima instrument Lidar i druge stvari koje upućuju na to da je riječ o automatizaciji. – Tražeći parking, automobil čita znakove je li dopušteno parkirati na tom mjestu, zato je preskočio invalidsko mjesto – kazao je Musk.  Musk je također napisao kako će vlasnici vozila imati opciju "Summon" na svojim mobilnim telefonima. Kada je aktiviraju, automobil će ih sam locirati i doći po njih. Raniji Teslini automobili imaju opciju autopilota, no ta vozila nisu potpuno autonomna. Musk je kazao kako bi nadogradnja tih automobila na autonomna vozila bila preskupa. Zbog naziva autopilot, Njemačka je opomenula Teslu i zatražila da u reklamama prestanu koristiti se tom riječi i podsjete trenutačne vlasnike da moraju imati punu pozornost dok se nalaze za volanom, a imaju aktiviran sustav autopilot. >> Vozač se odmara, a šleper s plavim svjetlima vozi sam 