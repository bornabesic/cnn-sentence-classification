Od Nove godine i stupanja na snagu novih zakona vezanih uz veliku poreznu reformu vlasnici motornih vozila godišnji će porez na cestovna motorna vozila plaćati prilikom registracije u stanicama za tehnički pregled, a ne kao dosad jednom godišnje temeljem rješenja Porezne uprave koje je stizalo na kućnu adresu. Tako plaćanje tog poreza postaje preduvjet za registraciju automobila, motocikla ili četverocikla pa će se lokalnim jedinicama, kojima je i dosad išao prihod od tog poreza, osigurati stopostotni prihod od tog nameta, koji su očito dosad neki vlasnici vozila izbjegavali. I dalje se porez plaća prema snazi motora izraženoj u kilovatima (kW) i prema starosti vozila, a kategorije i iznosi nisu se mijenjali. Primjerice, za najčešću kategoriju automobila od 70 do 100 kW snage plaćat će se 600 kuna za auto star do dvije godine, 500 za auto od 2 do 5 godina starosti, a 400 za auto od 5 do 10 godina starosti. Za aute starije od 10 godina porez se i dalje neće plaćati. Novost je i da će se oporezivati i četverocikli od 30 do 120 kuna godišnje ovisno o snazi i starosti. Vlada je ipak odlučila dodatno oporezovati luksuzna vozila skuplja od 300.000 kuna: od 300.000 do 350.000 kuna s 9 umjesto 8%, od 350.000 do 400.000 10 umjesto 9%, od 400.000 do 450.000 kuna 15 umjesto 11%, od 450.000 do 500.000 kuna 20 umjesto 12%, od 500.000 do 600.000 kuna 25 umjesto 14% te na aute skuplje od 600 tisuća kuna 30% umjesto 14%. Tako će, primjerice, BMW X6M s prodajnom cijenom od 954.377 umjesto pojeftinjenja od 111.601 kunu poskupjeti 41.093 kn. >> Komu koristi hrvatska porezna reforma? Opel Astra 1,7 CDTI, 2008. godište 81 kW Tehnički pregled 330,62 kn Naknada za ceste 451,50 kn Posebna naknada  za okoliš 75,60 kn Administrativne usluge 158,40 kn Obvezno osiguranje (bonus 50%) 1378,11 kn Porez: 400,00 kn Ukupno: 2794,23 kn 