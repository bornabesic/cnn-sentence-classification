Qoros 3, kineska kompaktna limuzina koja je predstavljena ove godine na auto-salonu u Ženevi, briljirala je na sudarnim testovima EuroNCAP-a. Qoros 3 postao je prvi kineski automobil koji je osvojio maksimalnih pet zvjezdica. Gledamo li po ocjenama pojedinih kategorija kao što su sigurnost odraslih, djece i pješaka, Qoros je bolji čak i od razvikanijih modela u klasi kao što su Toyota Corolla i Auris, BMW serije 1, Ford Focus... Na području zaštite odraslih osoba auto je osvojio 95 posto bodova, za zaštitu djece 87 posto, za zaštitu pješaka 77 posto, a za sigurnosne sustave kao što su elektronički nadzor stabilnosti 81 posto. Testirani model prilično je dobro opremljen - ima ESP i šest zračnih jastuka. Ovi podaci pokazuju da su kineski proizvođači automobila polako ali sigurno napredovali na polju sigurnosti. Naime, još 2009. godine Brilliance BS4 osvojio je ni manje ni više nego - nula zvjezdica. Minivan Landwind CV9 2010. je osvojio dvije zvjezdice, a već 2011. oba su kineska modela - MG 6 i Geely Emgrand EC7 - osvojila četiri zvjezdice. >> FOTO Objavljene prve fotografije nove kineske limuzine 