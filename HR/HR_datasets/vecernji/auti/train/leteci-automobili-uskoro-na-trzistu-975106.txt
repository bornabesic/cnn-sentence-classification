Opet zastoj na cesti? Nema problema - uključite krila na automobilu i jednostavno poletite! Ova luda ideja mogla bi u budućnosti postati stvarnost. Trenutno se na njezinom ostvarenju radi u 17 projekata diljem svijeta. Zamislite si da živite u Hannoveru, a radite u Berlinu. Svaki dan biste do radnog mjesta morali voziti 300 kilometara i naravno jednaki put prevaliti kako biste se vratili kući. Da imate leteći automobil, za ovakav put bi vam trebalo najviše dva sata. Ovu ludu, futurističku ideju u stvarnost žele pretvoriti ukupno 17 projekata diljem svijeta. Među njima je MyCopter, projekt EU-a. Na njemu sudjeluje šest europskih sveučilišta i znanstvenih instituta – između ostalih Institut Maxa Plancka za biološku kibernetiku te Njemački centar za istraživanja zračnih i svemirskih letova. EU ovaj projekt podupire s oko 3,4 milijuna eura. Istraživači ovog projekta su četiri godine radili na konceptu izrade jednog letećeg automobila. Proteklog tjedna oni su u Braunschweigu predstavili svoje rezultate među kojima je i nova vrsta volana pomoću kojeg se helikopterima može upravljati na jednak način kao i automobilima. „Piloti su bili sasvim zadovoljni“, kaže Stefan Levedag, jedan od znanstvenika na ovom projektu i dodaje kako se volani upravo ugrađuju u helikoptere kako bi ih se još bolje moglo testirati. Ne preostaje još mnogo posla Svih 17 projekata imaju jedan zajednički cilj: izgraditi vozilo koje bi se moglo kretati kako na zemlji tako i u zraku. Poduzeće AeroMobil iz Bratislave na nedavno održanoj Konferenciji budućnosti Pioneers u Beču predstavilo je svoj najnoviji prototip. Riječ je o vozilu AeroMobil 3.0 (na slici) koje je već uspješno prošlo testiranje na cesti i u zraku. Navodno je potrebno učiniti još samo jedan korak i iz ovog modela može nastati onaj završni, spreman za tržište. Šef ovog poduzeća Stefan Vadocz navodi kako ljudi zapravo već stotinu godina pokušavaju izgraditi leteće automobile i to diljem svijeta. „No, ovaj naš primjerak je nešto posebno. On u sebi ujedinjuje sasvim običan automobil i sasvim običan zrakoplov. Posebno je i to što ovaj objekt vrlo brzo iz jednog može postati ono drugo“, kaže on. Sportski automobil s krilima AeroMobil 3.0 izgleda kao neki luksuzni sportski automobil. On ima ugrađena krila i kotače, automatskog pilota kao i – padobran. Pokreće se na običan benzin, a za polijetanje i slijetanje mu je potrebno tek malo čvrste površine; dovoljan bi bio čak i omanji travnjak. „Povezati automobil i zrakoplov nije baš jednostavna zadaća. Automobil mora biti težak, avion što lakši…“, kaže Vadocz. A nakon čitavog niza testova i predstavljanja na Konferenciji u Beču, graditelji AeroMobila 3.0 moraju još obaviti jednu važnu stvar: dobiti potrebne dozvole za kretanje na europskim cestama i po europskom zračnom prostoru. Velike prepreke Jan Lesinsky, profesor za transportnu tehniku i automobile na Slovačkom tehničkom sveučilištu u Bratislavi, oduševljen je tehnikom koja stoji iza letećih automobila. No, on osobno ipak ne očekuje da će AeroMobil uspjeti dobiti potrebne dozvole, a niti da će leteći automobili uskoro postati masovna prijevozna sredstva. „Ideja da u slučaju zastoja na cesti jednostavno uključimo krila i poletimo, zvuči super. No, što će se dogoditi ako recimo leteći automobili budu sačinjavali deset posto cjelokupnog prometa? Kada bi se automobili kretali na visini između 20 i 100 metara, tada bi nam bila potrebna nova i jasna pravila sigurnosti“, kaže on. Vlasnici letećih automobila bi isto tako trebali biti istodobno i dobri vozači i piloti koji bi osim toga morali biti jako dobro organizirani kako bi se dogovorili tko će i kada voziti i letjeti. „Ja definitivno nisam pesimist kada je riječ o ovakvim projektima. No, mislim da je malo vjerojatno da ćemo u bliskoj budućnosti moći posvuda vidjeti leteće automobile“, kaže on. S njim se slaže i Stefan Levedag. On je u Braunschweigu ovih dana rekao slično: „Leteće automobile tako skoro sigurno nećemo moći vidjeti.“ Samo za bogate Leteće automobile si ionako ne bi mogla priuštiti većina ljudi, kaže Lesinsky. „Može se očekivati da bi cijena ovih vozila bila negdje između cijene luksuznog sportskog automobila i sportskog aviona, dakle, sigurno nekoliko stotina tisuća eura“, dodaje Vadocz. On navodi kako su se već javili prvi zainteresirani iako za sad još nema narudžbi. „No, nas raduje činjenica da svijet pokazuje interes za kupovinom ovakvog vozila. Pokušat ćemo uskoro nabaviti potrebne dozvole. Za nekoliko godina bi se leteći automobili već mogli vidjeti“, kaže on. I doista, ukoliko AeroMobil dobije potrebne dozvole, tada ćemo leteće automobile moći brže vidjeti nego što to mnogi misle. Iako, većina će ova vozila moći promatrati samo odozdol i pitati se: „Što je to u zraku? Ptica ili zrakoplov?“ – „Ne, to je leteći automobil!“ 