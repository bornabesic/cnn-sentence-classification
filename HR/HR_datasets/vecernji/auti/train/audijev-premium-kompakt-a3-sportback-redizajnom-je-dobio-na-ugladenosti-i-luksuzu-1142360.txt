Kompaktni Audi - iako njemački proizvođač u gami ima i manji model - otvara pravu ponudu premium vozila, jer na manje od ovih 431,3 cm nema smisla govoriti o luksuzu. Aktualni A3 Sportback od prethodnika se odmaknuo novim prednjim i stražnjim LED svjetlima, a nakon redizajna bolje mu izgledaju i odbojnici. U interijeru također uočavamo većinom kozmetičke promjene, i to u vidu novog kola upravljača i većeg LCD zaslona. Instrumenti i sama organizacija komandi poznata je iz prethodnog modela, ali i iz većih Audija. Materijali su kvalitetni, ugodniji i mekši nego ranije, završna obrada također je na visokoj razini. Iako testni primjerak nije stigao u najbogatijoj izvedbi, premium štih je očit. Prednja sportska sjedala komforna su i udobna te odlično podupiru tijelo. Vozač i suvozač prostora imaju u izobilju. Straga će putnicima biti ugodno samo ako ih je dvoje. Za treću odraslu osobu na stražnjoj klupi mjesta baš i nema. Prtljažnik prima dobrih 380 litara, a zahvaljujući preklopivoj stražnjoj klupi prtljažni prostor može rasti do 1220 litara. Pod prednjim je poklopcem isprobanog primjerka 4-cilindarski, turbodizelski motor koji razvija 110 KS pri 3200-4000 okretaja u minuti, uz 250 Nm pri 1500-3000 okretaja. Snaga se na prednje kotače prenosi putem odličnog 6-brzinskog ručnog mjenjača. Uglađeno surađujući s ručnim mjenjačem, elastičan turbodizelaš A3 Sportback do stotke dovede za 10,7 sekundi. Maksimum mu je na 200 km/h, a deklarirana prosječna potrošnja iznosi 3,8 l/100 km. Toliko štedljivi nismo bili, ali zadovoljni smo i prosjekom od 4,7 l/100 km. U vožnji je dojam još bolji nego na papiru. Ubrzanja su dobra, agilnost vrhunska. A3 Sportback sa sportskim ovjesom užitak je voziti, a - iako najslabiji u ponudi - turbodizelaš od 110 konja nije bio razlog nezadovoljstva ni na otvorenoj cesti, ni na autocesti. Odlično opremljen Sport+ testni primjerak stoji 206.688 kuna. U serijskoj su opremi, primjerice, Audi Drive Select koji na pritisak gumba mijenja vozne osobine auta, MMI radio plus s osam zvučnika, putno računalo, Bluetooth, el. podesivi retrovizori, el. podizači prozora, kromirani završetak ispušne cijevi, stražnji parkirni senzori, automatski klima uređaj, LED svjetla, 9 zračnih jastuka. >> Evo koje su marke i modeli auta lani bili najprodavaniji 