Nakon Octavije i Fabije, Kodiaq je treća Škodina revolucija. No, ovaj SUV dug 470 centimetara revolucionaran je i u širim okvirima jer trenutno je u čitavoj gami Volkswagen grupacije najbogatiji naprednim tehnologijama, a mnoge od premium elemenata Kodiaq donosi serijski. Primjerice, standardno ima LED dnevna svjetla, LED stražnja svjetla, multifunkcionalni kožom presvučen upravljač, automatski dvozonski klima-uređaj, radio, putno računalo, tempomat i limitator brzine, 8-inčni dodirni ekran, el. podešavanje retrovizora i otvaranje prozora, sedam zračnih jastuka. Serijski donosi i upozorenje na nalet na vozilo ispred, uz funkciju automatskog kočenja u nuždi. Među inovacijama ističe se (i) aplikacija kojom se vozačev pametni telefon povezuje s automobilom, ali u ‘igru’ može uključiti i neke druge korisne aplikacije. Primjerice, onu za vremensku prognozu, što će Kodiaqu omogućiti da utvrdi da će sutradan ujutro biti hladnije, da će pri tim temperaturama stakla na autu biti zaleđena, pa bi se vozač trebao probuditi malo ranije kako bi postrugao led sa stakala automobila. U skladu s tim informacijama, Kodiaq će budilici na vozačevu pametnu telefonu sam promijeniti vrijeme alarma, kako bi vozač imao dodatnih 15 minuta da automobil očisti od leda. Također, navigaciji vozač rutu može odrediti prije izlaska iz kuće - preko iste aplikacije. Štitnici se izvlače iz vrata U zanimljivosti se ubrajaju i premijerno predstavljeni štitnici koji se automatski izvlače iz vrata kod njihova otvaranja, da se spriječi udaranje vratima o susjedni automobil. Kodiaq se nudi s pet i sedam sjedala, a prvi i treći red povezani su mikrofonom i zvučnikom, kako bi vozač i putnici mogli komunicirati bez vikanja. Doplata za izvedbu sa sedam sjedala iznosit će 5900 kn. Motori od 125 do 190 konja U Hrvatskoj se Kodiaq očekuje u ožujku, po cijeni od 177.000 kn za bogato opremljenu početnu izvedbu pokretanu benzinskim motorom od 125 konjskih snaga. Uz njega, u ponudi su benzinci i dizelaši snage do 190 KS. Dizelski 2,0 TDI od 150 konja, s prednjim pogonom i DSG mjenjačem trebao bi stajati 238.000 kn. Ovisno o motoru, snaga se prenosi putem 6-stupanjskog ručnog ili DSG automatskog mjenjača sa šest ili sedam brzina, a na raspolaganju su prednji i 4x4 pogon. Kodiaqov pogon na sve kotače snagu između prednje i stražnje osovine raspodjeljuje ovisno o podlozi, kako bi osigurao optimalno prianjanje. U vožnji je automobil stabilan i udoban, te pohvalno upravljiv i agilan. S njim se u Škodi prvi put pojavljuje i sustav pomoći pri manevriranju prikolicom. Povući može do dvije i pol tone. Automobil je širok 188 cm, te je 165,5 cm visok. Prostranost u kabini osigurava i 279 centimetara međuosovinskog razmaka. Prostorom u kabini Kodiaq se nameće za lidera u segmentu velikih SUV-ova, a oduševljava i prtljažnik zapremnine 720 do 2065 litara. >> Audi Q2 stigao u Hrvatsku, cijena kreće od 204.699 kuna 