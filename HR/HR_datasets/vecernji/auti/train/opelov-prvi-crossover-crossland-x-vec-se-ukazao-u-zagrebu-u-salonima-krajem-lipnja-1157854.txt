Opelov prvi crossover i prvi plod suradnje Opela i francuske PSA grupacije - koja je nedavno kupila njemački Opel - u Zagrebu se, izložen na krovu Muzeja suvremene umjetnosti, ukazao i prije gašenja ženevskih reflektora, pod kojima je Opel Crossland X premijerno izložen. Uz Mokku X, Crossland X drugi je član Opelove obitelji X u B segmentu. Spaja praktičnost i prostran interijer s izgledom SUV-a. Uz kompaktne vanjske dimenije i prilagođenost obiteljskim potrebama, u adute mu se ubraja povišen položaj sjedenja. Vodeći po veličini prtljažnika Dvobojna karoserija podrazumijeva izbor između tri boje krova (crna, bijela, siva), a atraktivnosti doprinose i kotači veličine do 17 inča te zaštitne obloge karoserije i blatobrana. Dostupan je i panoramski stakleni krov (109x87 cm). Ergonomska prednja sjedala u Opelovim su se modelima već udomaćila, a ulazak u Crossland X olakšavaju i stražnja vrata sa širokim otvaranjem. Po zapremnini prtljažnika Crossland X vodeći je u segmentu. Prtljažnik s dvostrukim dnom u osnovi prima 410 litara, no stražnja se klupa (djeljiva u omjeru 60:40, s tri mogućnosti nagiba naslona) može pomaknuti 15 centimetara naprijed, čime se prtljazi otvara 520 litara. Spuštanjem naslona stražnje klupe raspoloživi prostor raste na 1255 litara. Opelov je novitet pun naprednih rješenja, među kojima su dodirni zasloni, head up display, prepoznavanje prometnih znakova, automatsko kočenje, povezivost s pametnim telefonima i njihovo bežično punjenje te Opel OnStar usluga. Na benzin, dizel i plin Na tržište Crossland X dolazi s ponudom od pet motora. Svi trocilindrični benzinski i četverocilindrični dizelski agregati izrađeni su od aluminija i malo troše. Benzinac s početka ponude 1,2-litarski je motor sa 81 konjskom snagom, koji prosječno troši 5,1 l/100 km. Sljedeći je 1,2 Turbo s izravnim ubrizgavanjem koji dolazi sa 110 konja i 5-stupanjskim ručnim ili 6-stupanjskim automatskim mjenjačem, a na raspolaganju je i 1,2 Turbo sa 130 konja. Dizelski 1,6 D raspolaže s 99 i 120 konjskih snaga, a u ponudi je i Ecotec, kao i 1,2 LPG opcija od 81 KS. Opel Crossland X proizvodit će se na istoj proizvodnoj traci kao i Citroen C3 Picasso. Na našem se tržištu očekuje krajem lipnja ili početkom srpnja. Cijene još nisu poznate, no očekuje se da će se Opel Crossland X cjenovno smjestiti između Corse i Mokke X. >> Toyota C-HR, Audi Q5 i Land Rover najbolji, Fiat 500 i Ford Ka+ dobili 3 zvjezdice >> Mitsubishi u život vraća Eclipse, ali kao - crossover Opel OnStar standardno dolazi od razine opreme Edition. Uz već poznate telematičke usluge kao što su 24-satni servis za hitne pozive i daljinsko upravljanje zaključavanjem vrata, trubom i svjetlima, novi Crossland X donosi i novu osobnu uslugu koja omogućuje putnicima da kontaktiraju Opel OnStar savjetnika da bi, primjerice, odabrali hotel i rezervirali sobu ili pronašli parkirno mjesto. A 4G LTE Wi-Fi hotspot omogućuje svim putnicima u Crosslandu X da svoje mobilne uređaje povežu širokopojasnom vezom s internetom. 