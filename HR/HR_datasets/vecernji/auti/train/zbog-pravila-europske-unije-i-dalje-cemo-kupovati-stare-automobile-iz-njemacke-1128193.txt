Sasvim suprotno od onoga što piše u preambuli novog Zakona o posebnom porezu na motorna vozila, koji se u sklopu velike porezne reforme donosi u paketu s 15 ostalih zakona da se pri oporezivanju uvažava socijalni kriterij i ostvaruje načelo pravednosti, djeluju promjene visina trošarina kojim će poskupjeti najpovoljniji automobili koje si najveći dio građana možda i može priuštiti. Primjerice, trošarina na najjeftiniji novi automobil na našem tržištu Daciju Sandero s 1,2-litrenim benzinskim motorom sa 75 KS koji ispušta 130 g/km CO2 poskupljuje za 8350,27 kuna. S dosadašnjih 3873 kuna porast će na 12.223,27 kuna, odnosno čak 215%, pa će sam automobil poskupjeti s 59.200 na 67.550,27 kuna. Istodobno, trošarina na velike zagađivače poput sportskog karavana Audija RS6 s 4-litrenim turbobenzincem i 560 KS koji ispušta 223 g/km CO2 s dosadašnjih 324.240 kuna pojeftinjuje na 230.266 kuna, odnosno za 29%. Istina, novim se formulama izračuna trošarina favoriziraju ekološki prihvatljiviji automobili koji ispuštaju manje ugljikova dioksida u atmosferu, ali to je isto samo deklarativno jer, kako vidimo iz ispusta CO2 ova dva automobila, BMW je dvostruko veći zagađivač od Dacije. Takvih je primjera mnogo, a može se reći da većina automobila, pa i onih ekoloških s manje od 100 g/km CO2, prema novim trošarinama poskupljuje. Takve će trošarine teško povećati prodaju novih automobila te povećati prihod države od trošarina na aute od kojih je u prvih devet mjeseci ubrano 740,865.122 kuna. Pogotovo stoga što je najavljena mogućnost odbijanja PDV-a na kupnju i sve troškove automobila od 50% za poduzetnike stupiti na snagu tek 1. siječnja 2018. pa se može očekivati da će mnogi poduzetnici iduće godine odgoditi obnovu voznog parka. Ali, pravo je pitanje, na koje još nemamo pravi odgovor, što će biti s unosom rabljenih automobila koji neprestano raste. U prvih devet mjeseci unesena su iz EU čak 41.452 automobila, naspram 35.323 nova (od kojih je svaki četvrti rent-a-car). Naime, izračun trošarina za unos polovnih automobila računa se na isti način kao i za nove, ali tako da se iznos trošarine umanjuje za određeni postotak padu vrijednosti rabljenog vozila prema tablici koju će Ministarstvo financija donijeti naknadno. Prema sadašnjoj, u Pravilniku o primjeni zakona rabljeni automobili, pa čak i oni stari osam godina s relativno velikim ispustom CO2, primjerice, Mercedes C-klasa iz 2008. s 160 g/km CO2, pojeftinili bi. A takvi se automobili stari oko 10 godina najčešće unose. Time se posredno i dalje potiče unos starih i “prljavih” automobila iz EU, kojih se zapadnoeuropska tržišta žele riješiti nauštrb većoj prodaji novih automobila u Hrvatskoj. Ali, i to je posljedica našeg članstva u EU, jer Hrvatska mora poštovati sudsku praksu Suda EU prema kojoj se pri oporezivanju unosa rabljenih auta mora uzeti u obzir stvarna amortizacija vozila i iznos trošarine ne smije biti veći od samog ostatka vrijednosti rabljenog auta. Prema tome, Hrvatskoj su, kao članici EU, ruke izgleda vezane jer se ne može zaštititi od unosa starijih auta koji su nesigurniji i veći zagađivači te stare naš vozni park kojem je prosjek s 9,7 godina 2008. pao na 12,5 godina. Upravo je potrebna suglasnost članica EU razlog što se i najavljena mogućnost odbitka PDV-a za kupnju i eksploataciju osobnih automobila poduzetnika razlog zbog kojeg se odgodila njegova primjena za godinu dana.  >> Novi Peugeot 3008 ušao je među premium crossovere. Cijena? Kreće od 169.971 kn Jedna od dobrih odredbi novog zakona jest uvođenje institucije registriranog trgovca rabljenim vozilima, čime se želi uvesti u red dosadašnja siva zona unosa auta iz EU. Registrirani bi trgovci umjesto Carinske uprave imali ovlast naplaćivanja trošarina, dok bi ih Carina samo nadzirala. Isto tako, država želi zaustaviti legalno varanje na plaćanju PDV-a na polovna vozila. Naime, dosadašnja je praksa da se auto kupljen od tvrtke na koji nije plaćen PDV, primjerice, u Njemačkoj, fiktivno unese u Sloveniju u kojoj je stopa PDV-a 19% i tamo plati PDV da bi se izbjeglo plaćanje većeg PDV-a u Hrvatskoj u kojoj je stopa 25%. Time se, dakako, šteti hrvatskom proračunu. Ako auto u EU kupujete od fizičke osobe, PDV je već plaćen u toj državi i prema zabrani dvostrukog oporezivanja ne morate ga više plaćati ni u jednoj državi EU pa tako ni u Hrvatskoj. 