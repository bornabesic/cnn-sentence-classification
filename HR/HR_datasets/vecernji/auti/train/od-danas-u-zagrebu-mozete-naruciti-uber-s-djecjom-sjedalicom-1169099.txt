Uberovi korisnici u Zagrebu ud danas će moći naručiti vozilo opremljeno dječjom sjedalicom. Usluga se koristi tako da se unutar aplikacije, nakon odabira krajnje destinacije, odabere opcija Dječja sjedalica i zatraži vozilo. Dječjim sjedalicama bit će opremljeno 90 vozila unutar usluge UberSELECT, a u Uberu kažu da su odabrana nova i prostranija vozila te najbolje ocijenjeni vozači. Uber koristi sjedalice Recaro Young Sport Black koje imaju certifikat ECE R44, te su usklađene sa sigurnosnim standardima Europske unije, a pogodne su za djecu od 9 do 36 kilograma, odnosno od 9 mjeseci do 12 godina. - Sigurnost nam je iznimno važna, na njoj kontinuirano radimo i nastojimo je unaprijediti te učiniti još pristupačnijom za sve naše korisnike. To je razlog zbog kojeg smo odlučili pokrenuti novu uslugu “Dječja sjedalica” u suradnji s našim partnerima Abrakadabrom i Recarom. Od sada će svi korisnici Ubera koji žele sa svojim djetetom otići u vrtić, školu, park ili centar grada moći jednostavno u aplikaciji odabrati opciju “Dječja sjedalica” i vozilo sa sjedalicom doći će po njih - rekao je Davor Tremac, generalni direktor Ubera za jugoistočnu Europu. Predstavnici Ubera Davor Tremac i Matija Mesić sa svojim gostima Mandicom Petričević, Anom Miščević i Jelenom Perčin Udruga Roda redovno provodi akcije edukacije roditelja o korištenju autosjedalica, no njihovi podaci i dalje pokazuju zabrinjavajuće brojke. Mandica Petričević, voditeljica projekta „Sigurno u autosjedalici“ iz Udruge Roda istaknula je važnost uporabe dječjih autosjedalica kako bi se spriječile ozbiljne i smrtonosne ozljede djece pri sudaru. - Dječje autosjedalice, kada se pravilno koriste, smanjuju rizik smrti uslijed sudara čak do 70%, te rizik ozbiljnih ozljeda do 60%. Sigurna sam da će ova Uberova inicijativa doprinijeti sigurnosti najmlađih na cestama i drago mi je vidjeti da se ulaže trud u podizanje svijesti i edukaciji javnosti o važnosti upotrebe autosjedalica - rekla je Petričević. 