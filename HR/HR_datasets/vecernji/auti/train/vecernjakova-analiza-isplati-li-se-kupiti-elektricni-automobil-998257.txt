Država je i ove godine za kupce ekoloških automobila široke ruke jer Hrvatska ima jedne od najviših poticaja za kupnju automobila na struju u Europi. Prošle je godine 15,5 milijuna kuna razgrabljeno, a Fond za zaštitu okoliša i ove je godine osigurao isti iznos. Potražnja za poticajima je velika i razmišljate li uzeti državnih 70.000 kuna za potpuno električni auto, 50.000 kuna za plug-in hibrid ili 30.000 kuna za običan hibrid, nemojte se dugo premišljati jer natječaj traje dok se iznos od 15,5 milijuna kuna ne potroši. Fondu trebate predati zahtjev, kopiju osobne iskaznice, predračun i tehničke podatke. Zatim treba potpisati ugovor o sufinanciranju, pri kupnji dostaviti račun i kopiju prometne dozvole, a isplata slijedi u roku od 30 dana. Dakle, prvo trebate platiti auto, a potom vam Fond isplaćuje poticaj. Hibridni Yaris se isplati Može se dobiti do 40% vrijednosti automobila. Građani mogu dobiti poticaj za jedno vozilo, a tvrtke i obrtnici mogu dobiti do 700.000 kuna. Sufinancira se kupnja novih vozila, koja mogu biti kupljena u bilo kojoj zemlji EU, međutim trebaju biti registrirana u Hrvatskoj. Zbog tako velikih poticaja sve je bolja ponuda ekomodela. Tako su u Hrvatsku upravo stigli električni VW modeli e-Golf i e-up, a uskoro stiže i hibridni Golf GTE. Očekujemo ubrzo i najprodavaniji auto na struju na svijetu Nissan Leaf. A da se poticaji isplate, pokazuje i naša analiza. Toyota Yaris Hybrid uz poticaje je osjetno jeftiniji od usporedivog dosta rastrošnijeg benzinca i za više od 20.000 kuna skupljeg dizelaša. Hibridi su mnogo praktičniji od potpuno električnih vozila zbog toga što imaju veći doseg. Zbog još uvijek slabe infrastrukture (samo 10-ak punionica) i nemogućnosti brzog punjenja, prelaženje većih udaljenosti autima na struju prava je avantura i veliki gubitak vremena. No, ako ga koristite za gradsku vožnju, doista štedite. Električni Golf na 100 km troši manje od 7 kuna struje ako ga punite noću. Dakako, za to trebate imati i garažu, ali i 215.000 kuna (70.000 vam daruje država). Najviši poticaji na Mljetu I dalje se očekuje veća potražnja za hibridima. Lani je najviše profitirala Toyota, koja je od 340 vozila na poticaje prodala čak 293 auta. Vozila na struju imaju visoku cijenu zbog još uvijek vrlo skupih baterija, čiji je vijek trajanja oko 10 godina. Primjerice, baterija za Nissan Leaf stoji 5100 eura. Neki proizvođači stoga baterije samo iznajmljuju, uz mjesečni najam. S hibridima je znatno lakše. Primjerice, Toyota daje i garanciju na baterije od 10 godina, a ni tada baterija nije preskupa, cijena za Yaris je 13.284 kune. Stanovnici Mljeta povrh 70.000 kuna od države za kupnju auta na struju (ne hibrida) od NP Mljet mogu dobiti dodatnih 35.000 kuna. S ukupno 105.000 kuna poticaja Mljećani su rekorderi po visini poticaja u Europi. >> Ekološki automobili apsolutni hit: Država časti sa 70.000 kuna za aute na struju 