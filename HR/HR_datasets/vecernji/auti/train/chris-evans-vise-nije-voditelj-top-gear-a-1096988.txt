Chris Evans, voditelj Top Gear-a koji je nedavno promijenio legendardnu voditeljsku postavu, najavio je putem Twitter profila da više neće voditi emisiju.  U svojoj objavi poručio je kako je odlazak sada najpametnija stvar. Iako je, kako kaže, dao sve od sebe, katkada čak ni najbolje što dajemo nije dovoljno. Odlazak je to koji dolazi nakon pada gledanosti koja je dosegla svoju najnižu točku od 1,9 milijuna gledatelja, što se čini mizernom brojkom u usporedbi sa 6,49 milijuna gledatelja 2014. godine - kada je voditeljska postava bila drugačija. Chris Evans naglašava kako je odluku donio samostalno, jednostavno iz razloga što se nije uklopio u format emisije, bez pritiska od strane producenata ili javnost, prenosi BBC. BBC računa kako će ostatak sadašnje voditeljske postave koju čine poznati 'prijatelj' Matt LeBlanc, Rory Reid, Chris Harris, Sabine Schmitz i Eddie Jordan, i iduće godine snimati novu sezonu Top Gear-a. Mnogi se pitaju koja je budućnost ovog dugovječnog automobilskog serijala koji je privukao najveći broj gledatelja BBC-a, bili oni ljubitelji motornih vozila ili ne. Format je bez sumnje doživio uspjeh nakon što je voditeljsku palicu preuzeo trojac Clarkson, Hammond i May. Upravo je 'kemija' između voditelja i način na koji prenose svoju strast prema vozilima bila presudna za uspjeh, a ta je kemija u novim epizodama, slažu se gledatelji, potpuno izostala. Ekscentrični, ali karizmatični Jeremy Clarkson ujedno i je krivac za promjenu postave zbog svog fizičkog obračuna s producentom nakon čega je dobio otkaz. Ostatak tima nije čekao dugo da mu se pridruži u odlasku, a mediji su mogli samo nagađati što će se dogoditi sa Top Gearom sada kada doživljava ili preobražaj ili ukidanje. Prijatelji i poznanici Chrisa Evansa kažu kako su očekivali njegovu ostavku, iako je mjesto voditelja dočekao s velikim uzbuđenjem dodavši kako je počašćen što će nakon uspješne radijske karijere imati i onu televizijsku.  >> Potpuno razočaranje novim voditeljima Top Geara 