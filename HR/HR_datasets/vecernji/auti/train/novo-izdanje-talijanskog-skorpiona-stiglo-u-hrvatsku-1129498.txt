Prigodno u studenom, u mjesecu rođenja osnivača Abartha (Karl Abarth rođen je na današnji dan 1908. godine), domaći je zastupnik našem tržištu ponudio najnoviji proizvod Fiatove sportske marke. Abarth 595 nudi se po principu “jedan motor, jedan paket opreme”, pa uz svaki od tri ponuđena motora dolazi po jedna razina opremljenosti. Upareni mjenjači su 5-brzinski - jedan ručni, a drugi robotiziran. Turbobenzinski 1,4-litreni motor zapravo dolazi u tri razine snage: od 145, 165 i 180 konja. Poželi li vozač brži odziv motora, tu je tipka sport, čijim se pritiskanjem mijenja i odziv papučice gasa te rad Monza ispušnog sustava, kao i grafički prikaz na instrumentnoj ploči. Interijer krase sportski oblikovana sjedala. Abarth serijski ima Uconnect radio s 5-inčnim dodirnim zaslonom, Bluetooth, a kao opcija se nudi i 7-inčni zaslon te navigacijski uređaj. U serijskoj je opremi svakog Abartha 595 i sedam zračnih jastuka, ručni klima-uređaj, el. podizači stakala, sportski upravljač presvučen kožom, LED dnevna svjetla, stražnji parking senzori, sustav protiv proklizavanja, dvostruka kromirana ispušna cijev... Mehanička blokada diferencijala nudi se u paketu Performance. Za zaustavljanje je u bogatijim izvedbama zadužen Brembo kočioni sistem. Abarth 595 s ukupno 145 KS nosi 7 kg po svakoj konjskoj snazi. Maksimalna mu je brzina 210 km/h, a stoji 152.876 kn. Abarth 595 Turismo sa 165 KS do stotke pojuri za 7,3 sekunde, a ima 6,3 kg na jednu konjsku snagu. Abarth 595 Competizione sa 180 KS postiže 225 km/h, uz omjer od 5,9 kg na 1 KS. Stoji od 213.048 kuna. Za kabriolet inačicu valja doplatiti oko 12.000 kuna. >> Abarth posebnim izdanjem slavi 50. rođendan 595-ice