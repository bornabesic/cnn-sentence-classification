Na naše je tržište stigao Hyundai Ioniq, ekološki model automobila korejskog proizvođača koji se nudi u tri verzije – kao potpuno električno vozilo “electric”, hibridni model i hibridni plug-in model i kao takav je jedinstven model u svijetu. U hrvatske je salone stigao električni i hibridni Ioniq, dok će plug-in verzija na tržište stići do kraja ove godine. Ioniq je u sve tri verzije dug 447 cm. Potrošnja 3,4 l/100 km Hibridnu verziju Hyundai Ioniqa pokreće sklop 1,6-litrenog Kappa benzinca od 105 KS te permanentnog elektromotora od 32 kW/43,5 KS, odnosno ukupnih 141 KS i 265 Nm okretnog momenta. Postiže maksimalnih 185 km/h, ima deklariranu potrošnju od 3,4 l/100 km te emisiju ispušnih plinova od 79 g/km CO2. Ono što ga razlikuje od konkurencije jest njegov mjenjač, 6-stupanjski automatski mjenjač s dvostrukom spojkom koji daje bolji osjećaj u vožnji od CVT mjenjača, koji rabe ostali hibridi poput Ioniqova najvećeg konkurenta Toyote Prius. Brzo punjenje za 23 minute Cijena Ioniq hibrida kreće od 199.990 kuna za početnu opremu Comfort, pa sve do 245.990 kuna za opremu Premium+Panorama. Električni Ioniq electric napaja 28 kWh litij-ionska polimerna baterija, a pokreće ga elektromotor najveće snage 120 KS i 295 Nm. Dovoljno za postizanje najveće brzine od 165 km/h i deklarirani domet od 280 km bez punjenja baterija. Ovisno o sklonostima vozača moguć je odabir Sport, Normal i Eco moda, o kojem ovisi na koji način i koliko snage se isporučuje. Uz DC napajanje od 100 kW do 80% kapaciteta napuni za 23 minute, a na kućnu utičnicu napuni se za 4,5 sati. Cijena za početnu opremu iznosi 269.990 kuna. 