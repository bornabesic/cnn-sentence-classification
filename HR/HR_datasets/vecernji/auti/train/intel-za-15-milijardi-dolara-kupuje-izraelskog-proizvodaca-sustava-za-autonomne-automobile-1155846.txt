Američki tehnološki div Intel objavio je u ponedjeljak da će za 15,3 milijarde dolara kupiti izraelski Mobileye, ulazeći tom akvizicijom na velika vrata u segment autonomnih automobila. Posrijedi je najveća prekogranična akvizicija u povijesti izraelskih kompanija, ističu tamošnji mediji. Kompanija će, zajedno s Intelovim odjelom za autonomnu vožnju, imati sjedište u Izraelu, a vodit će je Amnon Shashua, Mobileyev suosnivač, predsjednik i glavni tehnološki direktor. Intel i Mobileye već su surađivali s njemačkim BMW-om na razvoju autonomnih vozila a očekuju da će njihovo udruživanje kreirati globalnog lidera u segmentu "autonomne vožnje" koje bi u konačnici moglo donijeti i niže cijene za potrošače. "Očekuje se da će povezivanje ubrzati inovacije u automobilskoj industriji i osigurati Intelu poziciju vodećeg dobavljača tehnologije na brzo rastućem tržištu visoko odnosno potpuno automatiziranih vozila", navodi se u priopćenju. Najavljujući sporazum, iz Intela ističu da su takvi automobili "napredovali od asistencije u vožnji do potpuno autonomnih vozila, te postaju podatkovni centri na kotačima". Procjenjuju da će do 2020. takvi automobili generirati četiri terabajta podataka dnevno. "Intel procjenjuje da će do 2030. godine tržište sustava za automobile, podataka i pripadajućih usluga dosegnuti vrijednost od 70 milijardi dolara", dodaju. Mobileye, čija su specijalnost i sustavi za izbjegavanje nesreća, sklopio je sporazum i s njemačkim Volkswagenom o tehnologiji za prikupljanje i obradu podataka o cesti. Prošle su godine više nego utrostručili prihode, na 358 milijuna dolara, a dobit prije poreza poskočila je sa 79,7 milijuna dolara na 125,4 milijuna dolara. Izraelska kompanija utemeljena je 1999. godine, a fokusirali su se na razvoj sustava baziranih na vizualnim podacima za poboljšanje sigurnosti na cesti i smanjenje broja sudara". Tehnološke kompanije takmiče se tko će prije lansirati autonomna vozila. Tako je japanski Nissan početkom ožujka testirao prilagođeni model automobila Leaf, izrazivši nadu da će ga plasirati na tržište najkasnije 2020. godine. Google se također uključio u razvoj autonomnih vozila. >> Volvo i Uber udružili snage na projektu razvoja autonomnih automobila >> Inteligentno, sigurno, brzo 