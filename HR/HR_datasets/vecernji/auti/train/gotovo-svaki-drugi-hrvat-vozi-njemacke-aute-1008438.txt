Hrvati najviše vole njemačke automobile, to je predrasuda koju ćete često čuti, ali i činjenica. Prema podacima Promocije plus u Hrvatskoj (samo prvih 20 marki s udjelom od najmanje 1%) je registrirano 1,458.149 osobnih automobila, a od toga je gotovo polovica njemačkih. Najviše je, očekivano, Volkswagena - 240.653 ili 16,5%. Dakle, svaki šesti automobil u Hrvatskoj ima VW značku. Odmah iza VW-a je njegov najljući suparnik u nas – Opel. Iako je Opel u američkom vlasništvu koncerna General Motors već više od 80 godina, u Hrvatskoj je percipiran kao "nijemac". S pravom, jer je središte Opela i njegov razvojni centar u Ruesselsheimu pored Frankfurta. Opela je u Hrvatskoj 185.574, što je udio od 12,73 posto. Slična je stvar i s Fordom, koji je američki automobilski gigant iz Detroita, ali desetljećima je europsko središte Forda u njemačkom Kolnu, pa se i ta marka kod nas percipira kao njemačka. U Hrvatskoj je Ford po broju automobila na 8. mjestu sa 65.966 registracija. Na trećem je mjestu iza VW-a i Opela francuski Renault sa 150.317 auta. Četvrto mjesto zauzima - i ujedno zatvara listu onih koji imaju više od 100.000 registracija - talijanski Fiat sa 106.448 registracija ili 7,3%. Slijedi Peugeot sa 83.703 automobila, a na šestom mjestu je Škoda sa 78.077 registracija. I Škodu smo kao izvorno češku marku pribrojili njemačkim proizvođačima jer je u vlasništvu VW grupe od 1990., a velika većina registriranih Škoda u Hrvatskoj je registrirano nakon preuzimanja VW-a (Škoda je 1991. proizvodila 180.000 auta, a lani je prešla milijun jedinica). Iza Škode je Citroen sa 70.520 automobila, pa već spomenuti Ford, a na 9. i 10. mjestu su dva njemačka premium proizvođača s gotovo jednakim brojem automobila u Hrvatskoj. Mercedesa je lani registrirano 51.724, a Audija 51.034. Treći luksuzni "nijemac" BMW ipak je nešto manje brojan, ali nalazi se na visokom 15. mjestu ispred Seata, Kije, Nissana, Honde... Francuski automobili su sa 304.540 registracija drugi najpopularniji. Japanci su u Hrvatskoj sve popularniji, ali još uvijek su daleko iza europljana. Pet najpopularnijih marki broji 123.139 automobila. Od neeuropskih proizvođača, ako Opel, Ford i Škodu brojimo pod njemačke, najbrojniji u Hrvatskoj su korejski Hyundai na 11. mjestu sa 45.838 i Chevrolet-Daewoo (Daewoo je promijenio ime u Chevrolet, a u vlasništvu je GM-a) sa 38.446 automobila. Kad bi se Opel, Ford i Chevrolet-Daewoo brojali kao američki automobili bili bi sa 289.986 registracija u Hrvatskoj sasvim blizu francuskim autima. >> Hrvatski san: po Golf, BMW i Passat u Njemačku >> Istražili smo: U kojim se državama proizvode pojedini automobili? 