I dalje je Elantra vrlo prostrana u trovolumenskoj četverovratnoj karoseriji s međuosovinskim razmakom od 270 cm i ukupnom dužinom od 457 cm te volumenom prtljažnika od 408 litara. Dakako, stilski je nova Elantra dotjeranija i izgledom prilagođena novijim automobilima iz Hyundaijeve game. Sasvim je izmjenjen prednji kraj, a atraktivnijem izgledu pridonose i novi odbojnik i farovi s efektnim LED dnevnim svjetlima. Elantra sada izgleda elegantnije, a model niske siluete ima i odličnu aerodinamiku pa je otpor zraka samo 0,27. I unutrašnjost je modernija s multimedijskim ekranom na komandnoj ploči. U vožnji se osjećaju značajna poboljšanja. Zbog dvostruko više čelika visoke čvrstoće i novog sustava spajanja dijelova za čak 30% povećana je torzijska krutost karoserije, što utječe na dinamiku vožnje i na sigurnost. Znatno je poboljšana i zvučna izolacija. Ali, najveća je novost za europske kupce - koja je Elantri bila više nego potrebna u tržišnoj borbi s liderima u klasi poput Škode Octavije - jest dizelski motor koji do sada nije bio u ponudi. Elantru smo i isprobali s 1,6-litrenim CRDi turbodizelašem sa 136 KS i 300 Nm okretnog momenta, koji je uparen s preciznim 6-stupanjskim mjenjačem (u ponudi je i DCT automatik uz doplatu 10.000 kuna). Dizelaš je od benzinca 10.000 kuna skuplji, pa stoga i isplativ. Impresionira uglađenošću i elastičnošću, a u kabini je gotovo nečujan. Dovoljno je snažan u svim režimima vožnje, a usto i vrlo štedljiv. Tvornički prosjek od 4,1 l/100 km nismo uspjeli postići, ali 5,6 l/100 km u prosjeku je odličan rezultat. Do stotke mu treba 10,5 s, a najveća brzina mu je 190 km/h. Cijena dizelske Elantre s Comfort paketom opreme (kamera za vožnju unatrag, automatski klima-uređaj, 16” alu naplaci, LED dnevna svjetla...) je 152.490 kuna. >> Novo lice malog i10, ali i svih budućih Hyundaijevih modela 