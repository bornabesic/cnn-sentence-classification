Rabljeni automobili su sve traženiji pa je i autokuća koje nude polovna vozila sve više. Samoborska cesta i Škorpikova ulica u zapadnom dijelu Zagreba ili Sesvetska ulica na istoku grada postale su prave meke za trgovce rabljenim vozilima. Ali, i trgovci polovnjacima i privatni prodavači najčešće se oglašavaju na Njuškalu, internetskom oglasniku koji je postao referentno mjesto za oglašavanje rabljenih automobila. Na Njuškalu, najvećoj burzi automobila u Hrvatskoj, naći se mogu gotovo svi polovnjaci koji se prodaju kod nas. Dakako, i gotovo sve autokuće koje primarno prodaju i servisiraju nova vozila, zbog velike potražnje rabljenih preorijentirale su se i na trgovanje polovnim autima. Prednost je trgovaca rabljenim automobilima – koji nude i polovnjake iz unosa i automobile koje uzimaju pod račun kupcima svojih skupljih automobila – što za novija vozila daju garanciju. Jamstvo na rabljena vozila najčešće se proteže od šest mjeseci do dvije godine. Druga je prednost što trgovci pregledavaju vozila i po potrebi ih servisiraju pa je manja vjerojatnost da ćete od njih kupiti mačka u vreći. Ali, pravila nema. Trgovci imaju više cijene za usporedivi automobil od privatnih kupaca, no autokuće su ipak sigurnije za kupnju jer bi trebale nuditi provjerene automobile, a često nude i garanciju na rabljeno vozilo. >> Najskuplji oldtimeri koji se nude u Hrvatskoj: 610.000 kn za Plymouth Plazu iz 1956.! 