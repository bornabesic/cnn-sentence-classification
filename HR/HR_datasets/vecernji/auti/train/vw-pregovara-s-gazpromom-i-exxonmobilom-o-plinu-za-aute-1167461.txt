Volkswagen pregovara s ruskim Gazpromom i američkim ExxonMobilom o opskrbi gorivom za njihove aute na plin, rekao je šef tvrtke Matthias Müller. Müller je rekao da VW traži načine za smanjenje emisije CO2 i prevladavanje skandala s emisijama u svojim dizelskim autima, prenosi RT. - Sada stvarno pokušavamo razmišljati izvan okvira i pronaći najbolje rješenje koje može biti od pomoći barem u prijelaznom razdoblju od 10 do 20 godina - rekao je Müller u srijedu za austrijski radio ORF. VW i Gazprom inače su 2013. već potpisali sporazum o dostavi goriva za vozila na plin za VW-ov odjel Motorsport, to jest za natjecateljsku verziju Scirocca. 