U ovoj kombinaciji - s dizelskim motorom od 120 konjskih snaga, automatskim mjenjačem i bogatom Allure opremom - na cesti vjerojatno nećemo sresti puno primjeraka Peugeota 308. No to se može ‘zahvaliti’ tek činjenici da je s ukupnom cijenom od 193.523 kune iznad prosječnog iznosa kojeg hrvatski kupac može dati za kompakt. Isprobani 308, naime, odličan je automobil, a ova kombinacija vrijedna je spomenutog iznosa. Turbodizelski 1,6-litreni 4-cilindrični motor agilan je i savršeno surađuje sa 6-stupanjskim automatskim mjenjačem. Brzine se izmjenjuju glatko, neprimjetno; snaga motora iskoristiva je u potpunosti. Isprobani model u vožnji je ugodan i zabavan, na pritisak papučice gasa reagira brzo, kao i na pomak sportskog upravljača malog, u dnu podrezanog kola. Ergonomski položaj ručice mjenjača vozaču izmjene brzina - odluči li to raditi sam - čini potpuno prirodnom radnjom. Gumb S (sport) pored ručice mjenjača motoru će dopustiti više okretaje, što vožnju čini još dinamičnijom. Tijekom testa ova 308-ica nam je trošila 5,9 l/100 km. Pročišćenim interijerom izvedenim u kvalitetnim materijalima dominira 7-inčni dodirni ekran - praktično zakrenut prema vozaču - preko kojeg se pristupa većini funkcija ovog, opremom prepunog, modela. Allure paket najbogatiji je u ponudi (skuplja od njega još je samo sportska GT inačica) i obuhvaća većinu elemenata kojih se vozač može sjetiti. Testni primjerak dodatno ima metalik boju, kameru za vožnju unatrag, pomoć pri bočnom i okomitom parkiranju, navigaciju... Peugeot 308 1,6 BlueHDi 120 S&S EAT6 Active stoji 166.088 kn. >> S turbobenzincem pod haubom Peugeot 308 sportski je nastrojen 