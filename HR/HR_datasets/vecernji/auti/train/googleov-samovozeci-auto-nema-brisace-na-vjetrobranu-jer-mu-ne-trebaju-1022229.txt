Googleovi prototipi samovozećeg automobila nemaju brisače na vjetrobranu. Izostanak tako važnog sigurnosnog uređaja na prvi pogled možda djeluje neobično, ali razlog je zapravo vrlo jednostavan – s obzirom na to da tim autima ljudi neće upravljati, oni ne trebaju gledati na cestu. Ovo je bilo jedno od pitanja na koja su odgovarali Googleovci tijekom predstavljanja svog automobila, koji je zbog karakterističnog izgleda nazvan Koala, u dječjem muzeju u Austinu. Kako prenosi Mashable, zaposlenik Googlea ovako je odgovorio na pitanje ima li auto brisače: – Da, ali ne na vjetrobranu. Nalaze se na našim senzorima, "očima" našeg automobila. Google u Austin u Teksasu planira dovesti još nekoliko prototipa svog automobila kako bi ih testirali na istim cestama kojima već voze njihovi samovozeći Lexusi. Dosad je najveći poligon za testiranje njihovih automobila bio Mountain View, grad u Kaliforniji u kojem Google ima sjedište, a testiranje u Austinu trebalo bi pomoći u daljnjem razvoju samovozeće tehnologije. Google samovozeće automobile testira još od 2009., a ovog ljeta na ulice Mountain Viewa izašli su i prototipi bez upravljača. >> Googleov novi samovozeći auto nema kočnice, upravljač ni pedale >> Googleov samovozeći auto prvi put u nesreći s (lakšim) ozljedama 