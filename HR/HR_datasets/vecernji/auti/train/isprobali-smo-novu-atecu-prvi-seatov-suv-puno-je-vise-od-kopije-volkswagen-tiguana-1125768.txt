Prvi španjolski SUV, model Seat Ateca, stigao je na naše tržište, a mi smo ga isprobali u početnoj dizelskoj inačici, s 1,6-litrenim TDI motorom i Style paketom opreme, koja bi zapravo trebala biti i najtraženija. Prvi SUV u Seatovoj povijesti MQB platformu dijeli s Volkswagenovim Tiguanom, no od tog se njemačkog modela iz iste grupacije zapravo dosta razlikuje. Seatova linija - osim što se vidi na dizajnu - osjeti se i u vožnji, materijalima, općem dojmu. Negdje je to više, negdje manje dobro, ali činjenica je da Ateca nije (samo) Tiguan sa Seatovom značkom. Za Seat karakteristične linije odlično su se uklopile u obrise SUV-a. U ovom segmentu viša se podnica podrazumijeva. Kod Atece ona je 18,7 centimetara odignuta od tla. Sasvim dovoljno za dobar vizualan dojam i pokoji silazak s asfalta. Prtljažnik od 510 litara Atecina motorna ponuda obuhvaća dva benzinska (115 i 150 KS) i tri dizelska motora (115, 150 i 190 KS). Isprobani dizelaš, 1,6 TDI sa 115 KS i 250 Nm dolazi u kombinaciji s odličnim šeststupanjskim ručnim mjenjačem. Motor radi uglađeno, no traži češće izmjene stupnjeva prijenosa. Tijekom testa u prosjeku nam je trošio 6,2 l/100 km. Testna Ateca ima prednji pogon, a 4Drive birati se može uz dva snažnija dizelska motora. U vožnji se Ateca izkazala kao pripadnica VW grupe. Djeluje čvrsto, stabilno, upravljiva je i ugodna. Ne pati od značajnijeg naginjanja u zavojima, neravnine na cesti pristojno upija. Iako je Ateca dimenzijama (436,3 cm) manja od bratskog Tiguana (448,6 cm), u interijeru nudi solidnu prostranost i komfor. Za noge prostora dovoljno imaju i putnici na stražnjoj klupi, čak i uz visokog vozača ispred sebe. U području ramena njih se dvoje neće gurati, uz trećega bi ipak bila gužva. Pravilan oblik prtljažnika od solidnih 510 l (maksimalno 1600 l) pomaže njegovoj iskoristivosti, kao i preklopiva i djeljiva stražnja klupa. Naslon stražnjih sjedala moguće je preklopiti i iz prtljažnika. Vizualno, interijer je njemački čist i organiziran, raspored komandi djeluje poznato., a čvrsta sjedala pružaju dobar bočni oslonac. Već početna oprema Atecu stavlja iznad mnogih konkurenata. Style opremljenost srednja je u gami, ali početna kod izbora dizelaša. Bogata Style oprema Obuhvaća, primjerice, automatski klima-uređaj, radio-uređaj s 5-inčnim dodirnim zaslonom, prednje i bočne zračne jastuke, zračne zavjese, zračni jastuk za vozačeva koljena, el. podizače prozora, stražnje parkirne senzore, detekciju umora vozača, pomoć pri kretanju na uzbrdici, limitator brzine, Front Assist sustav, sustav kočenja u nuždi koji vodi računa i o pješacima. Dakle, uz sve elemente za komfor, donosi i čitavu paletu sigurnosnih dodataka. Takva Ateca stoji 182.740 kuna. Početnom benzinskom modelu cijena je 148.026 kn. >> Opel Mokka X nove tehnologije približava većem broju vozača 