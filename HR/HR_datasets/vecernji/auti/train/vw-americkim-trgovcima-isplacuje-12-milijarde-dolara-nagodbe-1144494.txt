 Volkswagen (VW) će američkim trgovcima svojih vozila u prosjeku isplatiti 1,85 milijuna dolara, u sklopu nagodbe ukupno vrijedne 1,2 milijarde dolara, koju je odobrio američki sudac vezano za skandal oko lažiranja testova emisije štetnih plinova na dizel vozilima.  Američki okružni sudac Charles Breyer odredio je da odšteta za 650 trgovaca treba biti isplaćena u sljedećih 18 mjeseci, u nagodbi koju je ocijenio "poštenom, razumnom i adekvatnom". VW je do sada pristao na ukupno 22 milijarde dolara naknade štete vlasnicima vozila, regulatorima za zaštitu okoliša, američkoj državi i trgovcima zbog varanja na testovima ispušnih plinova. Ta je njemačka kompanija u rujnu 2015. godine priznala da je instalirala tajni softver u dizelskih automobilima kako bi lažirao vrijednosti pri ispitivanjima emisije ispušnih plinova i prikazao vozila više ekološkima nego što stvarno jesu. U stvarnosti, vozila su emitirala 40 puta više štetnih plinova od zakonski dozvoljenih razina onečišćenja, a trgovci su tvrdili da im je nastali skandal okaljao brand i uništio prodaju. Izvršni direktor VW-a za sjevernu Ameriku Hinrich Woebcken ranije je kazao da kompanija vjeruje da je nagodba s trgovcima vrlo važan korak „u predanosti VW-a da ispravi stvari za sve naše dionike u SAD-u". >> VW priznao krivnju i ispregovarao 4,3 milijardi dolara vrijednu nagodbu s američkim vlastima 