U Hrvatskoj je u 2016. godini, prema podacima Promocije plus, registrirano 44.106 novih automobila, što je za 23,49% više nego u 2015. godini (35.715). Na prvi je pogled to odličan rezultat i mogli bismo na prvu loptu zaključiti da se hrvatsko tržište novih automobila oporavilo od osam godina duge krize. Ali, kad se malo zagrebe ispod površine, nije sve baš tako sjajno. Prije svega, struktura kupaca. Naime, privatni kupci su lani kupili 13.507 automobila odnosno 30,6%, dok su pravne osobe registrirale 30.599 automobila (69,4%). Pravi oporavak još čekamo O pravom oporavku tržišta moći će se govoriti kad građani budu sudjelovali s više od 50% kupljenih vozila kao što je to bilo 2008. (više od 60% privatnih kupaca), kada je registrirano 88.000 novih automobila. Nadalje, najviše automobila su kupile rent-a-car tvrtke, pa se ti automobili nakon određenih mjeseci eksploatacije pojavljuju opet na tržištu kao rabljeni, a dio registracija novih automobila u Hrvatskoj nikad ni ne završi na našim cestama nego su u Hrvatskoj samo u prolazu i reizvoze se na druga tržišta. Nema ih koliko u susjednoj Sloveniji (oko 25%), ali ta stavka nije zanemariva. S druge strane i dalje buja tržište rabljenih automobila iz unosa. U prvih 11 mjeseci 2016. u Hrvatskoj je registrirano 56.475 polovnih (42.522 u istom razdoblju 2015.), a prosjek starosti tih unesenih automobila jest oko 8,5 godina, što nam stari ionako stari vozni park kojem je prosjek 12,5 godine. Međutim, kad zbrojimo prodaju novih auta u 2016. (44.106) i registracije polovnih automobila iz unosa (u 11. mjeseci 56.475) lani smo kupili više od 100.000, što novih što rabljenih auta. Kod novih automobila šestu je godinu zaredom najprodavaniji Volkswagen, koji drži ukupno 14,61% udjela na tržištu osobnih automobila. Suzuki Vitaru vole građani Osim što je VW Golf opet najprodavaniji model s 2241 prodanim primjerkom, u prvih 10 najprodavanijih modela VW ima još dva modela – Polo i Passat. Dodamo li tome i da je Volkswagen daleko najtraženiji kod unosa rabljenih vozila s čak 21,41 posto udjela, možemo reći da Hrvati i dalje najviše vole tu njemačku marku. Kod novih je vozila na drugom mjestu Opel, pa slijede Renault, Škoda, Ford, dok je 6. Suzuki, na krilima odlične prodaje Vitare, koja je šesti najprodavaniji model u Hrvatskoj i model koji građani uvjerljivo najviše kupuju (1002 registracije privatnih kupaca, udjel od 65,92%). Osim najtraženijeg VW Golfa, najprodavaniji modeli u Hrvatskoj u 2016. su bili Renault Clio, Škoda Octavia, Opel Astra, Ford Focus... Među premium autima i dalje prvo mjesto drži Audi s 1567 registracija, drugi je BMW s 1312, a treći Mercedes s 1308, koji je napravio najveći skok u odnosu na 2015. godinu. Dizelski su motori i dalje traženiji od benzinaca kod kupaca novih automobila u Hrvatskoj. Dizelaši pokreću 25.323 prodana nova automobila u 2016., što je 57,4%, dok benzinski motori pokreću 17.948 automobila. Potpuno električnih auta registrirano je 48, hibrida 332, a automobila pokretanih plinom (LPG) 445. I dalje je u zagrebačkoj regiji najviše prodanih automobila, čak 35,78 posto, dok je drugo mjesto zauzela Požeško-slavonska županija s 3992 registracija. Bjelovarsko-bilogorska županija, u koju spada i Daruvar, najpopularnija meka za registriranje automobila s najjeftinijim osiguranjem, peta je s 3245 registracija. Požega je također oaza za povoljno osiguranje automobila. 