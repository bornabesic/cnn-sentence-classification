Kupoprodaja rabljenih automobila velikim se dijelom sa sajmova preselila na internet, a detaljna analiza najvećeg internetskog oglasnika Njuškalo pokazala je da se u Hrvatskoj prodaju automobili prosječne starosti 13 godina. Najveća je ponuda automobila proizvedenih 2006., 2007. i 2008. godine. Čak 51 posto ukupne ponude osobnih automobila oni su proizvedeni od 2000. do 2008. godine. U prodaji više dizelaša Analiza ponude i cijena na tržištu rabljenih automobila dalje pokazuje da su automobili stari jednu godinu na cijeni izgubili 17 posto, dok za automobile stare pet godina prodavači obično traže 56 posto od iznosa koji je u salonu istaknut za novi primjerak. Automobili iz 2006., 2007. i 2008. godine, koji se prodaju u najvećem broju, na cijeni su izgubili između 58 i 70 posto. O mjerodavnosti ove analize najbolje govore brojke - na Njuškalu je samo tijekom svibnja predano više od 30.000 novih oglasa osobnih automobila, kojih je sad u ponudi više od 64.000. Prema tipu goriva, među osobnim automobilima koji traže novog vlasnika najviše je onih pogonjenih dizelskim gorivom. Takvih je gotovo 60 posto. Benzinci zauzimaju 40 posto tržišta, a manje od 1 posto osobnih automobila su električni ili hibridi. Prosječna starost automobila ponuđenih na prodaju - 13 godina - podudara se s prosječnom starošću automobila u Hrvatskoj prema Centru za vozila Republike Hrvatske. Najveća ponuda osobnih automobila na Njuškalu su oni proizvedeni od 2000. do predrecesijske 2008. godine, što je razumljivo, jednako kao i činjenica da udio automobila u ponudi proizvedenih 2009. godine naglo pada. To je, naime, što povezano s padom prodaje novih automobila u Hrvatskoj. Pogledamo li stanje na hrvatskom tržištu rabljenih automobila po vrsti karoserije, s udjelom od 35,30 posto očekivano prednjače limuzine. Nije tajna, naime, da naši vozači tradicionalno cijene limuzine, ali i kompakte, koji drže drugu poziciju sa 28,87-postotnim udjelom. Praktični karavani zauzimaju 13,08 posto ponude, obiteljski jednovolumeni 6,69%, terenski i SUV modeli 6,45%, a kupei 6,16%. Udio kabrioleta manji je od dva posto. U godinama pred nama očekuje se veći priljev SUV modela na tržište rabljenih jer taj segment na tržištu novih automobila u zadnje vrijeme doživljava procvat. Volkswagen najzastupljeniji Među markama osobnih automobila koji se prodaju putem Njuškala najzastupljeniji je Volkswagen sa 17 posto udjela, što je povezano s udjelom prodaje novih osobnih automobila u zadnjih nekoliko godina. Na drugom je mjestu Opel s devet posto udjela. Slijede Renault, Mercedes, Audi, BMW, Fiat i Peugeot. Kad je riječ o modelima, najveća je ponuda VW Passata, a slijedi ga Opel Astra. >> Jamstvo na rabljeni auto traje do dvije godine Potencijalni kupci najviše su zainteresirani za BMW seriju 3 (4,31%), Volkswagen Passat (2,57%), BMW Seriju 5 (2,50%), Audi A4 (2,21%), VW Golf V (1,95%), Opel Astru, Audi A3, VW Golf III i Mercedes E klase. Među najtraženijim rabljenim autima su i Renault Clio, Mercedes C klase, Fiat Punto i Volkswagen Polo. 