Nakon niza fotografija zamaskiranog vozila i otkrivenih samo pojedinih detalja, Škoda je - uoči premijere na pariškom salonu - napokon pokazala kako izgleda njezin novi veliki SUV model. Prva misao koja se nameće pri pogledu na fotografije je - njemačke linije. Dizajn - pogotovo stražnjeg dijela - neodoljivo podsjeća na onaj BMW-a X5... U svakom slučaju, vjerujemo da će Kodiaq polučiti tržišni uspjeh, jer SUV segment raste, ovakve su linije tražene, a češkom su proizvođaču adut i praktičnost te povoljne cijene. Tipično Škodina je i natprosječna ponuda prostora. Stručnjaci koji su konstruirali Kodiaq izvukli su iz vanjskih dimenzija od 470 cm dužine i 188 cm širine maksimalno veliku unutrašnjost. Kodiaq se diči najvećim prtljažnim prostorom u klasi, zapremnine od 720 do 2065 litara. Model se opcijski može dobiti i sa sedam sjedala, koja imaju mogućnost uzdužnog pomicanja i promjene nagiba. Motorna će gama obuhvatiti pet motora: dva TDI i tri TSI stroja. Iz obujma od 1,4 i 2,0 litre razvijat će od 125 do 190 konjskih snaga. Na izbor će biti 6-brzinski ručni te 6 i 7-brzinski DSG prijenos, kao i pogon na sva četiri kotača. Kodiaq serijski dolazi, naravno, s pogonom na prednje kotače. >> Prodaja novih vozila u kolovozu skočila za 37 posto, evo koja su najtraženija 