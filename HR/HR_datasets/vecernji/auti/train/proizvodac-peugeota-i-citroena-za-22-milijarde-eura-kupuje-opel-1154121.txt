Američki General Motors prodao je Opel, svoju europsku industriju, francuskoj grupi PSA koja stoji iza brendova Peugeot, Citroën i DS. U istom “paketu” prodaje i europsko poslovanje društva GM Financial koje se bavi financiranjem vozila, a obje su transakcije zajedno teške 2,2 mlrd. eura. Od toga se na autoindustriju odnosi 1,3 mlrd. eura, a na tvrtku za financiranje 900 milijuna eura. Zadržat će sve radnike Informaciju o prodaji objavili su danas na konferenciji za novinare u Parizu, nakon što se o tome špekuliralo tek posljednjih nekoliko tjedana. PSA će tom akvizicijom postati drugi po veličini proizvođač automobila u Europi, nakon Volkswagena, a menadžment računa i na uštede u proizvodnji, istraživanju i razvoju. – Ponosimo se što ujedinjujemo snage s markama Opel i Vauxhall i obvezujemo se da ćemo nastaviti razvoj tog velikog poduzeća i ubrzati njegov procvat. Namjeravamo upravljati markama grupe PSA i Opel-Vauxhall na temelju vlastita identiteta svake od njih. Budući da su već razvili izvrsne modele za europsko tržište, uvjereni smo da će biti dobar partner – izjavio je u povodu preuzimanja Carlos Tavares, predsjednik upravnog odbora grupe PSA. PSA do 2026. očekuje sinergiju od preuzimanja na razini 1,7 mlrd. eura godišnje, od čega bi se dobar dio trebao ostvariti do 2020. Također, vjeruju da će marke Opel i Vauxhall do 2020. dosegnuti maržu iz osnovne djelatnosti od dva posto, a do 2026. šest posto, kao i pozitivan operativni novčani tijek do 2020. U biznis financiranja PSA ulazi u partnerstvu s financijskom grupacijom BNP Paribas u omjeru 50:50. Preuzet će djelatnost tvrtke u Europi i zadržati sve radnike. S druge strane, ovim potezom i GM nastavlja restrukturiranje poslovanja koje mu već nekoliko godina daje odlične rezultate. Time prelazi u sljedeću veliku fazu plana poboljšanja učinkovitosti i ubrzanja dinamike rasta, fokusiranjem na najisplativija ulaganja u srž automobilske djelatnosti i nove tehnologije. Trenutačno će mu se poboljšati EBIT (dobit prije kamata i poreza) i smanjiti rizik, a transakcijom će smanjiti potrebe za likvidnošću za više od dvije milijarde eura. No, GM će nastaviti profitirati na poslovanju bivše tvrtke i nakon prodaje: računa na uspjeh buduće kompanije spojene s PSA te će uložiti u vrijednosne papire ojačane PSA grupe. Tvrtke namjeravaju surađivati i na razvoju tehnologija povezanih s električnim automobilom, a zadržavaju i postojeće sporazume o isporuci modela Holden i Buick, dok će PSA imati mogućnost dugoročne opskrbe sustavima gorivih članaka od zajedničkog pothvata GM-Honda. GM dobiva svježi kapital – Sretni smo jer svi zajedno, mi u grupi GM i naši kolege iz marki Opel-Vauxhall i grupe PSA, imamo novu priliku za dugoročno poboljšanje učinkovitosti naših kompanija, oslanjajući se na uspjeh našeg saveza – istaknula je Mary T. Barra, predsjednica uprave i glavna direktorica grupe GM koja je razmišljala o prodaji Opela otkad je 2009. bankrotirao i otkad se bore da ga ponovo učine profitabilnim. GM se sad namjerava okrenuti investiranju u rastuća tržišta, poput Kine i Indije, za što mu treba svježi kapital, kao i za razvoj automobila s autopilotom.       >> Testirali smo novi Opelov SUV - napredna oprema i pristupačna cijena >> Peugeot i Dongfeng najavili razvoj električnih automobila, proizvodnja kreće 2019. 