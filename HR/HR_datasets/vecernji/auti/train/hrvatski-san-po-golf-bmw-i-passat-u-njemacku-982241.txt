Tata, kad ćemo kupiti Golf sedmicu? Čim izađe Golf 10 ­- vic je koji dobro oslikava današnje stanje na tržištu automobila. U prvih 11 mjeseci ove godine, prema podacima Promocije plus, u Hrvatskoj je registrirano 35.617 rabljenih automobila unesenih iz Europske unije, što je više nego dvostruko u odnosu na isto razdoblje 2013. godine (17.497 vozila). Time su rabljeni automobili nadmašili prodaju novih, kojih je tijekom prvih 11 mjeseci ove godine registrirano 32.229. Do kraja će godine broj registracija novih automobila i unosa rabljenih premašiti 70.000 osobnih automobila, što je zajednički za oko 20.000 registriranih automobila više nego lani. Sve krenulo od ulaska u EU Stoga možemo reći da su Hrvati ponovno počeli kupovati automobile, samo sada ne uzimaju kredite za nova vozila - kao u “zlatno doba” prije krize - (2008. registrirano 88.217 novih automobila), već većina građana s ušteđevinom odlazi po rabljeni auto u Njemačku, Austriju, Italiju... Ili, pak, kupuje unesene rabljene automobile od auto salona koji se time bave, ali i od mnogih pojedinaca koji unose i preprodaju automobile u sivoj zoni. Povećanje unosa rabljenih auta iz EU rezultat je promjena sustava oporezivanja dotadašnjeg uvoza, a ulaskom Hrvatske u EU unosa rabljenih automobila. Radi se o pravnoj stečevini EU koja je rezultat sudske prakse Suda Europske unije po kojoj se rabljena vozila moraju oporezivati na jednak način kao i nova. Prije toga je država destimulirala uvoz rabljenih automobila većim trošarinama pa se uvoz najčešće nije isplatio. A što Hrvati kupuju u inozemstvu. Dakako, najtraženiji je kralj polovnih automobila u Hrvatskoj, VW Golf sa 4231 registracijom, a odmah iza njega VW Passat (1985), vječna čežnja hrvatskih ljubitelja limuzina. Treći najčešće unošeni automobil je BMW Serije 3 (1538), pa slijede Renault Megane, Mercedes A-klasa, Audi A4... Sve više novijih polovnjaka Kad pogledamo koje marke Hrvati najčešće u inozemstvu traže jasno je da su najviše na cijeni Nijemci, i to luksuzni. Iza neprikosnovenog Volkswagena (7577) i Renaulta (3956) najtraženiji je njemački premium trojac - Mercedes, Audi i BMW. Ali, kad pogledamo koja su godišta automobila najtraženija, to su vozila stara 10 godina, devet i osam godina. Hrvati i dalje u inozemstvo idu po automobile starijih godišta koji su jeftiniji. Međutim, i to je veliki iskorak u odnosu na 2013. godinu kada su najtraženiji bili automobili stari 12, 11 i 10 godina. Ove je godine uneseno i mnogo više automobila starih do pet godina. Primjerice, u 2013. je godini uneseno 925 automobila 2010. godišta, a ove godine 2415 automobila 2011. godišta. 