Protiv predsjednika poslovodnog odbora Volkswagena Matthiasa Müllera, koji je istodobno i član uprave Porsche Holdinga, pokrenuta je istraga zbog sumnje u manipulaciju tržištem dionica vezano uz skandal s lažiranim izvješćima o štetnost ispušnih plinova Volkswagenovih dizel motora, priopćilo je u srijedu Državno odvjetništvo u Stuttgartu. „Postoji opravdana sumnja da je Müller kao član uprave Porsche Holdinga, svjesno prekasno obavijestio dioničare Porschea o financijskim posljedicama skandala s dizelovim motorima“, stoji u priopćenju Državnog odvjetništva u Stuttgartu, gdje se nalazi uprava Porschea. Osim Müllera u istragu su uključeni i bivši predsjednik uprave VW-a Martin Winterkorn, kao i predsjednik nadzornog odbora VW-a i član upravnog odbora Porschea Hans Dieter Pötsch. Tvrtke koje su upisane na burzu obvezne su objavljivati informacije koje bi mogle utjecati na kretanje cijena dionica. Porsche Holding odbacio je sve optužbe i priopćio kako je „pravodobno“ objavljivao sve, za vlasnike dionica, relevantne podatke. Volkswagen je 2015., na pritisak američkih vlasti koje su i otkrile manipulacije, priznao da je više godina objavljivao manipulirane tablice vrijednosti ispušnih plinova dizel vozila.  