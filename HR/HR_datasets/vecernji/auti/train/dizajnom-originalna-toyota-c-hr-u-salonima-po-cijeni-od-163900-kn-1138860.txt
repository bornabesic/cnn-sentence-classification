U hrvatske je salone stigla Toyota C-HR, najoriginalniji model japanskog proizvođača i vrlo atraktivan kompaktni crossover, po početnoj cijeni od 163.900 kuna. Križanac coupea i SUV-a dug 436 cm odlikuje se prepoznatljivim modernim dizajnom koji će sigurno privući i kupce koje dosad nije privlačio Toyotin konzervativniji dizajn. Prema dimenzijama uklapa se u prosjek C-SUV segmenta, s time što baš zbog atraktivne kupeovske linije u kabini ipak pruža manje prostora od, primjerice, Nissan Qashqaija koji je duži samo 1,5 cm. Prtljažnik prima solidnih 377 litara. Toyotini inženjeri su se posebno orijentirali na dinamiku u vožnji pa je C-HR jedan od najupravljivijih crossovera, čemu pridonosi i samo 14,5 cm odignutosti od tla. Nude se samo dva pogonska sklopa, a dizelaša nema u ponudi. Umjesto njega tu je hibrid, čime Toyota pokazuje svoju usmjerenost prema ekologiji. Radi se o pogonu poznatom iz Priusa, koji kombinira 1,8-litreni benzinac i elektromotor s ukupnom snagom od 122 KS, a prijenos snage vrši CVT automatik s kontinuiranim promjenjivim prijenosom. Početna cijena hibridnog C-HR-a iznosi 194.900 kuna. Početni motor je 1,2-litreni turbobenzinac sa 116 KS poznat iz Aurisa, a uz početnu opremu i standardni 6-stupanjski ručni mjenjač C-HR stoji već spomenutih 163.900 kuna. Turbobenzinac se može kombinirati i s CVT mjenjačem (doplata 11.000 kuna) i 4x4 pogonom (doplata 29.100 kuna). >> Šminkerski crossover s odličnim turbobenzincem 