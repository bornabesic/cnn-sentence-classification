Škodin Kodiaq - koji je ime dobio po aljaškom mrkom medvjedu - nastupom govori da se probiti može gotovo svuda. Robustan i izdržljiv, pipke je ispružio i prema obiteljima kojima treba puno prostora i prema avanturistima koji svaki slobodan trenutak provode u prirodi. Ipak, njegov stalni pogon na sva četiri kotača primjeren je makadamu, ali za teži teren nije dovoljan. S obzirom na 470 cm dužine, Kodiaqu gradsko okruženje nije najdraže, no nismo ni tu imali problema. Sjedi se povišeno, preglednost je uzorna, a testni je Kodiaq opremljen čitavim paketom senzora za lakše manevriranje. Općenito, tehnologija ugrađena u Kodiaq prozor je u premium modele. Serijski ima LED svjetla, multifunkcionalni upravljač, automatski dvozonski klima-uređaj, radio, putno računalo, tempomat i limitator brzine, 8-inčni dodirni ekran, el. podešavanje retrovizora i otvaranje prozora, sedam zračnih jastuka, upozorenje na nalet na vozilo ispred, uz funkciju automatskog kočenja u nuždi. Isprobani Kodiaq dolazi u bogatijoj Ambition razini opreme, pa je, između ostalog, klimatizacijski uređaj trozonski. Zgodna su inovacija – premijerno predstavljena na Kodiaqu – štitnici koji se automatski izvlače iz vrata kod njihova otvaranja, da se spriječi udaranje o susjedni automobil. Prostranost u kabini osigurava i 279 cm međuosovinskog razmaka. Prtljažnik je i više nego izdašan. Volumena je od 720 do čak 2065 litara. Kodiaqov pogon na sve kotače snagu između prednje i stražnje osovine raspodjeljuje ovisno o podlozi, kako bi osigurao optimalno prianjanje. U vožnji je automobil stabilan i udoban te pohvalno upravljiv i agilan, čemu je pomogla i dinamička kontrola šasije. Testni je primjerak opremljen 2-litrenim TDI agregatom od 150 konja. Pruža dovoljno snage i za žustrija ubrzanja. Kodiaq cjenovno kreće od 176.477 kn, a isprobani Kodiaq Ambition 2,0 TDI 4x4 s još dosta dodatne opreme stoji 294.329 kn. 