Jedni su sigurni, drugi su udobni, treći se, pak, dobro voze, četvrti dobro izgledaju, a peti su dovoljno prostrani. Kad bira automobil, vozač mora dobro promisliti koja mu je od ovih osobina prioritet. Ili ne mora? Volvo S90 vozaču gladnom profinjenog dizajna i naprednih tehnologija pod kožu će se uvući već na prvi pogled. Automobil izgleda sjajno, dotjeran je do posljednjeg detalja. Jedina zamjerka koja nam ovdje pada na pamet zapravo se odnosi na izostanak neprimjetnosti. Volvo su, naime, uvijek vozili oni koji znaju cijeniti švedsku kvalitetu, sigurnost i uzorne vozne osobine te koji se ne žele na cesti razmetati činjenicom da si mogu kupiti premium automobil. S90 ljudi gledaju. Jako gledaju. Upija i najgrublje neravnine Vozač Volva S90 s tim se mora pomiriti. Dizajn interijera kombinacija je švedske smirenosti, čistih linija i visokokvalitetnih materijala. Kvaliteta završne obrade na najvišoj je razini. Iako prepun inovativnih rješenja koja vožnju čine ugodnijom i sigurnijom, Volvo S90 prilično je jednostavan za uporabu. Motor se pokreće okretanjem prekidača ispred kratke ručice mjenjača, a nadohvat ruke mu je odmah i izbornik modova rada motora, mjenjača i ovjesa. Od svojeg je prethodnika – modela S80 – novitet veći, što je i više nego očito u putničkoj kabini limuzine duge 496 i široke 188 centimetara, s prtljažnikom obujma 500 litara. Udobnost kakvu smo u malo kojem automobilu osjetili valja zahvaliti zračnom ovjesu, koji s lakoćom upija i najveće grubosti naših prometnica. Digitalna instrumentna ploča već nam je poznata, ali i dalje nas veseli jer je moderna, informativna i lako čitljiva. Dopunjena head-up zaslonom, vozaču ispred očiju servira sve potrebne podatke. Dvolitreni biturbo dizelski agregat s četiri cilindra razvija 235 KS i iznenađujuće malo troši. Bez ikakve namjere da budemo štedljivi, u prosjeku smo trošili oko šest litara na stotinu prevaljenih kilometara. Uz malo pažnje, može se proći i sa 5,6 l/100 km. Kao u koncertnoj dvorani Snaga se putem uglađenog 8-stupanjskog automatskog mjenjača prenosi na sva četiri kotača. Stotku hvata za 7,3 s, a maksimum mu je na 240 km/h. Brojke su odlične, a dojam u vožnji još i bolji. Elastičan motor reagira gotovo trenutačno. Iako motor nije tih, zvučna je izolacija vrhunska, pa vozač i putnici u raskošno uređenoj kabini mogu uživati u zvucima za koje je zaslužan Bowers&Wilkins. Audiosustav u S90, naime, akustikom prati onu koncertne dvorane u Göteborgu. Testni S90 D5 AWD Inscription stoji 693.066 kuna, a početni košta 434.040 kuna. >> 60 godina rijetkog Volvo kabriolet modela Sport Pilot Assist II korak je prema potpuno autonomnoj vožnji. Ova kombinacija tempomata i sustava koji automobil zadržava u voznoj traci traži da vozač dodirom upravljača svako malo pokaže da je tu, da prati promet, ali zapravo sustav sam održava razmak od vozila ispred i automobilu ne dozvoljava da odluta u drugi trak. Sustav samostalnog kočenja u gradskom prometu već je poznat, no ovaj najnoviji u Volvu S90 prepoznaje, osim pješaka, i pse. 