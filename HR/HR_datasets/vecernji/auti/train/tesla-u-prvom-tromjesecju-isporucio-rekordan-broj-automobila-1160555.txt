Američki proizvođač električnih automobila Tesla Motors u prvom ovogodišnjem tromjesečju ostvario je 70-postotni porast prodaje u odnosu na isto razdoblje lani, prodavši rekordnih nešto više od 25 tisuća automobila. To predstavlja oporavak za tu američku tvrtku nakon problema u proizvodnji krajem prošle godine koji su rezultirali padom isporuka od 9 posto u četvrtom tromjesečju.   Kompanija Tesla je osnovana 2003. godine. Pod kontrolom je poduzetnika Elona Muska, koji u vlasništvu ima i tvrtku za proizvodnju svemirskih raketa SpaceX. Prošli tjedan kineski Tencent Holdings kupio je 5-postotni udio u Tesli za gotovo 1,8 milijardi dolara.  To je poticaj za tvrtku koja je značajno ulagala u podizanje proizvodnje te se ove godine suočava s visokim troškovima s obzirom na lansiranje novog Modela 3.  Kako ga opisuju iz Tesle, to je vozilo srednje veličine te 'najpovoljniji i najpristupačniji" automobil dosad. Iz kompanije se nadaju kako će imati veliki tržišni odjek.    Model 3 će ove godine biti dostupan na američkom tržištu po cijeni od 35 tisuća dolara. To je znatno povoljnije od trenutnih Teslinih brendova - Modela X i Modela S, čije cijene prelaze 70 tisuća dolara. U prvom tromjesečju ove godine, Model S je isporučen u 13.450 primjeraka, a Model X u 11.550.   >> Elon Musk: Prijeti nam revolucija strojeva, samo je jedan način da čovječanstvo preživi! >> Elon Musk – sanjar koji poseže za Mjesecom i zvijezdama 