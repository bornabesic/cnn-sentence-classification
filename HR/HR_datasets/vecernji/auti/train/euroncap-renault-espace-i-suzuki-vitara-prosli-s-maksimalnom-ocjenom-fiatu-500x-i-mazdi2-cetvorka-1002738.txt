U najnovijem testiranju sigurnosti automobila Euro NCAP-a provjerene su sigurnosne značajke četiri automobila koji su upravo pristigli ili će uskoro stići na naše tržište. Dva mala crossovera Fiat 500X i Suzuki Vitara, japanski predstavnik B segmenta Mazda2 te veliki jednovolumen s karakteristikama crossovera Renault Espace podvrgnuti su nikad strožim kriterijima sigurnosti. Očekivano, novi Renault Espace dobio je maksimalnih pet zvjezdica. Peta generacija Espacea ostvarila je rezultat od 82 posto bodova za zaštitu odraslih putnika, 89 posto za zaštitu djece, 70 posto za zaštitu pješaka te 80 posto u kategoriji pomoćnih sustava. Japanski mali crossover Suzuki Vitara također je zaradio pet zvjezdica s odličnih 89 posto bodova dobivenih za zaštitu odraslih putnika, 85 % za zaštitu djece, 76 % za zaštitu pješaka te 75 % za pomoćne sigurnosne sustave. Vitarin konkurent, novi talijanski crossover Fiat 500X, dobio je jednu ocjenu manje - četiri zvjezdice i to zbog nešto slabije ocjene od 64 posto u kategoriji pomoćnih sigurnosnih sustava, dok je u ostalim kategorijama ostvario odlične rezultate - od 86 posto za zaštitu odraslih putnika, 85 posto za zaštitu djece i 74 posto bodova za zaštitu pješaka. Istovjetan rezultat od četiri zvjezdice pripao je i najmanjem automobilu na testu, novoj generaciji Mazde2. Mazda je također najmanju ocjenu postigla u kategoriji pomoćnih sigurnosnih sustava (64 posto bodova), a u ostalim kategorijama je briljirala s osvojenih 86 posto odnosno 78 i 84 posto bodova. >> Bez modernih sigurnosnih sustava nema više pet zvjezdica >> Kineski Qoros briljirao na sudarnim testovima EuroNCAP-a 