Druga generacija Peugeota 3008 dobila je više SUV (sport utility vehicle) elemenata, odnosno ima robusniji terenski izgled od modela na zalasku koji je premijerno predstavljen u proljeće 2009. godine u našem Dubrovniku. Novitet je razvijen na novoj EMP2 platformi koju dijeli s modelom 308. Unatoč povećanju dužine od devet cm - na ukupno 444,7 cm - i međuosovinskog razmaka za 6,2 cm, na ukupno 267,5 cm, masa mu je smanjena za 100 kg. Zbog toga su profitirali putnici na stražnjoj klupi koji imaju više mjesta za koljena, ali i za ramena. I prtljažnik je ozbiljno porastao (za 90 litara), pa prima respektabilnih 520 litara s opcijom proširenja do 1580 l. U unutrašnjosti Peugeot 3008 donosi drugu generaciju i-Cockpita, s već dobro znanim upravljačem malog promjera i novom, potpuno digitalnom pločom s glavnim instrumentima dijagonale 12,3 inča koja zamjenjuje analogne instrumente. Na njemu vozač prati niz informacija poput putnog računala, navigacije, sustava pomoći, multimedije... Na središnjoj je konzoli (sada na pogodnijem mjestu iznad ventilacijskih otvora) u boljim paketima opreme još i 8” tablet infotainment sustava, a ispod njega je samo šest najbitnijih prekidača za brzi odabir funkcija radija, klima-uređaja, navigacije, postavki vozila, telefona i mobilnih aplikacija. Ponuda motora obuhvaća turbobenzince (1,2 PureTech sa 130 KS i 1,6 THP sa 165 KS) i četiri dizelske varijante (1,6 BlueHDi sa 100 i 120 KS te 2,0 BlueHDi sa 150 i 180 KS). Standardno stiže sa 6-brzinskim ručnim mjenjačem, a uz neke motore moguće je doplatiti za 6-brzinski automatik. Peugeot još nije objavio hoće li 3008 uz prednji pogon biti dostupan i uz pogon na sve kotače ili će u ponudi biti samo Grip Control. Ne spominje se zasad ni dizelsko-električni hibridni sustav koji je bio uz 4x4 sustav dostupan u dosadašnjem modelu 3008. U prodaju bi trebao krenuti u listopadu ove godine. 