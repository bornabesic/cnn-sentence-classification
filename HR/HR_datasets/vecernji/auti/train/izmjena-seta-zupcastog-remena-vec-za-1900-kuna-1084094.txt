Veliki servis - kako se obično naziva zamjena seta zupčastog remena - vrlo je važan i u pravilu se mora obaviti nakon 90.000 do 120.000 prijeđenih kilometara ili nakon pet do sedam godina korištenja automobila. Treba mijenjati na vrijeme Zupčasti remen pokreće razvodni mehanizam, odnosno povezuje radilicu (koljenasto vratilo) i bregastu osovinu motora, ali služi i za pokretanje drugih dijelova motora kao što su pumpa vode, pumpa ulja, balansirajuće vratilo i razvodnik paljenja. Ako zupčasti remen pukne ili preskoči dolazi do sudaranja klipova i ventila. Tada obično stradaju samo ventili, ali u nekim slučajevima može doći i do oštećenja klipova i klipnjača te bregastog vratila, a kod visokih okretaja može dovesti do većeg kvara motora što rezultira velikim troškovima. Stoga ga je potrebno zamijeniti kada dođe vrijeme za to, sukladno uputstvu u servisnoj knjižici. Izmjena zupčastog remena mora se obaviti kod stručnog majstora, najbolje u ovlaštenom servisu ili kod pouzdanog mehaničara jer je vrlo bitno da se izmjenom seta zupčastog remena ne poremeti faza otvaranja i zatvaranja ventila. Ako do toga dođe može se dogoditi sudar klipova i ventila te opet veliki kvar motora. Velike razlike kod promjene zupčastog remena između benzinaca i dizelaša nema. I kod jednih i kod drugih pri promjeni treba promijeniti cijeli set u koji u pravilu spadaju sam zupčasti remen, tračni (kanalni) remen, klizači (vodilice), natezači (špraneri), a najčešće uz to treba mijenjati i vodenu pumpu. Neki automobili nemaju zupčasti remen nego umjesto njega razvodni lanac, koji se nakon određenog broja kilometara zateže, a obično se mijenja tek nakon velikog broja kilometara. Remen je tiši od lanca Ali, i ako imate lanac nakon određenog broja kilometara morate mijenjati tračni remen, vodilice, španer, vodenu pumpu... Prednost zupčastog remena je što je tiši, ne treba ga održavati, a i jeftiniji je, dok je prednost razvodnog lanca što se čuje kada se treba servisirati ili mijenjati pa teže može doći do većeg oštećenja motora. Međutim, troškovi promjene - kada do nje dođe - su veći nego kod automobila s razvodnim lancem. Ovlašteni VW servis - originalni set zupčastog remena (set: pumpa za vodu, natezač remena, zakretna remenica, zupčasti remen i radovi ugradnje u vozilo) - 2817 kn Neostar neovlašteni servis - set zupčastog remena s pumpom za vodu i radom - 1899 kn Jedno od najčešćih pitanja pri kupnji rabljenog automobila jest upravo je li promijenjen zupčasti remen. Mnogi automobili se i prodaju baš kada treba napraviti veliki servis i izmjeniti set zupčastog remena, što redovito prodavatelj ostavlja novom vlasniku. Stoga, ako kupujete rabljeni automobil na kojem bi prema broju prijeđenih kilometara ili godina korištenja automobila trebalo zamijeniti zupčasti remen, nemojte to izbjegavati i voziti se riskirajući veći kvar, već veliki servis uračunajte u trošak kupnje auta, a ako možete probajte spustiti cijenu bar za dio troškova tog servisa. Dakako, nemojte štedjeti ni na drugim vitalnim dijelovima koje treba zamijeniti, primjerice, na kočionom sustavu.      Za pogon bregastog vratila u nekim se motorima koristi zupčasti remen, a u nekima lanac. Lanac je glasniji i treba ga održavati, a zupčasti remen treba redovito mijenjati jer ako dođe u kontakt s uljem može preskočiti. To pak može u krajnjem slučaju dovesti do velikih i skupih posljedica. A upravo je Ford u 1-litrenom trocilindarskom Ecoboost turbobenzincu, koji je tri godine zaredom proglašavan najboljim, prvi predstavio zupčasti remen s podmazivanjem koji pliva u ulju. Upravo ono što se donedavno smatralo nemogućim. Time se smanjuje trošenje i buka, a remen se brže zagrijava na radnu temperaturu. Ulje ga ujedno hladi.      