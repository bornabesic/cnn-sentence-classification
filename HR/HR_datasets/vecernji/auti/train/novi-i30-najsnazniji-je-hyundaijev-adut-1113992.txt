Hyundai je premijerno u svom europskom sjedištu u njemačkom Offenbachu uoči pariškog salona automobila pokazao novu generaciju kompakta i30, svog najvažnijeg modela. Na hrvatsko bi tržište trebao stići u prvom kvartalu 2017. godine. Nova generacija i30, navode iz Hyundaija, predstavlja pametan izbor za one koji traže atraktivan dizajn, efikasnu i dinamičnu vožnju te sveobuhvatan sigurnosni paket. Diči se 5-godišnjim jamstvom bez ograničenja kilometraže. – Novi i30 pristupačan je, atraktivnog dizajna s inovativnom tehnologijom i lagan za upravljanje - rekao je Jochen Sengpiehl, dopredsjednik marketinga Hyundai Motor Europe-a. Novitet donosi najnovije aktivne sigurnosne značajke, poput sustava automatskog kočenja za sprječavanje frontalnog sudara, adaptivnog tempomata, detektora mrtvog kuta, sustava upozorenja o prilaženju vozila straga, sustava održavanja vozila u voznoj traci, identificiranja ograničenja brzine i automatskog upravljanja dugim svjetlima. Novi i30 nudi mogućnosti povezivanja smarthphone uređaja za vrijeme vožnje (Apple CarPlay i Android Auto sistem), a omogućuje i bežično punjenje. Pogonski sustavi sastoje se od turbomotora smanjene zapremnine motora, kako bi se poboljšala učinkovitost i brzina. Kupci mogu birati između tri benzinska motora i jednog 1,6-litrenog turbodizelskog motora. Nova generacija i30 prvi je Hyundai dostupan s turbobenzinskim motorom s 4 cilindra, 1,4 T-GDI sa 140 KS. Treća genercija i30 dizajnirana je u tehničkom centru u Rüsselsheimu, proizvedena u Nošovicama u Češkoj i testirana na stazi u Nürburgringu. >> Hyundai Ioniq prva je prava konkurencija Toyoti Prius 