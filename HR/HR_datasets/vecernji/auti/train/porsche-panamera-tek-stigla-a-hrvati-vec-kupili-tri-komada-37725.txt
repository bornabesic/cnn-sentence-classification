Porsche je modelom Panamera ušao u jedan posve novi segment vozila. Luksuzna i sportska limuzina, odnosno coupe s četvero vrata, trend je koji je prvi počeo primjenjivati Mercedes-Benz.Panamera je duga 497, široka 193 te visoka 142 centimetra, a teži 1770 do 1970 kilograma, ovisno o izvedbi. Model je to koji u stražnjem redu nudi dva odvojena sjedala i vrlo visoku razinu luksuza. Nepotrebno je nabrajati što se sve nudi od opreme, a valja spomenuti kako su pri izradi karoserije korišteni materijali poput aluminija i magnezija kako bi se postigla manja masa, a dakako zadržala visoka razina sigurnosti.U ponudi su tri izvedbe, S, 4S i Turbo. Pokreće ih 4,8-litreni benzinac koji u osnovnom izdanju nudi točno 400 konjskih snaga i upregnut je 6-stupanjskim ručnim mjenjačem koji snagu prenosi na stražnju osovinu. 4S, kao i Turbo, izvedba ima pogon na sva četiri kotača na koje snagu prenosi 7-stupanjski PDK mjenjač. Turbom opremljena najsnažnija izvedba ima 100 KS više, odnosno 500 konja, a do stotke su joj potrebne samo 4,2 sekunde.Prošlog smo tjedna i sami imali priliku na vrlo kratko vrijeme isprobati Panameru, a dojam je jako dobar, iako smo je vozili po kiši najvećoj u posljednjih nekoliko mjeseci. Uskoro bi jednu trebali dobiti i na test, a da i u doba krize ima kupaca za ovakve automobile, dokazuje da su već isporučena tri primjerka domaćim kupcima. Po jedan od svakog, S, 4S te Turbo, a cijena je početnog modela 129.030 eura. 4S stoji 140.765 eura, dok je za Turbo izvedbu potrebno izdvojiti 192.835 eura.Valja istaknuti kako je Porsche za pripremu promotivnih materijala posjetio i Hrvatsku. Tako je dio snimanja obavljen u Zadru, kod instalacije “Pozdrav suncu”, ali i u okolici, na cestama prema Pagu. 