Gdje se najviše isplati oprati automobil, pita se svaki vozač koji živi u gradu i nema vlastitu garažu u kojoj bi mogao sam očistiti svoje vozilo. Nekoliko je mogućnosti - odlazak u klasičnu autopraonicu kod kvartovskog obrtnika, odlazak u automatsku autopraonicu i prolazak kroz četke ili samostalno pranje u nekoj od sve popularnijih samoposlužnih autopraonica. U nekoliko frekventnih zagrebačkih samoposlužnih autopraonica provjerili smo za koliko se novca može kvalitetno oprati automobil. Naše je istraživanje pokazalo da sve posjećene samoposlužne autopraonice (u Španskom, Sigetu, Jankomiru, West Gateu i Gajnicama) za 1 kunu daju 24 do 26 sekundi vremena korištenja pjene ili vode za ispiranje automobila, odnosno voska s omekšanom vodom. To znači da za pet ubačenih kuna dobijete dvije minute pranja šamponom u mikroprahu koji omekšava i skida tvrdokornu prljavštinu i mrlje od insekata ili ispiranja. Kako biste kvalitetno oprali cijeli automobil potrebno je, ovisno o veličini i čistoći vozila, potrošiti najmanje 20 do 30 kuna. Ali, prednost ovakvih praonica je što se automobil koji nije pretjerano prljav može izvana pristojno oprati i za 15-ak kuna i to vrlo brzo, ako nema velike gužve. Druga mogućnost je odlazak u automatsku praonicu automobila, u kojoj usluga pranja stoji od 30 do 45 kuna. Primjerice, u poznatoj zagrebačkoj autopraonici koja poslovnice ima na više lokacija vanjsko pranje s aktivnom pjenom i zaštitnim voskom stoji 35 kuna, a vanjsko pranje s aktivnom pjenom i zaštitnim voskom te podno pranje i konzerviranje 40 kuna. U nekim drugim autopraonicama jednaka usluga stoji 45 ili 50 kuna. Prednost automatske praonice također je brzina pranja. Pretpranje, tretiranje, nanošenje aktivne pjene, pranje četkama, sušenje i ručno brisanje vozila traju tek nekoliko minuta jer je pranje organizirano kao na pokretnoj traci. Pohvalno je i što se nudi podno pranje vozila koje se u samoposlužnim autopraonicama ne može tako kvalitetno obaviti, kao i podno konzerviranje posebnim sredstvima protiv prohrđavanja. Cijene ručnog pranja vozila u kvartovskim autopraonicama kreću od 40 kuna. Prednost ručnog pranja jest detaljnost. Prvo se automobil pere visokim pritiskom, čime se mogu ukloniti grube nečistoće s automobila i ispod kotača. Slijedi šamponiranje s voskom te uklanjanje insekata s karoserije i nakupljene korozivne prašine od kočnica s felgi specijalnim sredstvom. Automobil se potom ispire i na njega se nanosi posebno sredstvo za zaštitu guma. Detaljno sušenje uključuje brisanje štokova automobila. Pranje i brisanje ovdje je detaljnije nego kod samoposlužnih ili automatskih autopraonica. Ali, za ručno pranje automobila treba vremena. U isto vrijeme može se prati jedan ili dva automobila, pa treba čekati red. >> Ovako se ne pere automobil! >> Priprema auta za zimu: Smolu uklonite pomoću maslinova ulja 1. Pranje Pere se vrućom vodom sa šamponom u mikroprahu koji omekšava i skida tvrdokornu prljavštinu i mrlje od insekata te se intenzivno koristi do potpunog uklanjanja nečistoća s vozila, bez potrebe za korištenjem spužve. Koristi oko 50% vremena od ukupnog vanjskog pranja 2. Vosak Obavlja se demineraliziranom, tj. osmoziranom vodom koja ne ostavlja tragove na vozilu te nije potrebno brisati vozilo krpom. Treba temeljito isprati vozilo od krova prema dnu. Koristiti oko 30% vremena od ukupnog vanjskog pranja. 3. Ispiranje Nanosi se na vozilo kako biste mu dali visoki sjaj te za postizanje efekta „klizanja" vode i drugih nečistoća s karoserije, pa vozilo nakon pranja duže ostaje čisto. Program se koristi do 20% vremena od ukupnog vanjskog pranja. 