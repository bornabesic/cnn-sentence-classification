Više od 13 tisuća novih oglasa za osobne automobile predano je u zadnjih mjesec dana na Njuškalu, najvećem internetskom oglasniku u Hrvatskoj, a najzastupljeniji modeli su Volkswagen Passat i BMW Serije 3, pokazuje statistika. Potencijalni kupci na Njuškalu mogu birati između 63 marke i 779 modela, a prema tipu goriva među osobnim automobilima daleko je najviše dizelaša – 72 posto. Benzinci zauzimaju 29 posto tržišta, a manje od 1 posto osobnih automobila su električni ili hibridi. Gledano unutar kategorije električnih automobila, najtraženiji su Mitsubishi i MiEV i BMW i3. Pri kupnji automobila godište je mnogima visoko na listi prioriteta. Na Njuškalu je najveća ponuda automobila proizvedenih od 2006. do 2012. godine, s ukupno 46 posto. Unutar tog razdoblja automobili generacije proizvedene 2009. i 2010. godine bilježe manji udio oglašavanih automobila, što je povezano i s padom prodaje novih automobila u Hrvatskoj u tom razdoblju. Što se marki tiče, među osobnim automobilima na prodaju najzastupljeniji je Volkswagen sa 16 posto udjela, koji je ujedno i najtraženija marka automobila na Njuškalu. Na drugom mjestu nalazi se Renault s 8 posto udjela, a slijede ih Opel, BMW, Mercedes i Audi. Kada je riječ o konkretnim modelima osobnih automobila, najveća je ponuda modela Volkswagen Passat, a slijedi ga BMW serija 3 s dominantnom godinom proizvodnje 2012. godine. Prodavatelji na Njuškalu u velikom broju prodaju i modele Volkswagenov Polo te generacije Golfa VI, V i VII. Golf je općenito model s najvećom ponudom osobnih automobila. S druge strane, potencijalni kupci najviše su zainteresirani za BMW Serije 3, Volkswagen Passat, Audi A4, Volkswagen Golf pete generacije i Mercedes E klase. Što se tiče marki, VW kao najzastupljenija marka vozila u Hrvatskoj pokazuje i najveći interes potencijalnih kupaca, a posebno modeli Golf i Passat. Iako je Renault na drugom mjestu s količinom ponude oglašenih automobila, bilježi manji interes potencijalnih kupaca. Ista je situacija i s Opelom, koji je treći po ponudi oglašenih automobila, ali s manjim udjelom pretraživanja. BMW se nalazi na četvrtom mjestu s udjelom u ponudi, ali je njegov udio u pretraživanju vozila na visokom drugom mjestu, što ga uz Volkswagen čini najpoželjnijom markom vozila u Hrvatskoj. Minimalna tražena cijena osobnog automobila u siječnju bila je 930 kuna. Jedna četvrtina ponude osobnih automobila ima cijenu do 25.050 kune, srednja tražena cijena osobnog automobila je 44.961 kuna, dok je 75 posto ponude osobnih automobila do 76.434 kuna. Preostalih 25 posto ponude ima cijenu do maksimalne 1,322.381 kune. Posebno se ističe skupocjeni Mercedes-Benz G 63 AMG Exclusive Designo 571 KS Speedshift, koji je najskuplji auto na Njuškalu u siječnju s cijenom od čak 1,352.606 kuna. Kada je riječ o tipu karoserije, u prodaji su najzastupljenije limuzine i kompaktni automobili. Više od 14 posto osobnih automobila su karavani, 8 posto ponude odnosi se na monovolumene te 7 posto na terenska i SUV vozila. Prema Njuškalovoj analizi, tražene cijene rabljenih automobila u odnosu na cijene novih pokazuju da su automobili stari samo jednu godinu na cijeni izgubili 22 posto, dok je za automobile stare pet godina cijena niža za 48 posto. Automobili iz 2006., 2007. i 2008. godine, kojih je u prodaji u znatnom broju, na cijeni su izgubili između 58 i 68 posto. >> VW i Golf i dalje najprodavaniji u Europi, Captur ispred Qashqaija u SUV klasi >> Istražili smo: evo koliko ćete čekati da vam stigne novi auto nakon kupnje 