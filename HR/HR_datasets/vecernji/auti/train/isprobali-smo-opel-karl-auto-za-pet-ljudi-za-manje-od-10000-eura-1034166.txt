S cijenom od 71.470 kuna Opel Karl svrstao se među najjeftinije automobile na tržištu. Najmanji je to i najjeftiniji model ovog njemačkog proizvođača, a ime je dobio po sinu Adama Opela, osnivača tvrtke. Karla, dugog 368 i širokog 160,5 centimetara, isprobali smo u šminkerskijoj izvedbi, pa se testni primjerak ne može pohvaliti cijenom ispod deset tisuća eura, no osnovni aduti modela su jednaki. Prije svega, riječ je o karoseriji s peterim vratima, a u putničkoj je kabini pet sjedala. Realno dvije osobe sprijeda i dvije straga uživat će puni komfor, no na kraćim se relacijama straga bez problema može prevesti i treća osoba. Stražnja sjedala primaju dvije dječje autosjedalice, a Isofix priključak omogućava montiranje autosjedalice i na suvozačevo sjedalo. Ugodno iznenađuje i mogućnost da se do kraja spuste stakla na prozorima u stražnjim bočnim vratima, jer to je rijetkost kod ovako malih automobila. S obzirom na segment kojem pripada, Karl nudi prilično prostranu putničku kabinu. Prtljažnik je malen. Prima 205 litara, no spuštanjem naslona stražnje klupe otvara se prostor za 1013 litara prtljage. Stražnja sjedala preklopiva su u omjeru 40:60. Mali Karl dimenzijama je - ali i kratkim prevjesima - idealan za gradske ulice. Pritiskom na gumb City upravljanje postaje još lakše, odnosno upravljač je mekši. Agilan testni primjerak pokreće trocilindrični 1,0-litreni benzinski motor od 75 konjskih snaga. Taj je aluminijski motor zapravo i jedini motor u ponudi ovog modela. Na pritisak papučice gasa reagira brzo, a ova dvoznamenkasta ergela s direktnim ubrizgavanjem i više je nego dovoljna za pristojnu vožnju. U laganom automobilu taj motor pruža osjećaj puno veće snage. Karl 1,0 postiže maksimalnih 170 km/h, a deklarirano na stotinu prevaljenih kilometara troši 4,3 l/100km. Toj se potrošnji mi ipak nismo uspjeli približiti, no zadovoljni smo i s litru većim prosjekom. Benzinac nove generacije uparen je s preciznim 5-stupanjskim ručnim mjenjačem. >> Opel Karl - novi gradski borac po cijeni od 71.470 kn >> Astra u Zagrebu prije premijere u Frankfurtu! Karl je serijski solidno opremljen. Ima šest zračnih jastuka, ESP s kontrolom proklizavanja, ABS s el. raspodjelom sile kočenja, pomoć pri kretanju na uzbrdici... Opcijski nudi široku paletu opreme kakva se obično nudi u autima viših segmenata. Primjerice, grijani kožom presvučeni upravljač (opcija) u ovoj klasi nudi samo Karl. U ponudi je i informacijsko-multimedijski sustav IntelliLink koji omogućuje integraciju s pametnim telefonima. Testni se primjerak diči najbogatijim Cosmo paketom opreme, pa stoji 85.560 kuna. 