U tvornici proizvođača automobila Tesla u Fremontu u Kaliforniji hitna pomoć je od 2014. godine do danas pozvana više od sto puta, pokazuju dokumenti do kojih je došao Guardian. Hitna pomoć dolazila je jer su radnici padali u nesvijest, imali napadaje, bolove u prsima i slično, a neki radnici kažu da je uzrok, između ostalog, pritisak uzrokovan agresivnim proizvodnim ciljevima šefa tvrtke Elona Muska. - Vidio sam ljude kako padaju u nesvijest, padaju na pod poput palačinke i razbijaju lice - rekao je Jonathan Galescu, jedan od radnika koji je vidio više puta kako hitna odvozi njegove kolege. - Samo nas pošalju da radimo oko njega dok on još uvijek leži na podu - kaže Galescu. Richard Ortiz, drugi radnik, biranim riječima govori o high-tech tvornici. - Kao da ste umrli i otišli u raj za automobilske radnike - kaže, ali dodaje: - Sve djeluje kao budućnost osim nas. Musk je komentirao navode rekavši da njegovi radnici naporno rade na teškim poslovima, ali da brine za njihovo zdravlje i dobrobit. Musk je rekao da njegova kompanija ne zaslužuje imati tržišnu vrijednost dionica od preko 50 milijuna dolara te da se ne može uspoređivati s velikim proizvođačima automobila. - Vjerujem da je ova tržišna kapitalizacija viša nego što zaslužujemo. Mi smo tvrtka koja gubi novac. Ovo nije neka situacija, na primjer, gdje smo mi pohlepni kapitalisti koji su odlučili škrtariti na sigurnosti kako bi imali više profita i dividendi i slično. To je samo pitanje toga koliko novca gubimo. I kako da preživimo? Kako da ne umremo i da svi ne izgube poslove? - rekao je Musk. 