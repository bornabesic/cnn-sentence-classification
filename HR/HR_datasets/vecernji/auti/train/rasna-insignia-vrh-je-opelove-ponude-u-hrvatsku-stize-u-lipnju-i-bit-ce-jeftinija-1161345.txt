Sportskih proporcija, elegantne siluete, upečatljivih detalja - nova Opel Insignia Grand Sport već na prvi pogled osvaja markantnim nastupom u stilu velikog kupea. Izgleda poput premium automobila, a jednako je dobar dojam ostavila i na prvim probnim vožnjama. U Hrvatskoj se očekuje u lipnju, po cijeni od 183.900 kuna za model 1,6 CDTi sa 110 KS. Dakle, bit će jeftinija od prethodne. Presložene proporcije Opelova se perjanica temelji na novoj arhitekturi vozila. Međuosovinski je razmak produljen 9,2 cm, prednji i stražnji prevjes znatno su smanjeni, a trag kotača je proširen. U krstarici dugoj 489,7 centimetara vozač - u ergonomski oblikovanim, po želji grijanim i ventiliranim sjedalima s funkcijom masaže - sjedi niže, linija krova također je niža (Insignia je visoka 150 cm), a u putničkoj kabini prostora je osjetno više. Vozač i suvozač laktovima se ne diraju, a na stražnjim će sjedalima i krupniji putnici imati dovoljno prostora - čak i uz visokog vozača. Insignijin je interijer poput izloga inteligentnih tehnologija. Na zaslonu koji se projicira na vjetrobransko staklo prikazuje se brzina, prometni znakovi, upute navigacije. Adaptive Cruise Control objedinjuje i automatsko kočenje u slučaju nužde. Pomoć u držanju prometnog traka ima i automatsku korekciju upravljanja, odnosno Insignia sama okreće upravljač kako bi se vratila u svoj trak. Kamera pokriva 360° s ptičjom perspektivom, a vozilo koje joj prilazi bočno straga ‘vidi’ na udaljenosti do 20 metara. Osobni pomoćnik za povezivanje i usluge Opel OnStar za vozača sada može i rezervati hotela te naći parkirno mjesto. Nastavno na tu raskoš u kabini, oduševljava ogroman prtljažnik, koji prima od 490 do 1450 litara. Uz presložene proporcije, do 175 kilograma manja masa dala je doprinos boljim voznim osobinama. Dinamična Insignia zavojite ceste i pri većim brzinama svladava precizno i stabilno. Moderni turbo benzinci Agilnijoj vožnji i boljoj upravljivosti s novom se generacijom pridružila i veća učinkovitost. U Insignijine se adute upisao i 1,5-litreni turbo benzinski motor sa 140 i 165 konjskih snaga, brzog odziva, uglađenog rada i uzorne dinamike. S druge strane benzinske palete je 2,0 Turbo s 260 KS i okretnim momentom od 400 Nm. Turbo dizelski motori sežu od 1,6-litarskog sa 110 KS do 2-litarskog sa 170 konja. Uz nove i učinkovite 6-stupanjske ručne mjenjače u ponudi je i novi 8-stupanjski automatski mjenjač s optimiziranim trenjem, koji stupnjeve prijenosa mijenja glatko i brzo. >> Nova Opel Insignia Grand Sport otkrivena u stilu velikog kupea >> Opelov prvi crossover već se ukazao u Zagrebu, u salonima krajem lipnja Nova Insignia Grand Sport donosi i najprofinjeniji sustav pogona na sve kotače u klasi. Pametan sustav pogona na sve kotače ima vektorsku raspodjelu okretnog momenta između pojedinačnih kotača. Dodatno unaprijeđeno podvozje FlexRide ovisno o situaciji ili željama vozača prilagođava amortizere, upravljanje, odziv gasa i točke promjene stupnjeva prijenosa (kod automatskih mjenjača) nezavisno ili na temelju načina rada Standard, Sport ili Tour koje vozač može odabrati. 