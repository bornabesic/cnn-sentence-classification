Infinitijev prvi kompakt Q30 razvijen je u suradnji s Mercedesom i preuzeo je neka rješenja od A-klase, ali je zadržao vlastiti karakter. Isprobali smo ga u top izvedbi s 2,1-litrenim turbodizelašem sa 170 KS i 350 Nm okretnog momenta, AWD pogonom na sva četiri kotača i naizdašnijim paketom opreme Sport. Zbog toga pozornost privlači sve - od vanjskog robusnog izgleda kojim podsjeća na crossover (uskoro na tržište dolazi i povišena varijanta QX30), pa do luksuzno uređene unutrašnjosti presvučene većinom alkantarom i kožom, finim metalnim umetcima, kvalitetnom plastikom i piano lakom. Izgled brzinomjera, tipke na vratima i volanu, ručice brisača, položaj električne ručne kočnice, pa čak i sam ključ dobro su poznata rješenja iz Mercedesa. Sve je dobro posloženo i intuitivno. Infiniti Q30 pruža raskošan prostor za vozača i suvozača dok je na stražnjoj klupi ipak skućenije nego što bi se prema dimenzijama očekivalo (dužina 443 cm), a ni prtljažnik od 368 litara ne spada u veće u segmentu. No, može se proširiti do 1223 litre. Mercedesov dizelaš u kombinaciji sa 7-stupanjskim automatikom s dvije spojke odlično vuče već od niskih okretaja, a puni potencijal pokazuje na otvorenoj cesti. Potrošnja u gradu približila se 8 l/100 km, dok se na otvorenoj cesti spušta i ispod pet litara. Zbog crossoverskog izgleda modelu Q30 odgovara i AWD pogon koji po potrebi na stražnje kotače prebacuje do 50% okretnog momenta, ali nije to automobil za neke veće terenske zadatke. S ovakvim motorom, pogonom i opremom stoji visoke 384.902 kune, dok je početna cijena Q30 s 1,5 dizelašem od 109 KS 255.386 kuna. >> Infiniti Q50 i Q70 - japanski odgovor na njemačke adute 