Čak 2652 konjske snage u samo 6 automobila! Ta nas je ponuda snage u modelima 911 Turbo S (580 KS), Panamera Turbo (550 KS), Panamera 4S Diesel  (422 KS), Macan Turbo (400 KS), Cayman S (350 KS) i Boxster S (350 KS) dočekala u Splitu na Porsche Road Touru, koji se već tradicionalno održava jednom godišnje u Hrvatskoj, a sve u sklopu europske turneje proizvođača luksuznih sportskih automobila iz Stuttgarta u kojoj performanse moćnih automobila mogu isprobati (potencijalni) kupci i novinari. Na putu od Splita do Zadra, kolona moćnih Porsche automobila protutnjala je zanimljivim lokalnim cestama splitskog zaleđa, a vozeći se sablasno praznim Dugobabama i ulazeći na autocestu A1 u Vučevici postalo nam je jasno zbog čega je to najosporovaniji izlazak s autoceste Zagreb-Split, koji vodi do rodnog mjesta oca bivšeg premijera Ive Sanadera. A na zadarskom aerodromu Zemunik u kontroliranim uvjetima mogli isprobati slalom vožnju u Porscheu Cayman S i ubrzavanje Porsche 911 Turbo S pomoću “launch controla”. A to je bolje rečeno pravo ispaljivanje iz mirovanja pa sve do 250 km/h (da je pista duža mogli bismo pojuriti i do maksimalnih 330 km/h. Do stotke pomoću “launch controla” koji automatski maksimalno starta automobil, 911 Turbo S sa 380 KS (20 više nego lanjski model) s mjesta do 100 km/h potjera za samo 2,9 s, što je brže, primjerice, i od lovačkih aviona poput MiG-21 ili F-16.  Koliko god bili pripremljeni na strelovito ubrzanje, na probnoj vožnji u suvozačkom sjedalu iznenadi vas lijepljenje za sjedalo i djelovanje sile koja pokreće 911 Turbo S pokretan 3,8-litrenim straga postavljenim 6-cilindrašem sa 580 KS i 750 Nm koja se prenose na podlogu putem automatskog PDK mjenjača sa dvije spojke i 7 stupnjeva prijenosa na sva četiri kotača, do stotke ispod 3 s, a do 200 km/h za samo 9,9 s. Nekako je lakše kad se sjedne za upravljač, ali pratiti baš ništa, primjerice, brzinomjer ne možete koliko ste koncentrirani na držanje pravca automobila (koji ide i sam pravocrtno) i pravovremeno kočenje (koje se odvija ekspresno). Fascinantno! Cijena Porschea Turbo S jest 2,1 milijun kuna. Slalom vožnja Caymanom S pokazala je koliko su pravi Porsche automobili, pritom mislimo na dvosjede, uistinu odlični vozači auti i prije svega zabavni za vožnju. Cayman S je brz i poletan, savršeno leži u zavojima i zbog kirurški preciznog upravljača vozaču daje samopouzdanje da može s automobilom baš sve što poželi. Dakako, na pisti, a ne u realnom prometu gdje takva vožnja pogotovo zbog stražnjeg pogona može biti i vrlo opasna. Caymanov brat blizanac Boxster, s kojim od prije godinu dana dijeli i prefiks imena “918”, a od njega se razlikuje samo po svom mekom sklopivom krovu koji se spušta ili diže i u vožnji do 55 km/h, nudi isti takav zabavan osjećaj vožnje pravog sportskog dvosjeda samo u roadster verziji pa se sa spuštenim krovom zvuk središnje smještenog 2,5-litrenog 4-cilindričnog motora još bolje čuje. Cijena 918 Caymana S jest od 825.000 kuna, dok roadster 918 Boxster S košta od 900.000 kuna. U obje verzije je dostupan i s 6-brzinskim ručnim mjenjačem, ako i 7-stupanjskim PDK automatikom. Prvi put smo tako mogli isprobati novu drugu generaciju Porsche Panamere, koja je lani stigla na tržište. Najduži Porsche u ponudi sada je dugačak 505 cm, a sportski luksuzni četverosjed s četverim vratima sada uz limuzinsko izdanje nudi i Sport Turismo karavansku verziju. Imali smo prilike isprobati dvije  top izvedbe – benzinsku Panameru Turbo sa 4,0 bi-turbo V8 motorom sa 550 KS i 770 Nm (3,6 s do stotke, 306 km/h) i Panameru 4S Diesel sa 4-litrenim V8 dizelašem koji razvija 422 KS i 850 Nm okretnog momenta (4,5 s do stotke, 285 km/h). U vožnji su potpuno drugačiji, dok je Panamera Turbo pravi sportaš kojeg će obožavati agresivniji vozači pa svaki jači pritisak na gas ubrzo završava kočenjem, jer je naprosto superprebrza i na autocesti će vam se uvijek netko ispriječiti na putu ako se baš želite voziti prebrzo, dizelska Panamera je vrlo uglađena i može se voziti sasvim ugodno umjerenim tempom. Ali, i ona prebacivanjem u mod vožnje Sport, a pogotovo Sport+, kada se postavke ovjesa i motora prilagođavaju za dinamičnu vožnju, postaje pravi sportaš. Primjerice, ovjes se visinom prilagođava odabiru načina vožnje, a s tri nove komore zračnog ovjesa omogućuje udobnost i sportske performanse kao i više sigurnosti. Vozač baš ničim ne dobiva dojam da vozi petmetarski automobil, pa se vožnja zavojitom cestom čini jednostavnom i zabavnom, kao u bitno manjim sportskim autima. Ne baš kao u 911 ili Caymanu, ali jako lijepo i sigurno. Ako baš netko želi znati, bez štedljive vožnje dizelska Panamera nam je imala prosječnu potrošnju od 11,1 l/100 km (službena tvornička jest 6,8 l/100 km).  Da se radi o potpuno novom modelu vidi se i u unutrašnjosti koja u Panameri izgleda stilizirano i tehnološki napredno. Najfiniji materijali i multimedija su na vrhunskoj razini, a u skladu s današnjim trendovima na središnjoj konzoli se nalazi 12,3-inčni ekran odlične rezolucije preko kojeg se upravlja naprednim infotaiment sustavom i navigacijskim uređajem. I na instrumentnoj ploči osim analognih brzinomjera i obrtomjera, nalazi se 7” ekran koji služi kao putno računalo, ali i navigacijski uređaj. I straga, gdje sada ima više mjesta zbog povećanja međuosovinskog razmaka je osjećaj “direktorski”, ali Panamera jest ipak, za razliku od Mercedes S-klase, Audija A8 ili BMW Serije 7, pravi vozački automobil u kojem vlasnik sjedi za volanom, a ne na stražnjem sjedalu. Porsche Panamera 4S Diesel stoji 1.237.518 kuna, a za Porsche Panameru Turbo treba izdvojiti 1.677.457 kuna. 