Švedski proizvođač vozila Volvo izvijestio je da će udružiti snage s američkom tehnološkom kompanijom za posredovanje u uslugama prijevoza Uber na 300 milijuna dolara (265 milijuna eura) vrijednom projektu razvoja autonomnih automobila. "Uber i Volvo koristit će isto temeljno vozilo u sljedećoj etapi svojih strategija razvoja autonomnih automobila", objavio je u četvrtak švedski proizvođač automobila, sada u vlasništvu kineskog Geelyja. "Tako će Uber ugraditi svoje sustave za autonomnu vožnju u Volvove automobile", dodaje se u priopćenju švedske kompanije. Uber i Volvo su osnivači koalicije predstavljene u travnju, koja želi na američko područje progurati legalnost samovoznih automobila. Članice grupe su i Google, autoproizvođač Ford i Uberov konkurent Lyft. Dvije su kompanije u travnju pokrenule inicijativu radi lobiranja u SAD-u za zakonsko rješenje za autonomne automobile. Naknadno su im se pridružili i Google, automobilski div Ford i Uberov konkurent Lyft. Prethodno su Uber i Volvo objavili plan o razvoju autonomnih automobila koji će prevoziti putnike bez ljudske intervencije. Uber je ​​prvi takav automobil predstavio u svibnju, izvijestivši da je počeo testirati model ​​autonomnog vozila na ulicama Pittsburgha. Inženjeri Volva još su 2014. počeli testirati poluautonomna vozila u švedskom gradu Goeteborgu, gdje se nalazi i sjedište tvrtke. Iduće godine Volvo će omogućiti određenom broju ispitanika da testiraju vozila na ulicama Londona i Goeteborga. "Više od milijun ljudi svake godine umire u prometnim nesrećama. Tehnologija autonomnog upravljanja mogla bi pomoći u sprečavanju takvih nesreća ali ne možemo to napraviti sami", konstatirao je u priopćenju čelnik Ubera Travis Kalanick. "Zato je naše partnerstvo s velikim proizvođačima poput Volva toliko važno", dodao je Kalanick. Izvršni direktor švedske kompanije Hakan Samuelsson kazao je pak da projekt autonomnih vozila smješta Volvo "u samo središte tehnološke revolucije u automobilskoj industriji". >> Poginuo vozač Tesle s autopilotom – kamere nisu prepoznale prikolicu traktora 