Talijanski Fiat vraća se u kompaktnu klasu godinu dana nakon prestanka proizvodnje modela Bravo i to novim modelom starog imena Tipo. Ime vuče korijene iz bliže, lai i dalje prošlosti marke. Tipo je prvi pravi Fiatov predstavnik "golf" klase, koji je 1989. godine proglašen Europskim autom godine, a bio je 90-ih vrlo popularan i kod nas. Kasnije ga je zamijenio Bravo, pa Stilo, pa opet Bravo. Pokušao je Fiat u međuvremenu i s niskobudžetnom kompaktnom limuzinom Lineom, ali na našem tržištu prošla je nezapaženo. Tipo će imati tri karoserijske izvedbe. Limuzinska na tržište stiže prva, a isprobali smo ju prošlog tjedna u Torinu. Tipo u izvedbama klasičnog hatchbacka i karavana stiže kasnije iduće godine. Proizvodi se, kao i Linea, u turskoj Bursi, ali s tim modelom nema mnogo zajedničkog. Novi Tipo nastao je na platformi koju koriste Fiat 500L i Fiat 500X. To je odlična vijest jer su ta dva Fiatova modela za pohvalu. U Italiji od 12.500 eura Međuosovinski razmak je rastegnut na 263,6 cm, a ukupna je dužina limuzine 453,2 cm. U kabini je zaista prostrano, a Tipo je po mjestu za koljena najbolji u klasi. Naprijed se mogu voziti dvije osobe visoke 188 cm, a straga troje visokih do 180 cm. Prtljažnik prima nadprosječnih 520 litara. I u širinu je Tipo izdašan, pa vozač i suvozač imaju puni komfor za ramena, dok straga postoje tri sjedala. Dakako, tri putnika ne uživaju puni komfor, ali imaju solidan. Tipo se dimenzijama smjestio između Škode Rapid i Octavije, a glavni konkurenti će mu na tržištu biti, primjerice, Hyundai i30, Citroen C4 i Ford Focus, koji od spomenutih jedini ima u ponudi sve tri karoserijske izvedbe, kao što će imati Tipo. Na prvim testnim vožnjama imali smo priliku isprobati samo jednu verziju, s najjačim dizelskim 1,6-litrenim motorom od 120 KS i 320 Nm okretnog momenta. Taj je motor već dokazan (9,7 s do stotke, 199 km/h) i je pravi štedljivac, za svaku preporuku. Uparen s preciznim 6-brzinskim mjenjačem u svim je režimima vožnje suveren, a u prosjeku nam je na mješovitoj testnoj ruti trošio 5,6 litara. Jako dobro. U ponudi je još i 1,3-litreni M-Jet dizelaš sa 95 KS i 200 Nm te dva benzinska atmosferska motora sa 95 i 110 konjskih snaga. Snažniji će benzinac biti dostupan i sa 6-stupanjskim automatskim mjenjačem. Materijali, završna obrada i oprema u isprobanom su primjerku na solidnoj razini. Ima tu detalja iz Fiata 500L i 500X, doduše ne onako stilski fino izvedenih, ali sve je na očekivanom mjestu i, što je još bitnije, vrlo ergonomski i funkcionalno te jednostavno za svakodnevnu uporabu. U vožnji je Tipo vrlo robustan, a u isto vrijeme i udoban pa suvereno prolazi neravnine i ležeće policajce, što će znati cijeniti naši kupci. Dinamika vožnje je sasvim solidna. U HR skuplji zbog trošarine Kako najavljuje talijanski proizvođač, jedan od glavnih aduta Fiat Tipa bit će njegova cijena. U Italiji će početna biti 12.500 eura, što je vrlo povoljno za ovako prostran automobil. To je i bio glavni cilj Fiata – ponuditi najveću vrijednost za uložen novac kupca. Ali, premda je cijena diskontna, Tipo se, barem u ovoj isprobanoj verziji ne čini niskobudžetan. A to nije ni po opremi. Primjerice, za tih početnih 12.500 eura Talijani nude osnovni 1,4 MJet benzinac sa 95 konjskih snaga, ali i opremu poput multimedijskog Uconnect sustava (koji u početnoj verziji dolazi s LCD ekranom, radijem i Bluetooth hands-free sustavom, u srednjoj sa 5-inčnim zaslonom osjetljivim na dodir, a u trećoj i s TomTom GPS navigacijom), šest zračnih jastuka, aluminijskih naplataka, parkirnih senzora... Na hrvatskom bi tržištu, gdje stiže u ožujku, Tipo zbog većih trošarina mogao stajati od oko 13.500 eura (102.500 kuna). >> Fiat ime Tipo vraća kompaktnom limuzinom >> Talijanska Miata privlači izgledom i voznim umijećem 