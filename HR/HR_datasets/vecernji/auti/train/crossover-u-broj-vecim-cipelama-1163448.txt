S novom generacijom modela Scenic Renault je napravio oštar zaokret od tradicionalnog i praktičnog jednovolumena prema trendovskom crossoveru. Da ne bude zabune, Scenic je i dalje praktičan, prostran, prilagodljiv... I dalje je sve ono zbog čega su se već brojne obitelji zaljubile u jednovolumene. No, sad izgleda robusnije jer je usvojio vizualne elemente modernih crossovera (odignutiji je od tla, linija krova mu je niža). Uz to, francuski mu je proizvođač serijski podario 20-inčne naplatke. Iako se to na prvi pogled ne bi moglo zaključiti - već je dojam da je jedina prednost velikih kotača odličan izgled - ovako obuven Scenic dobro upija neravnine na prometnicama. U vožnji je agilan, ali i udoban, iako mu je ovjes nešto tvrđi. Upravljivost je na zavidnoj razini. Prostora na udobnim prednjim sjedalima ima u izobilju, straga je ipak skučenije, usprkos jednovolumenskoj osnovi. U obiteljskom automobilu dugom 440,6 centimetara zadovoljni smo prtljažnikom zapremnine 572 litre. Pomicanjem stražnje klupe može se dobiti dodatnih 130 litara. Instrumenti su pregledni, moderni i prilagodljivi vozačevim sklonostima i potrebama. Iako izgleda impresivno, centralni zaslon je kompliciran, da se dođe do neke od funkcija potrebno se baš angažirati. Turbodizelski motor raspolaže sa 160 KS i 360 Nm. Najsnažniji je od četiri dizelaša ponuđenih u Scenicu. Brzog je odziva, uglađen i relativno štedljiv. Tijekom testa trošio nam je 6,4 l/100 km, a deklarirana mu je prosječna potrošnja 4,5 l/100 km. Uparen je s odličnim 6-stupanjskim EDC automatskim mjenjačem s dvije spojke, brzih izmjena stupnjeva prijenosa. Cijena osnovnog Renault Scenica iznosi 139.400 kuna. Uz snažan dizelski motor, testni primjerak ima i najraskošniju Bose opremu te obilje dodatnih elemenata, poput kožom presvučenih sjedala s funkcijom masaže, aktivnog tempomata, head-up zaslona, sustava za pomoć pri parkiranju, kamere za vožnju unatrag... Sve je to cijenu testnog primjerka dovelo do 259.648 kuna. >> Istražili smo: kako sigurno prevoziti više djece u autu? >> Citroën SpaceTourer s devet sjedala, tri motora, dvije duljine 