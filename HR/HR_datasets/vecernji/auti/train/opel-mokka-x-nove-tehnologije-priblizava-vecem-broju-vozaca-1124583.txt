Nova Mokka X, model s kojim Opel u svoju gamu uvodi X kao oznaku za SUV i crossover modele, stigla je na hrvatsko tržište po cijeni od 139.900 kuna. Za taj se iznos nudi početna benzinska izvedba s 1,6-litrenim motorom od 115 konjskih snaga i Selection opremom. Iako već početna oprema obuhvaća sve stavke potrebne prosječnom vozaču - pa tako i ESP nove generacije i pomoć pri kretanju uzbrdo, klima-uređaj, radio USB s komandama na upravljaču, Bluetooth, 6 zračnih jastuka, tempomat, putno računalo, el. podizanje prednjih prozora... - iz Opela očekuju da će najtraženija biti srednja razina opreme Enjoy Plus, koja obuhvaća i neke tehnološke specifičnosti. Konkretno, u Enjoy Plus izvedbi je dvozonski automatski klima-uređaj, kao i prednji i stražnji električni prozori, električno preklapanje retrovizora, senzor kiše, prednje maglenke, prednji i stražnji parkirni senzori. Tako opremljena Mokka X na našem bi tržištu najtraženija trebala biti s dizelskim 1,6 CDTI motorom od 110 konjskih snaga (164.000 kn), koji je na raspolaganju i u inačici od 136 KS. Novi 1,4-litreni turbobenzinski motor od 152 KS u ponudi je samo uz 4x4 pogon i automatski mjenjač sa šest stupnjeva prijenosa. Kod 4x4 pogona Mokke X, brojni senzori neprestano prate kut skretanja s pravca, uzdužno i poprečno ubrzanje, položaj upravljača, brzinu okretanja kotača, poziciju pedale gasa, broj okretaja motora. Okretni moment automatski se - ovisno o trenutnoj situaciji - prebacuje između prednje i stražnje osovine, na koju može prebaciti do 50% momenta. Novu Opel Mokku X, uz dinamičniji dizajn, karakteriziraju i relativno niske cijene naprednih sustava, koji tako postaju dostupniji širem krugu kupaca. Primjerice, za full LED prilagodljiva svjetla, trenutačno najnaprednija u segmentu, valja doplatiti 11.200 kuna, a u paketu s navigacijom i stražnjom kamerom stoje 14.000 kuna. Za novu generaciju Opel Eye prednje kamere - koja obuhvaća sustav prilagođavanja svjetala, prepoznavanje prometnih znakova, upozorenje na opasnost od nesreće - valja doplatiti 5600 kuna. >> Veliki češki SUV model Kodiaq usvojio je čisti njemački dizajn 