Niske temperature neuobičajene za kraj travnja iznenadile su većinu vozača koji su dolaskom proljeća i visokih temperatura nakon zime obavili redovnu sezonsku izmjenu guma. Ali, bez obzira što nas nestabilno vrijeme ponekad iznenadi, topliji dio godine nesumnjivo dolazi i ako prije ovog zahlađenja niste obavili izmjenu guma, istražili smo gdje to sada možete obaviti i koliko će vas stajati. Dakle, ako imate uskladištene ljetne pneumatike od prošle jeseni trebate zimske gume demontirati, a ljetne montirati na kotače te ih balansirati kako bi bili potpuno spremni za vožnju u toplijem dijelu godine. Besplatno uz kupnju guma Zamjenu zimskih guma ljetnima i njihovo balansiranje možete obaviti kod svakog vulkanizera. Balansiranje guma je važno jer neizbalansirane gume uzrokuju vibracije što za posljedicu ima neudobnost i manju sigurnost, a uzrokuju i preuranjenu te neuravnoteženu istrošenost guma te nepotrebno trošenje ovjesa (amortizeri, ležajevi). Balansiranje je postupak kojim se masa kotača uravnotežuje, te se raspodjeljuje opterećenje na različitim stranama iste osovine, a time se postiže dobra raspodjela opterećenja što smanjuje vibracije i povećava udobnost u vožnji. Stoga, nemojte štedjeti na balansiranju jer ćete se udobnije voziti i izbjeći eventualne kvarove. Redovna cijena izmjene guma i balansiranja u zagrebačkim vulkanizerskim radionicama jest 50 kuna za osobni automobil za čelični naplatak do 15 cola, dok je za aluminijski naplatak viša za pet kuna po gumi. Ventil, ako ga je potrebno zamijeniti, dodatno se naplaćuje deset kuna po komadu. Primjerice, montiranje gume od 15 cola na čelični naplatak u Vulkalu stoji 50 kuna, a u Molydonu 46,55 kuna. U Neostaru, servisu za sve vrste automobila, demontaža, montaža i balansiranje seta guma za, primjerice, automobil kompaktne klase stoji 199 kuna. Neki trgovci gumama, primjerice Auto Krešo, nude besplatnu montažu i balansiranje ako se pneumatici kupe kod njih. Jeftinije možete proći ako pratite i uplatite ponude na stranicama za grupnu kupovinu. Povoljnija grupna kupnja Primjerice, na stranici šaljidalje.hr nudi se izmjena i balansiranje dvije gume za 50 kuna. Slično je i na web stranici ponudadana.hr gdje se može kupiti kupon za izmjenu i balansiranje četiri gume već za 99 kuna. Ali, kada uplaćujete takve ponude na stranicama za kolektivnu kupovinu pripazite u kojoj se radionici obavlja izmjena i balansiranje guma jer se takvi radovi nude i u autopraonicama. Ne znači da oni neće dobro obaviti posao, ali vulkanizeri su ipak stručniji. Gdje s gumama koje smo skinuli s kotača, pitaju se mnogi vozači. Oni koji imaju garažu ili drugi pogodan prostor za skladištenje guma do ponovne sezonske izmjene nemaju tih problema. Rješenje nude vulkanizeri, koji ih čuvaju uz naknadu. Neostar ima “hotel za gume”, pa čuvanje i skladištenje seta guma (4 gume) u trajanju jedne sezone (6 mjeseci) stoji 149 kuna. Skladištenje guma nude i drugi vulkanizeri, primjerice, Vulkal naplaćuje čuvanje pneumatika 30 kuna po gumi od 12-16 cola (35 kuna uz naplatak), a Molydon će za 29,45 kuna mjesečno čuvati set guma.      