Redizajnirana verzija Porscheova ulaznog modela od sada se zove 718, prema brojčanoj oznaci koju su nosili Porscheovi modeli iz 50-ih i 60-ih godina prošlog stoljeća. Za sada je Porsche objavio fotografije roadstera Boxstera, koji će na salonu u Ženevi imati premijeru, a njegov brat blizanac s krovom Cayman (proizvodi se od 2005.) očekuje se kasnije tijekom godine. Oba će modela sada imati oznaku 718 i ovisno o tome radi li se o roadsteru ili coupeu dodatak Boxster ili Cayman. Najveća novost - osim promjene imena - novi su Porscheovi četverocilindrični turbobenzinski motori, koji zamjenjuju dosadašnje atmosferske šestcilindraše. Učinkovitiji novi motori Novi motori nesumnjivo dolaze zbog sve strožih ekoloških normi, pa su učinkovitiji od dosadašnji. Troše manje goriva i ispuštaju manje štetnih plinova, ali bez obzira na to zbog turbopunjača razvijaju više snage. Osnovni 718 Boxster pokretat će 2-litreni bokser s turbopunjačem koji razvija okruglih 300 KS i najveći okretni moment od 380 Nm između 1950 i 4500 o/min, što je za 35 KS i 100 Nm više od dosadašnjeg atmosferskog 2,7-litrenog 6-cilindričnog motora. Uz opcijski 7-stupanjski PDK automatski mjenjač i Sport Chrono paket do stotke će stizati za 4,7 s (-0,8 s), a najveća brzina će mu biti 275 km/h. Jači motor koji će pokretati 718 Boxster S je 2,5-litreni s turbopunjačem. Razvija 350 KS i 420 Nm okretnog momenta dostupnih između 1900 i 4500 o/min. To je za 35 KS i 60 Nm više od prethodnika (3,4-litrenog atmosferskog 6-cindričnog motora). Do stotke sa PDK mjenjačem stiže za 4,2 s (-0,6 s) te postiže najveću brzinu od 285 km/h. Usprkos povećanju snage, prosječna će im potrošnja biti oko 13% manja. Cijena od 53.646 eura Osnovne verzije stižu standardno sa 6-stupanjskim ručnim mjenjačem, dok će se spomenuti PDK automatik, s kojim će 718 Boxster biti ekonomičniji, doplaćivati. Promjene u vanjskom izgledu očituju se u prednjem odbojniku koji ima veće usisnike zraka, kao i u novom dizajnu prednjih svjetala. Redizajnirani su i pragovi, ručke na vratima, bočni usisnici zraka te kučišta stražnjih LED svjetala. U unutrašnjosti promjene uključuju novo grafičko rješenje instrumenata, drugačije ventilacijske otvore, novi upravljač i poboljšan multimedijski sustav. Cijena 718 Boxstera u Njemačkoj će biti 53.646 eura, dok će 718 Boxster S model stajati 66.141 euro. U Hrvatskoj se očekuju nešto veće cijene zbog naših trošarina i većeg PDV-a.   >> Zeleno svjetlo za prvi Porscheov model samo na struju >> Novi 911 Turbo S do stotke stiže za samo 2,9 sekundi 