Deveta generacija Honde Civic uskoro će otići u povijest, jer će nova generacija na europsko tržište stići već na proljeće. Izgled noviteta dizejnerska je evolucija još uvijek aktualnog modela koji smo isprobali. Testirani model pokretao je 1,6-litreni i-DTEC motor sa 120 KS i 300 Nm okretnog momenta koji ostaje u ponudi i bit će i dalje najtraženiji agregat. Vrlo svjež i aktualan dizajn Civica na zalasku rezultat je redizajna koji je Honda obavila prije dvije godine, pa u testnoj varijanti sa Sport paketom opreme koji uključuje atraktivnu masku i karoserijske detalje u crvenoj boji izgleda vrlo privlačno i dinamično. Civic je već godinama najprostraniji i najpraktičniji kompakt na tržištu, s najvećim prtljažnikom od 477 litara i čarobnim sjedalima koja jednim potezom stražnju klupu pretvaraju u ravnu plohu u razini podnice prtljažnika, a mogu se preklopiti i na drugu stranu stvarajući veliki slobodni prostor na mjestu stražnje klupe, a da prtljažnik ostane sasvim iskoristiv. Već poznati Hondin dizelaš, usuđujemo se reći, najbolji je mali (do 1,6 l) dizelski motor na tržištu. Može se uz lakoću i zabavu bez problema voziti od 1000 o/min pa sve do crvenog i 4500 o/min. Snage ne nedostaje ni u jednom režimu vožnje, a potrošnja kreće od samo 4 litre na otvorenoj cesti. Oko pet litara troši pri 130 km/h na autocesti, a u gradu ma kako god vozili ne prelazi 6 l/100 km. Upravljač je precizan, a uz odličan ovjes, koji jednako dobro trpi gradske neravnine i dinamičnu vožnju zavojima, Civic opravdava Hondino sportsko naslijeđe i podsjeća na Civic kakav je nekad bio. Civic sa ovim motorom i bogatim Sport paketom opreme stoji 205.233,19 kuna. >> Prvi test Tipa u hatchback izvedbi - ovakav kompakt Fiat već dugo nije imao na tržištu 