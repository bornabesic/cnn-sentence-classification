Popunjavanje game novim, sve naprednijim modelima Opel je nastavio uvođenjem u ponudu Astre Sports Tourer. Karavansku inačicu Opelova kompakta (u odnosu na prethodnicu) karakterizira prostraniji interijer, veći prtljažnik, manja masa. Nova Astra Sports Tourer temelji se na novoj laganoj arhitekturi vozila te je do 190 kilograma lakša od dosad aktualnog modela. Zahvaljujući ‘strogoj dijeti’ odnosno kompaktnom dizajnu iznutra i izvana te laganoj karoseriji, Astra Sports Tourer s početka ponude ima samo 1263 kilograma. Neznatno duža od prethodne Najnoviji karavan iz kompaktne klase gotovo je jednakih dimenzija kao prethodna generacija (od stare je generacije samo pet mm duži), ali je znatno prostraniji iznutra. Astra Sports Tourer duga je 470,2 cm, široka 187,1 cm i visoka 149,9 cm, ali vozač ima 2,6 cm dodatnog prostora za glavu, a putnici straga imaju 2,8 cm više prostora za noge. Zahvaljujući pametnom rasporedu prostora Astra ST može ponijeti čak 1630 litara prtljage. Dakle, u prtljažnik nove Astre Sports Tourer može se utrpati 80 litara više nego u prtljažnik prethodnog modela. Karavanska izvedba još je više od Astre hatchback fokusirana na učinkovitost. No, uz to što uspješno kombinira prostranost, praktičnost i dinamičnost, donosi pametne detalje u opremi. Tu se, primjerice, ubraja poklopac prtljažnika koji se automatski otvara laganim pokretom nogom ispod senzora prtljažnika, ali i pametna svjetla IntelliLux LED s matricom, kao i mogućnost grijanja stražnjih sjedala. Nova generacija motora Astra Sports Tourer bit će dostupna i sa servisom Opel OnStar i novim informacijsko-multimedijskim sustavima IntelliLink s velikim mogućnostima povezivanja. OnStar bi se u Hrvatsku trebao uvesti u drugoj polovini 2016.. Poput klasične Astre, i karavan dolazi s motorima najnovije generacije, pa je Astra Sports Tourer živahnija, agilnija i zabavnija za vožnju. Dizelski i benzinski motori zapremine od 1 do 1,6 litara učinkoviti su i brzog odziva. Nude od 95 do 200 konja, a svi su pripadnici nove generacije Opelovih motora. Bitno im je smanjena potrošnja goriva. Nova Astra Sports Tourer na hrvatsko bi tržište trebala stići krajem travnja, nakon premijernog izlaganja na Zagreb Auto Showu. Očekuje se početna cijena od 133.392 kune za 1,4 benzinac od 100 KS, s prvim paketom opreme. Vrhunac ponude je Astra ST sa 200 KS za koju će trebati dati 191.000 kuna. >> Što smo ove godine vidjeli u Ženevi >> Elegantan karavan za obiteljski odlazak u prirodu 