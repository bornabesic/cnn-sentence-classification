Redizajn odrađen prošle godine nije bio opširan, ali je dovoljno detaljan da se “nova” Opel Zafira može jasno razlikovati od “stare”. Suvremeno oblikovan monovolumen ponajprije privlači prednjim dijelom s upadljivim LED dnevnim lampicama danju, a noću (opcijskim) odličnim adaptivnim LED svjetlima. Zafirina unutrašnjost je dotjerana, a najupadljivija je nova generacija multimedijskog sustava IntelliLink koji, ovisno o izvedbi, sadrži i navigacijski sustav. Innovation paket opreme ima biksenonska svjetla, dvozonski automatski klimatizacijski uređaj, električno pokretanje svih prozora, kožni upravljač s komandama audiosustava, sedam sjedala. Putnici u drugom redu imaju puno prostora, a djeca će i u trećem redu pronaći dovoljno prostora. Testiranu Zafiru pokreće spoj dvolitrenog dizelskog motora i šesterobrzinskog automatskog mjenjača. Za svaku su pohvalu performanse 170 KS snažnog dizelaša koji uvijek nudi uvjerljiva ubrzanja, neovisno o tome vozite li u gradu, na otvorenoj cesti ili autocesti, a čijih se 400 Nm okretnog momenta brinu i za više nego adekvatna međuubrzanja. Prema tvorničkim podacima, ovako motorizirana Zafira s mjesta do 100 km/h ubrzava za 9,9 sekundi te postiže maksimalnih 205 km/h. Deklarirana kombinirana potrošnja goriva je 6,1 l/100 km, no mi smo zabilježili jednu litru više. Opcijski FlexRide sustav vozaču omogućava biranje tri različite postavke tvrdoće amortizera koji osjetno mijenjaju način na koji Zafira svladava neravnine, kao i tvrdoću servoupravljača, osjetljivost papučice gasa te način rada automatskog mjenjača. 