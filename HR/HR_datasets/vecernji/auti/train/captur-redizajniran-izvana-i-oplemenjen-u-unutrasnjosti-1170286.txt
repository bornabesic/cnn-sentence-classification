Renault je malim gradskim crossoverom Capturom napravio pun pogodak. Pogođen ljepuškast dizajn u najbrže rastućoj klasi auta u Europi, dobar izbor motora i cool faktor za koji su kupci spremni platiti i do 25% više nego za isti auto B segmenta, zajamčili su uspjeh. A uspjeh je velik, tri godine zaredom Captur je daleko najprodavaniji u segmentu s više od 650.000 primjeraka u tri i pol godine, dok ga je u Hrvatskoj zadnje dvije godine prestigla samo Suzuki Vitara. Blago zatezanje bora Iako je dizajnerski Captur još uvijek svjež, Renault je obavio manji redizajn. Osvježena je maska hladnjaka, kao i svjetlosni potpis koji je sada u obliku slova C. Kao opcija nude se i full LED prednja svjetla Pure Vision, koja smanjuje zasljepljivanje drugih vozača. Prednji i stražnji odbojnik sada nude i zaštitu podvozja koja jasno daje do znanja da je Captur spreman na vožnju izvan asfalta, ali samo po blažem makadamu budući da je i dalje u ponudi samo prednji pogon. U unutrašnjosti su sada još kvalitetniji materijali, koji su utjecali i na smanjenje buke. Novi je i upravljač, a najveći iskorak napravljen je na planu multimedije koja se sad nudi u tri razine, a najbolja Media Nav Evolution omogućuje povezivanje s Android uređajima. Prvi put je Captur dostupan u izvedbi Initiale Paris, Renaultovoj tradicionalnoj premium opremi koja je poznata iz njihovih top izvedbi većih modela koja donosi luksuznu opremu poput nappa kože, 17” posebnih alu naplataka, Bose audio sustava, kromiranih detalja... A Initiale Paris verzija stiže serijski s sigurnosnom opremom koja se u ostalim verzijama doplaćuje poput sustava upozorenja o mrtvom kutu, sustava pomoći za parkiranje bez ruku, keyless ulazak u vozilo... Motorizacija i upravljački mehanizam nije mijenjan, dok su francuski stručnjaci fino podesili ovjes tako da je Captur u vožnji još komforniji. Lakoća upravljanja, kompaktne dimenzije, vrlo solidna prostranost za automobil dugačak 412 cm s 370 do 455 litara (ovisno o uzdužno pomičnoj stražnjoj klupi, a proširiv je do 1235 l) i uz, dakako, atraktivan “cool” izgled i dalje su najveću aduti Captura. I dalje se nude dva turbobenzinca 0,9-litreni TCe sa 90 KS i 1,2 TCe sa 120 KS (opcijski uz EDC automatik s dvije spojke) te dva turbodizelaša 1,5 dCi sa 90 (opcijski uz EDC) i 110 KS. Prosječnih 5 litara na 100 km Upravo smo jači dizelaš isprobali vozeći se ugodno uz obalu koja spaja Sjeverno i Baltičko more, a kako su u Danskoj ograničenja brzine vrlo rigorozna (50 km/h-70 km/h na otvorenoj cesti, 110 km/h na autocesti), potrošnju manju od 5 l/100 km smo postigli bez problema. Cijena novog Captura s početnom, ali već bogatom opremom Zen, ostala je ista kao i do sada, za početni TCe 90 potrebno je izdvojiti 124.400 kuna, a za početni dizel dCi 90 139.400 kuna. Ostale verzije će poskupjeti 2000 kuna, a top model s opremom Initiale Paris bit će 18.000 kuna skuplji od od Dinamic modela. U Renaultu i dalje prvenstveno računaju na mlađe kupce s ležernijim stilom života. Captur, koji je bio jedan od začetnika individualizacije i trenda ponude dvobojnih karoserija, sada nudi još veće mogućnosti personalizacije. A dolazi i s tri nove boje: narančastom Atacama, plavom Ocean i crnom Améthyste. Više od 30 mogućih kombinacija kupcima omogućuje prilagoditi vanjski izgled, a u unutrašnjosti se može birati i 6 boja te 5 boja ukrasnih detalja. 