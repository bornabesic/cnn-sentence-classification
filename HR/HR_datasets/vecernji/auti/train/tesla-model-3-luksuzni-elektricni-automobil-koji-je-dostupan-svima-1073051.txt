Karizmatični poduzetnik Elon Musk predstavio je četvrti automobil svojeg velikog brenda Tesle pred 800 ljudi u sjedištu kompanije u Hawthorneu u Kaliforniji. Za Teslu Model 3 Musk tvrdi kako je konačno automobil koji će električno vozilo pogurnuti iz egzotike u mainstream. Jednostavno, južnoafričko-američki poduzetnik smatra kako je upravo ovo automobil koji će promijeniti svijet. Model 3, prema Musku, ubrzat će tranziciju prema održivom prijevozu. Bez sumnje, radi se o iznimno lijepom automobilu, ako se nekome nije dopao robusni Model S, vrlo je vjerojatno da će prema trojci imati više empatije. U klasi je Audija A4 i BMW-a serije 3, Mercedesove C-klase... Ni performanse nisu za baciti, do 100 km/h stiže za šest sekundi, a domet mu je gotovo 250 km. Opremljenost je poslovično visoka, uz slatki dodatak – stakleni krov. Cijena je konačno konkurentna, u SAD-u osnovni model stoji 35.000 dolara pa je navala velika. Do trenutka u kojem je Musk predstavio automobil, akontaciju je uplatilo više od 130.000 ljudi. Preračunato: više od četiri milijarde dolara. A to sve unatoč vijesti da će se prvi auti isporučiti tek krajem 2017. godine. Europa dolazi na red nakon Amerike, a prednost imaju kupci modela S i X.  