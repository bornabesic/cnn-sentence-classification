Rijetki su oni koji 'ne padnu' na šarm starijih automobila, a mnogi i danas žale za dizajnom i 'dušom' koju su posjedovali. Dok današnji automobili liče kao jaje jajetu, raznolikosti prije nije nedostajalo što se najbolje vidi na oldtimerima koji na ulici svjedoče o prošlim vremenima. Pera dizajnera bila su puno slobodnija pa se za neke automobile može reći da su prava remek djela. Baš kao i slike poznatih slikara i ovim automobilima cijena raste s godinama tako da su, u jednu ruku, dobra investicija. Uvjerljivo najskuplji oldtimer koji se nudi na Njuškalu je Mercedes Benz 280SL Pagoda iz 1971. godine. Prodavač tvrdi da je on prvi vlasnik i da je automobil prošao samo 34 tisuće kilometara. Također navodi kako auto nije restauriran te da je kao nov i čuvan od prvog dana. Vlasnik za njega traži 953 tisuće kuna i ne planira uzeti niže ponude. U Viškovu se nalazi Aston Martin V8 Coupe iz 1973. godine. Automobil dođe 663 tisuće kuna, no potrebno ga je 'složiti do kraja'. Vlasnik je napravio 'generalku' na motoru i mjenjaču, a automobil je dobio i novu boju. Uz njega nudi se i Aston Martin Lagonda te vlasnik obećava 'bolju cijenu'. Za 622 tisuće kuna prodaje se Jaguar E-Type V12 5,3L. Ovaj ljepotan napravljen je 1973. godine i prošao je 64000 kilometara. Registriran je i spreman za vožnju. Nešto jeftiniji od njega je Jaguar Mkx 4,2 iz 1966. godine. Za 587 tisuća kuna dobit ćete potpuno novi agregat i novu mjenjačku kutiju. Proizvedeno je 260 komada s ovim motorom, a ukupno su 33 automobila proizvedena s ovim kompletom opreme i većina ih je prodana u SAD i UAE osim ovog koji je preko Švicarske našao put do Hrvatske. Za kraj ostaje zanimljiv Ford Thunderbird koji košta 550 tisuća kuna. Radi se o preradi u režiji njemačke tunerske kuće Anderson Germany. Crna vanjština u kombinaciji s crvenom kožom u unutrašnjosti zasigurno će vas ostaviti bez daha kao i sve one pokraj kojih prođete. >> Kupujete ili prodajete automobil? Evo kakvo je stanje na tržištu! 