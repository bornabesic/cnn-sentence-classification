Elon Musk, osebujni poduzetnik, vlasnik Tesla Motorsa koji istodobno planira naseliti Mars, opet je u središtu pozornosti. Ovaj put obećao je da će sva buduća vozila Tesla opremiti hardverom koji omogućava potpuno autonomnu vožnju automobila. Sve će Tesle od sada, dakle, dolaziti s osam kamera koje nadziru okolinu u 360°, s dvanaest ultrazvučnih senzora te radarom s prednje strane. Za koordinaciju i analizu podataka koristit će se ugrađeno računalo koje je, tvrde, 40 puta moćnije nego ono do sada ugrađivano u njihove automobile. Borba za tržište Njime će upravljati Teslin softver, odnosno računalna neuronska mreža. Cijelom sustavu autopilota u Tesli su odredili i cijenu te će koštati 8000 dolara uz vozilo, dok samo sustav bez kupnje vozila ima cijenu od 2000 dolara više. Oni pak, koji žele sadašnju razinu autonomnosti, mogu platiti 5000 dolara, dok će hardverski automobil ipak biti opremljeni za “jaču” autonomiju. Ovo je prvi put da je netko u autoindustriji odredio cijenu sustava i vjerojatno je time postavio i “benchmark” ili cjenovni prag i razinu očekivanja koja moraju biti zadovoljena. Usto Elon Musk razmišlja i o pokretanju vlastite mreže dijeljenih vozila i vožnji čime bi se smanjili troškovi kupcima odnosno tako bi se isplatila i proizvodnja i prodaja autonomnih vozila. Jer Elon Musk i Tesla nisu jedini koji se visokom tehnologijom bore za buduće tržište autonomnih vozila i vožnji. BMW, Ford Motor, General Motors, Alphabetov Google i Uber također testiraju samovozeće automobile na javnim cestama i pripremaju se za budućnost vožnje. Svaki proizvođač vidi priliku i razmišlja o budućoj potražnji za autnomnim vozilima i dijeljenoj ekonomiji, tvrdi Arun Sundararajan, profesor sveučilišta New York. Dijeljena vožnja Iz Tesle, istina, još nisu pojasnili o kakvoj to usluzi točno govore te kakvi su uvjeti komercijalne djelatnosti. Detalje će, kažu, objaviti sljedeće godine. Softver za autonomnu vožnju mora biti testiran i ocijenjen i moraju ga odobriti regulatori prije negoli se uopće krene u prodaju takvih vozila i na njemu temeljenih usluga. Elon Musk tvrdi da će softver biti spreman za tri mjeseca i da će doista biti poput autopilota, moći će se nadograđivati do stopostotne verzije koja neće trebati vozača, a putovanje s jedne američke obale na drugu takvim vozilom bit će moguće potkraj 2017. godine. Ipak, kritičari i analitičari tvrde da će najranije tek 2021. godine biti moguće doista spavati u automobilu a da nas on autonomno vozi. Trenutačno to još nije ni tehnološki ni regulatorno moguće. Za sada vozač još mora biti prisutan i nadgledati cijeli proces. Elon Musk čini velike stvari, kao i ostali u Googleu ili Uberu. Ipak, još ćemo pričekati na samovozeća vozila. >> Elon Musk: Mars bi trebao biti mjesto na koje svatko može otići 