Zbog čega najprodavaniji automobil u Hrvatskoj, Volkswagenov Golf 1,6 TDI sa 110 KS i početnom opremom Trendline u Hrvatskoj stoji 150.408 kuna, a u Sloveniji 19.014 eura (142.605 kuna)? A slično je i u drugim susjednim zemljama preračunato u kune: u Slovačkoj 139.650 kuna, Češkoj 139.251 kunu, Poljskoj 137.439 kuna, Bugarskoj 144.768 kuna, a u BiH 141.496 kuna. Odgovor je vrlo jednostavan – država Hrvatima uzima više poreza pri kupnji automobila. U Njemačkoj veće zarade Da se ne namjerava odreći ni ozbiljnog proračunskog prihoda (samo u prvih 9 mjeseci ove godine od trošarina na aute država je ubrala 740.865.122 kune), dokazuje i novi zakon o posebnom porezu na motorna vozila koji će poskupjeti mnoge automobile. U Slovačkoj, Češkoj i Poljskoj nema trošarina na automobile, a u Sloveniji se plaća samo na osnovi ispusta CO2 prema manjim stopama nego kod nas i za navedeni automobil iznosi 1% od cijene auta, odnosno 1412 kuna. U Hrvatskoj se trošarina plaća na osnovnu vrijednost auta (2877,5 kuna) i prema ispustu CO2 (3599,3 kune). Dok je PDV u Hrvatskoj 25%, u spomenutim državama je manji – u Sloveniji iznosi 22%, u Slovačkoj 20%, u Češkoj 21%, u Poljskoj 23%, a u BiH 17%. U Njemačkoj takav automobil stoji 22.150 eura (166.125 kuna), od čega je 168 eura trošarina, a 3500 eura PDV (19%). Razlog zbog čega je cijena spomenutog Golfa u Njemačkoj veća nego u Hrvatskoj jest što je Volkswagenova osnovna cijena prije oporezivanja u odnosu na Hrvatsku, ali i Sloveniju, Slovačku, Češku i Poljsku za 3050 eura (22.900 kuna) veća. Dakle, VW i dileri u Njemačkoj zarađuju 3000 eura više na tom automobilu nego u Hrvatskoj. Još su veće razlike u cijeni, primjerice kod Renaultova Meganea 1,5 dCi sa 110 KS i opremom Zen koji u RH stoji 138.900 kuna, dok u Sloveniji preračunato u kune stoji 122.175 kuna, u Slovačkoj 125.175 kuna te u Češkoj 123.302 kune. Posebni porez na motorna vozila (trošarine) na automobile, članice EU određuju samostalno, pa se u nekim zemljama plaća prema više kriterija, a tu pripada i RH. Stoga automobili mogu znatno poskupjeti. Ipak se ne isplati u Sloveniju Europski rekorder prema visini trošarina jest Danska. Trošarine su paprene, imaju dvije porezne stope u odnosu na cijenu vozila od 105% za aute do 84.600 danskih kruna i 150% za aute iznad tog iznosa (umanjuje se ili uvećava ovisno o potrošnji goriva). Stoga Golf iz našeg primjera, kada se još obračuna njihov PDV od 25%, do registracije tamo stoji visokih 297.812 kuna. Ako ste pomislili da ćete jeftinije proći kupite li novi auto primjerice u Sloveniji, varate se. Da biste ga registrirali u RH, kod nas morate platiti PDV i trošarinu i tako ćete doći na cijenu po kojoj se prodaje u nas. >> Novcem od trošarina za ceste žele krpati državni proračun Hrvatska   cijena do registracije: 150.408 kuna   trošarine: 6477 kuna   PDV (25%): 28.786 kuna   osnovna cijena prije oporezivanja: 115.145 kuna   ukupna davanja državi: 35.263 kuna   HR prema novim trošarinama od 1.1.2017.   cijena do registracije: 150.969,87 kuna   trošarine: 7038,62 kuna   PDV (25%): 28.786,25 kuna   osnovna cijena prije oporezivanja: 115.145 kuna   ukupna davanja državi: 35.824,87 kuna   SLOVENIJA   cijena do registracije: 142.605 kuna   trošarine: 1412 kuna   PDV (22%): 23.533 kuna   osnovna cijena prije oporezivanja: 117.660 kuna   ukupna davanja državi: 24.945 kuna   SLOVAČKA   cijena do registracije: 139.620 kuna   trošarine: nema   PDV (20%): 23.275 kuna   osnovna cijena prije oporezivanja: 116.375 kuna   ukupna davanja državi: 23.275 kuna   ČEŠKA   cijena do registracije: 139.251 kuna   trošarine: nema   PDV (21%): 24.167 kuna   osnovna cijena prije oporezivanja: 115.083 kuna   ukupna davanja državi: 24.167 kuna   NJEMAČKA   cijena do registracije: 166.125 kuna   trošarine: 1260 kuna   PDV (21%): 26.323 kuna   osnovna cijena prije oporezivanja: 138.542 kuna   ukupna davanja državi: 27.583 kuna   DANSKA   cijena do registracije: 297.812 kuna   trošarine: 131.750 kuna   PDV (25%): 59.562 kuna   osnovna cijena prije oporezivanja: 106.500 kuna   ukupna davanja državi: 191.312 kuna 