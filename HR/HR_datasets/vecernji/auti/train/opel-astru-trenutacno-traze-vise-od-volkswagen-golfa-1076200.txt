Hrvatsko tržište novih automobila i dalje raste. Ožujak je na naše ceste - po podacima Promocije plus - donio 4119 novoregistriranih osobnih automobila. Usporedbe radi, lani je u ožujku prodano 3466 novih automobila. Ukupno je u prvom tromjesečju ove godine novoregistrirano 9129 automobila, dok ih je u jednakom razdoblju prethodne godine bilo 8104. Kineski elektromobili Uz po jednu Teslu i Infiniti, dva Jaguara, tri Porschea, u oči upadaju dva primjerka marke Rariro. Iza tog se kineskog proizvođača kriju dvije replike Fordova modela T pokretane elektromotorima. Ovi električni ‘oldtimeri’ dio su flote koja bi po Zagrebu trebala prevoziti turiste. S 1159 ove godine novoregistriranih automobila Volkswagen je i dalje vodeći u ukupnoj prodaji (12,70 posto tržišnog udjela), no s rezultatima samo iz ožujka ipak ga je nadmašio Opel. Opel je tijekom ožujka prodao 577, a Volkswagen 451 osobni automobil. Ukupno 934 prodana nova automobila za Opel znače 10,23 posto tržišnog udjela. Sa 370 novoregistriranih primjeraka iz ožujka odnosno s ukupnih 760 vozila treće mjesto drži Škoda. U Top 10 čak tri VW modela Četvrti je Ford sa 609 primjeraka (322 u ožujku), a peti Renault s 550 novoregistriranih osobnih automobila (218 u ožujku). Suzuki je na šestom mjestu s ove godine ukupno prodanih 510 automobila, a taj uspjeh prvenstveno može zahvaliti Vitari, trenutno best-buy modelu na našem tržištu. U ovogodišnjih deset najprodavanijih marki još su Toyota, Hyundai, Peugeot i Dacia. Među premium proizvođačima najtraženiji je BMW - ukupno na 11. mjestu - koji je od početka godine u Hrvatskoj prodao 350 svojih vozila. Na 13. je mjestu Audi s ukupno prodanim 331 primjerkom. Mercedesa je ove godine novoregistriranih 247. Najprodavaniji model u Hrvatskoj u prva tri mjeseca ove godine je Opel Astra, koja je sa 462 prodana primjerka s trona svrgnula Volkswagen Golf. Za novi VW Golf ove se godine u Hrvatskoj odlučilo 450 kupaca. Brojke jasno pokazuju da je na naše tržište stigla nova generacija Astre - u siječnju je novoregistriranih Astri bilo 64, u veljači 67, a u ožujku čak 331. Na ljestvici ove godine najprodavanijih modela treće mjesto drži Škoda Octavia s 428 primjeraka. Slijedi Suzuki Vitara s 353, Ford Focus s 309, Renault Clio s 270 primjeraka. Među deset najprodavanijih modela Volkswagen ih ima čak tri: Golf, Passat i Polo. Octavia je dio iste grupacije, pa VW grupa u Top 10 ima četiri modela. 