Najveći njemački autoklub ADAC testirao je 26 najnovijih autosjedalica na tržištu u svim težinskim i visinskim kategorijama, uključujući i osam autosjedalica i-Size (integralni univerzalni ISOFIX) sigurnosne regulacije. Radi se o novoj regulativi koja bi trebala djeci pružiti veću sigurnost, a trebala bi do kraja 2018. godine u potpunosti zamijeniti sadašnji ECE R4404 pravilnik o korištenju autosjedalica Ujedinjenih naroda. Novi i-Size pravilnik donosi brojna poboljšanja, među kojima su najvažnje odredba obavezne vožnje djece u autosjedalicama postavljenim suprotno od smjera vožnje do navršenog 15. mjeseca života, odredbe vezane uz bočnu zaštitu, te uvođenje novih kategorija autosjedalica. Novi pravilnik kategorizira autosjedalice jednostavnije, prema visini i dobi djeteta, a ne više samo prema težini djeteta, što može dovesti do pogrešne upotrebe autosjedalica. Kako bi se uskladila s europskom regulativom, izmjenama Zakona o sigurnosti prometa na cestama i Hrvatska je - usvajajući direktivu EU - prihvatila klasifikaciju prema visini djeteta. Preko 150 cm kao odrasli Na prednjem sjedalu mogu se voziti djeca u autosjedalici koja se postavlja suprotno od smjera vožnje, ali samo ako se deaktivira suvozački zračni jastuk. Prijašni zakon je propisivao obavezno korištenje dječjih autosjedalica/postolja do 12 godina starosti, nije vodio računa o tome da neka djeca koja su prešla ovu dobnu granicu još uvijek trebaju koristiti autosjedalicu/postolje - ako nisu dostigla visinu od 150 cm, koja je minimalna za sigurno korištenje sigurnosnog pojasa kod većine automobila. Također, djeca koja su dostigla 150 cm, a nemaju još 12 godina, po novom zakonu smiju se vezati bez autosjedalice ili pomoćnog postolja, direktno sigurnosnim pojasom. Djeci od 135 do 150 cm visine dopušta se vezanje direktno sigurnosnim pojasom u automobilima kod kojih dizajn pojasa i sjedala na kojem dijete sjedi dozvoljava njegovo ispravno korištenje bez korištenja autosjedalice/postolja. Dakle, godine više nisu važne, nego centimetri. Kazna za nepravilno prevoženje djece je i dalje 500 kuna. Jedna vrlo dobra, dvije pale Na testu autosjedalica Kiddy Evo Luna i-Size jedina je autosjedalica na testu koja je dobila najveću moguću ocjenu “vrlo dobar”. To je autosjedalica za djecu do približno godine i pol starosti, odnosno od 45 do 83 cm visine djeteta. U ovom je ADAC-ovu testu dječjim autosjedalicama podijeljeno i 17 ocjena “dobar, pet “zadovoljavajuće”, a dvije su autosjedalice pale na testu. KidsEmbrace Friendship dobila je negativnu ocjenu prema kriteriju sigurnosti, a Kiwy SF01 Q-Fix prema kriteriju štetnih tvari. 