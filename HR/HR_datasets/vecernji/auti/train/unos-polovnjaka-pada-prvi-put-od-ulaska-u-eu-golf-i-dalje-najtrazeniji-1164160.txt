Izmjene obračunavanja posebnog poreza na motorna vozila koje su stupile na snagu od Nove godine donijele su promjene. Proizlazi to iz statističkih podataka o registracijama novih i rabljenih automobila iz unosa za prva tri mjeseca. Prvi put nakon ulaska Hrvatske u Europsku uniju pao je broj unosa rabljenih automobila u našu državu. Nove veće trošarine U prva tri mjeseca registrirano je 12.395, a u istom vremenskom razdoblju 2016. registrirano je 13.430 polovnjaka. Smanjenje unosa rabljenih izravna je posljedica povećanja trošarina za starija vozila koja su veći zagađivači, a pravu ćemo sliku vidjeti tek nakon nekoliko mjeseci jer su u statistici registracija rabljenih automobila u prvom kvartalu ove godine i mnogi polovnjaci koji su prema starim trošarinama uneseni u Hrvatsku krajem prošle godine. S obzirom na to, u narednim se mjesecima očekuje još veći pad unosa rabljenih automobila. Tome u prilog govore i iskustva prodavatelja rabljenih automobila koji u ožujku bilježe pad prodaje u odnosu na lanjske godine, bez obzira što je prošli mjesec bio najtopliji u povijesti, a znamo da dolaskom proljeća raste potražnja za automobilima. Najtraženiji polovni automobil iz unosa i dalje je Volkswagen Golf s 1463 registracije, ispred VW Passata s 631, Renault Meganea s 588, BMW Serije 3 s 559 i Ford Focusa s 430 registracija. Za razliku od rabljenih automobila koji imaju negativan trend, prodaja novih automobila u Hrvatskoj raste. U prva tri mjeseca 2017. godine registrirano je 10.876 novih automobila, što je u odnosu na prva tri mjeseca 2016. (9126) 19,14 posto više. Golf tek na osmom mjestu Ali, prema neslužbenim informacijama, nema velikog pomaka u udjelu građana kod kupovine novih automobila. Taj je udjel lani iznosio 30,6%, pa su i dalje najbrojniji kupci pravne osobe, od poduzeća, rent-a-car tvrtki, do državnih institucija. Također neslužbeno, sve je više reizvoza novih automobila, odnosno jednodnevnih registracija novih automobila koji se potom odjavljuju i prodaju izvan Hrvatske. Tako pojedini zastupnici automarki fiktivno povećavaju svoju prodaju i ‘bildaju’ hrvatsko tržište automobila. Najprodavanija marka novih automobila u Hrvatskoj je i dalje Volkswagen s 1501 registracijom, ispred Škode (1006), Opela, Renaulta i Suzukija. Kod modela je novi lider tržišta Renault Clio koji bilježi 454 registracije, a odmah je iza njega Suzuki Vitara s 447 registracija u prvom kvartalu. Slijede Opel Astra, Škoda Octavia, Ford Focus, VW Polo i Tiguan, a tek je na osmom mjestu godinama najprodavaniji model u Hrvatskoj VW Golf s 284 registracije, što će se vjerojatno promijeniti jer je na tržište nedavno stigao redizajnirani model. >> Evo na što morate paziti kupujete li rabljeni automobil! >> Rabljeni BMW i3 i Tesla S su skuplji od novih modela 