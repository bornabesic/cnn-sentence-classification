Iako je zimska oprema na kontinentalnim autocestama i državnim cestama obvezna još točno mjesec dana, proljeće nam kuca na vrata, a s njime i razmišljanje o sezonskoj izmjeni guma. Ljetne gume je preporučljivo montirati kada su temperature zraka iznad 7 stupljeva Celzija. No imajte na umu da je - bez obzira na vremenske prilike - zimska oprema (što podrazumijeva zimske gume na svim kotačima ili ljetne gume s najmanjom dubinom profila od 4 mm i s lancima za snijeg pripravnim za postavljanje na pogonske kotače) obvezna do 15. travnja na određenim cestama, a bez obzira na datum za vrijeme zimskih uvjeta na cesti. Nizozemci iznenadili Uskoro će svakako stići toplije vrijeme pa smo istražili koje su cijene pneumatika preporučljivih prema ovogodišnjem testu europskih autoklubova predvođenih njemačkim ADAC-om, kao i isplati li se još uvijek u gumi-šoping preko granice, u Sloveniju. Do ulaska Hrvatske u EU cijene guma u Sloveniji bile su manje nego u Hrvatskoj, a mogao se dobiti i povrat poreza na dodanu vrijednost pa se isplatilo, pogotovo onima koji žive u pograničnim područjima, potegnuti po gume u Sloveniju. Dakako, to su spoznali i slovenski vulkanizeri pa su godinama, primjerice, vozači iz zagrebačke regije odlazili kupovati gume u Dobovu i Brežice. Ulaskom Hrvatske u EU kupnja guma u Sloveniji u načelu više nije isplativa, pogotovo ako kupujete manje dimenzije guma. Isplate se eventualno veće dimenzije guma pojedinih proizvođača, dok su neki proizvođači i u većim dimenzijama jeftiniji u Hrvatskoj. Stoga je preporuka dobro proučiti i usporediti cijene guma traženih dimenzija prije odlaska u kupovinu. Podatke možete pronaći na dobro ažuriranim web stranicama ili preko telefona. I ove je godine tradicionalni ADAC test ljetnih pneumatika obuhvatio dvije popularne dimenzije guma, gume 185/65 R15 koje se montiraju na automobile B segmenta i dimenziju 225/45 R17 koja je namijenjena kompaktnoj klasi. U manjoj dimenziji ove je godine najbolje rezultate imao Vredestein Sportrac5, koji kod nas nije popularan, a u dimenziji 185/65 R15 može se kupiti za oko 500 kuna, dok u Sloveniji za jednu gumu treba izdvojiti oko 440 kuna. Nizozemska guma imala je najbolje rezultate na mokroj cesti pri kočenju i upravljivosti. Odmah iza njega je Continental ContiPremiumContact 5, koji je bio najbolji na suhoj cesti. Slijedi Dunlop Sport BluResponse, Goodyear EfficientGrip Performance, Hankook Kinergy Eco K425, Nokian Line, Kumho Ecowing ES01 KH27 te Sava Intensa HP. Upravo je Sava najisplativija guma jer je vrlo blizu najboljima, a daleko je najjeftinija. Jedina guma koja je dobila neprolaznu ocjenu u manjoj dimenziji je GT Radial Champiro VP1 2, koja je podbacila na mokrom kolniku. Isplati se po komplet Slovenska Sava nije samo vrlo pouzdana u manjoj već i u većoj testiranoj dimenziji 225/45 R17, u kojoj je najbolji Continental ContiSportContact 5, dok je Sava na šestom mjestu. Continental je briljirao i bio je najbolji na testovima na suhoj i mokroj cesti. Usporedba hrvatskih i slovenskih cijena u ove dvije dimenzije pokazala je da se kod manje dimenzije eventualno isplati u Sloveniji kupiti Continental ContiPremiumContact 5 i to samo ako idete po cijeli komplet (u Zagrebu stoje 452,25 kuna po komadu, a u Dobovi su 411,87 kuna), dok su neki pneumatici čak značajno jeftiniji kod nas. Primjerice, Nokian Line u Zagrebu košta 405,94 kuna, a u Sloveniji 464,39 kuna. U većoj dimenziji su u Sloveniji osjetno jeftinije Continental, Pirelli i Michelin gume. Primjerice, Continental ContiSportContact 5 koji se na testu pokazao najboljim u dimenziji 225/45 R17 u Hrvatskoj stoji 819,38 kuna, a u Sloveniji za njega valja izdvojiti 753,14 kuna. >> Pirellijeve gume iz rumunjske tvornice bolje od onih iz turske 