Novi VW Golf, točnije osvježena sedma generacija već godinama najprodavanijeg hrvatskog i europskog automobila, stigla je u naše salone. Početna cijena za turbobenzinsku izvedbu s 1,0 TSI trocilindarskim motorom sa 110 KS i 6-brzinskim ručnim mjenjačem stoji 129.632 kune (136.558 kuna za verziju s 5 vrata), a početna oprema Trendline uključuje i automatski klima uređaj, LED dnevna svjetla, 6,5” informacijski ekran u boji, detekciju umora vozača, stražnja LED svjetla i kožno kolo upravljača.  U ponudi više nema 1,2 TSI turbobenzinca s 86 i 105 KS, ali isprobani 1,0 TSI sa 110 KS i 200 Nm okretnog momenta, doduše s automatskim DSG7 mjenjačem (Comfortline oprema, cijena 181.527 kuna) čini se kao odlična opcija. Na oko 100 km dugoj ruti u mješovitoj vožnji na autocesti (140 km/h) i otvorenoj cesti (90 km/h) potrošnja nam je bila 6,1 l/100 km (deklarirana prosječna 4,8 l/100 km), a na otvorenoj cesti bez problema smo trošili ispod 5 l/100 km.  A u vožnji djeluje jako dobro, snage ne nedostaje ni kod pretjecanja (9,9 s do stotke, 196 km/h maksimalna brzina), ovjes je dopušta dinamičnu vožnju ali je i vrlo udoban, a zvučna izolacija je vrhunska. Ni trocilindarski motor nema karakterističan zvuk mlinca za kavu. Osjećaj za volanom je vrlo blizu bratskom premiumu Audiju A3. Vizualno se Golf nije previše mijenjao – dobio nove branike, novu rešetku hladnjaka te serijska LED stražnja svjetla. Očekivano traženiji i dosad najprodavaniji dizelski motor 1,6 TDI koji sada razvija 115 KS i 250 Nm, a još uvijek dolazi s 5-brzinskim ručnim mjenjačem stoji 148.202 kune (155.507 kn s 5 vrata), dok s DSG mjenjačem stoji od 166.526 kuna.  U prestižnijim verzijama Golf je sada dostupan s luksuznom opremom poput sigurnosnih sustava (aktivno kočenje, elektronsko podešavanje ovjesa, radarski tempomat..), premium multimedijskim sustavom s 12,3” ekranom kojim se može upravljati i gestama (pokretom ruke) ili digitalni instrumenti na 9,2-inčnom displeju umjesto analognih kazaljki.  U ponudi su još turbobenzinci sa 125 (novi 1,5-litreni TSI Evo motori sa 130 i 150 KS bit će dostupni uskoro) i dizelaši s 90, 150 i 184 KS, a sportski GTi sada razvija 230 KS dok Golf R nudi 305 konja. >>Isprobali smo redizajnirani Golf - prvi kompakt na svijetu kojim možete upravljati gestama >>Znate li koji je najtraženiji auto na Njuškalu? Odgovor bi vas mogao iznenaditi​ 