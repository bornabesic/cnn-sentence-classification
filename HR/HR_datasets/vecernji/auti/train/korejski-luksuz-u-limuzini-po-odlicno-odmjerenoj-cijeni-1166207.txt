U Hrvatskoj su među limuzinama D segmenta daleko najpopularniji njemački proizvođači. Slijede francuzi, japanci i švedski Volvo, dok su korejski modeli iza njih. A svima njima posao kvari Škoda Octavia, koja formalno spada u kompaktnu klasu, ali limuzinama i karavanima iz D segmenta godinama uzima velik dio kolača. Da su korejci neopravdano zapostavljeni možemo reći nakon testiranja Hyundaija i40 u top limuzinskoj izvedbi koja se nudi po cijeni od 193.990 kuna. Za tu cijenu, koja kod većine konkurenata nije dostatna ni za početni model, stiže zaista odličan paket – dovoljno snažan i štedljiv dizelaš sa 141 KS i 350 Nm okretnog momenta, bogata oprema koja, primjerice, uključuje navigacijski uređaj s 7” monitorom i kamerom za vožnju unatrag, električno podešavanje sjedala vozača, automatski dvozonski klima-uređaj, kromirane detalje, ali i 7DCT automatski mjenjač s dvostrukom spojkom. Upravo je mjenjač najveći adut ovog Hyundaija, radi savršeno, stupnjeve prebacuje glatko i bez trzaja, na razini VW-ovog DSG-a. Odlično se upotpunjuje s provjerenim 1,7-litrenim CRDi turbodizelašem sa 141 KS, koji je štedljiv (izmjerili smo prosječne 6,4 l 100/km) i dovoljno snažan za većinu vozača (11 s do stotke, max 200 km/h). Dvostruke ispušne cijevi straga samo su zgodna šminka, jer ovo nije sportski model. Ali, i40 može se voziti vrlo ugodno i dinamično, a pravi komfor 475 cm duga limuzina pokazuje na autocesti. Prostranost je i na stražnjoj klupi vrlo dobra, a prtljažnik od 525 l u prosjeku je segmenta s klasičnom boljkom limuzina – relativno malim otvorom. 