Nakon proglašenja automobilom godine u izboru automobilskih novinara, nova Opel Astra dobila je još jedan snažan podstrek na našem trištu. Prošlog je mjeseca - prvi put od 2012. godine - Astra sa 462 prodana primjerka na godišnjoj razini po broju registracija prestigla najvećeg konkurenta, Volkswagen Golfa (450). Tako je postala najprodavaniji novi auto u Hrvatskoj u prva tri mjeseca ove godine. Koliko je dobra nova Astra isprobat ćemo na našem dvomjesečnom hard testu vozeći peterovratnu Astru s novim 1-litrenim turbo benzincem od 105 KS. Opelovi su stručnjaci znatno smanjili masu. Primjerice, testni model s 1-litrenim motorom je 155 kg lakši od usporedivog prethodnika, što se itekako osjeća u vožnji i na potrošnji. Dužinom je ostala slična staroj (437 cm), dok je međuosovinski razmak smanjen za 2,3 cm (na 266 cm). Ali, mjesta u kabini, pogotovo straga, ima više. Prostor za koljena povećan je za čak 3,4 cm. Prtljažnik je ostao na solidnih 370 litara, čime je - zahvaljujući trendu sve većih prtljažnih prostora kod kompakata - među najmanjima u klasi. Ali, tko treba veći prtljažnik izabrati može karavansku verziju. Živahan i štedljiv Užitak u vožnji i udobnost, što zbog poboljšanja ovjesa a što zbog smanjenja mase, sada su na razini najboljih u segmentu. Isto vrijedi i za precizan 5-stupanjski ručni mjenjač. Posebno se ističu duboka i udobna sjedala koja je Opel zaista temeljito razvijao čak pet godina, a na njih otpada nevjerojatnih 10 do 12% vrijednosti čitavog auta. Ali, isplatilo se jer se putnici u Astri zaista osjećaju kraljevski, kao u foteljama pa ni duži put ne ostavlja nikakve tragove. Tradicionalistima kod ove izvedbe Astre smetaju tri cilindra i mali 1-litreni motor. Nepotrebno, jer radi se o vrlo uglađenom i modernom agregatu koji je vrlo sličan godinama nagrađivanom Forovu Ecoboostu. Ne bojte se ni zvuka, jer mali, ali žilavi Ecotec ne zvuči kao klasičan trocilindraš, a zbog turba ponekad iznenadi i sportskim tonom. Želite li benzinski motor, a niste prezahtjevni, ovo je idealna mjera za vas. Mali turbo trocilindraš razvija 105 KS i 170 Nm okretnog momenta već od 1800 o/min. Mnogo je življi (11,2 s do stotke, najveća brzina 200 km/h) od početnog atmosferskog 1,4-litrenog motora sa 100 konja, a i potrošnja mu je osjetno manja. Prosječna tvornička je 4,4 l/100 km, a mi smo na našem testu izmjerili 5,7 l/100 km. Najisplativija benzinska opcija Na otvorenoj cesti pri vožnji od 80 km/h potrošnja nam je bila 4,6 litara, na auto cesti pri 120 km/h Astra troši 5,7 l, dok smo u gradu izmjerili 7,0 l/100 km. Sve u svemu, jako dobro, uz napomenu da Astra 1,0 Turbo, kao i svaki turbobenzinac, ako se u gradskoj vožnji ne pazi s papučicom gasa, lako potroši i više od 8 l/100 km. Jedino je spremnik goriva mogao biti nešto veći od 48 litara. Stoga, ako ne radite mnogo kilometara, mali je trocilindraš najbolja opcija - prvi je dizelski motor od njega više od 10.000 kuna skuplji, a u odnosu na 1,4 atmosferski benzinac sa 100 KS za testirani 1,0 Turbo treba doplatiti oko 5000 kuna. Cijena Astre s ovim motorom i drugim po redu Enjoy paketom opreme stoji 131.997 kuna. Uz dodatnu opremu u testnom autu penje se na 143.655 kuna. 