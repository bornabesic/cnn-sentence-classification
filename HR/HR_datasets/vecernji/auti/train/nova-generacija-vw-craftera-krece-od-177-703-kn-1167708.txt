Nova generacija najvećeg Volkswagenovog komercijalnog vozila Crafter stigla je na naše tržište. Novi veliki dostavnjak stiže 10 godina nakon predstavljanja njegova prethodnika, koji se izrađivao u suradnji s Daimlerom i bio je brat blizanac Mercedes-Benz Sprintera. Sada je Crafter u potpunosti razvijen u VW grupi, zbog čega je izgrađena potpuno nova tvornica u poljskom gradu Września gdje će se i proizvoditi. A na njegovoj će osnovi svoje prvo lako gospodarsko vozilo predstaviti još jedan član VW grupacije MAN – kombi TGE. Funkcionalan i robustan Dizajnerski se Crafter naslanja na manjeg Transportera, a na naše tržište stiže s vrijednom nagradom – proglašen je međunarodnim kombijem 2017. godine u izboru stručnog žirija iz 24 zemlje. Žiri je osvojio značajkama poput koeficijenta otpora zraka koji iznosi 0,33 (najbolji u klasi), funkcionalnošću i robusnošću, prikladnošću za gradsku vožnju s više od 15 sustava potpore za vozača i s raznolikošću pogona. Četiri bazna modela dostupna su u tri različite duljine i tri različite visine krova. Od 102 do 177 konja Ovisno o duljini u Crafter furgon može stati od četiri do šest europaleta s volumenom utovara od 9,9 do čak 18,4 m3, uz praktičan utovarni rub niži od 100 mm. U kombinaciji s prednjim pogonom nudi 2196 mm, što je najveća visina teretnog prostora u klasi. Potpuno novi dvolitreni TDI motor razvijen je upravo za Crafter i nudi se u četiri razine izlazne snage. Kupci mogu birati između verzija od 102, 122 i 140 konjskih snaga, dok u verziji s dvostrukim turbopunjačem razvija 177 konja. Serijski dolazi s ručnim mjenjačem, no Crafter je ujedno jedini model u klasi s 8-stupanjskim automatskim mjenjačem za tri različite vrste pogona – prednji, stražnji i 4Motion. Cijene kreću od 177.703 kune (142.163 kuna bez PDV-a) za Crafter 30 furgon L3 sa 102 KS, pa do 248.636 kuna za Crafter 35 furgon L4 s duplom kabinom.      