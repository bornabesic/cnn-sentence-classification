Porsche je danas proizveo milijunti primjerak svog legendarnog sportskog automobila 911. Riječ je o Carreri S u posebnoj, irski zelenoj boji, s brojnim posebnim značajkama koje asociraju na izvorni 911 iz 1963. godine. Naravno, od prvog modela do danas puno se toga promijenilo pa je upitno može li se reći da je riječ o istom modelu, no u Porscheu kažu da nikad nisu napustili koncept originalne verzije.  Porsche je lani isporučio više od 32.000 modela 911, a u tvrtki se hvale i kvalitetom pa kažu da je više od 70 posto svih 911-ica ikad proizvedenih još uvijek u voznom stanju. Milijunti primjerak završit će u Porscheovom muzeju, ali će prije toga otići na svjetsku turneju na kojoj će obići Nürburgring, SAD, Škotsku, Kinu...     