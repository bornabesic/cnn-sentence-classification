Svaka nova Vlada među mjerama koje kao neophodne i spasonosne predstavlja građanima ističe potrebu poboljšavanja položaja roditelja. U praksi, vidimo tek pokušaje ravne gašenju šumskog požara čašom vode, jer problemi s kojima se susreću svi roditelji, a posebno oni s više djece, sežu u sve aspekte života i nije ih tako jednostavno riješiti. Jedan od njih je i prijevoz. Konkretno, u čemu se može voziti peteročlana obitelj, čijih su troje članova djeca koja se moraju voziti u dječjoj sjedalici? Polazimo od pretpostavke da roditelji žele autosjedalicu s Isofix priključkom, kakva se u automobil lakše montira. Nedostaje prostora U tom je slučaju ključno pitanje ima li automobil tri Isofix priključka u drugom (ili drugom i trećem) redu sjedala. Na suvozačkom sjedalu, naime, prevoziti se može samo manje dijete, u sjedalici okrenutoj u smjeru suprotnom od smjera vožnje. Kad dijete preraste takvu sjedalicu, prijevoz na suvozačkom sjedalu za njega nije moguć dok ne dosegne 150 cm visine. Čak i kad je jedno od djece u takvoj sjedalici na suvozačkom sjedalu, čak i da se roditelji ‘pomire’ sa sjedalicom koja se u automobil montira sigurnosnim pojasem umjesto Isofixom, u većini automobila odrasla osoba ne može sjesti na srednje sjedalo u drugom redu, ako su lijevo i desno od nje autosjedalice. Višečlanim obiteljima stoga se izbor svodi na automobile koji u drugom redu imaju tri zasebna sjedala punih dimenzija, a poželjan je treći red sjedala. No, takvi su automobilu na tržištu rijetki i većinom pripadaju višim cjenovnim razredima. Najpovoljnija opcija s tri Isofixa na stražnjim sjedalima je Citroën C4 Picasso. Verzija opremljena BlueHDi motorom od 100 konjskih snaga stoji 151.281 kn. Francuski proizvođač tri Isofix priključka na stražnjim sjedalima ima i u dužoj izvedbi istog modela - u Citroënu Grand C4 Picasso - a novi C3 dolazi s dva Isofixa na stražnjim sjedalima i jednim na sjedalu suvozača. Takvu konfiguraciju (2+1) ima i Opelova Zafira, koja donosi i Top Tether odnosno pričvršćivanje naslona Isofix sjedalice da se ne preklopi prema naprijed u slučaju frontalnog sudara. SUV Peugeot 3008 također ima 2+1 Isofix priključak. Od Peugeotovih modela, tri Isofix priključka u drugom redu ima samo Traveller. Renault tri Isofix priključka ima samo u modelu Espace, koji cjenovno starta od 279.900 kn. Jedina Toyota koja ima tri i više Isofix sustava je novi Proace Verso. On ima toliko Isofix sustava koliko ima sjedala u drugom i trećem redu vozila. Neki nude i pet Isofixa Kod Seat Alhambre serijski na stražnjim sjedalima dolaze Isofix/Top Tether priključci za tri dječje sjedalice. Dodatno, ako se naruči treći red sjedala, Alhambra u trećem redu ima Isofix priključke za još dvije sjedalice. Znači, Alhambra - koja u izvedbi 2,0 TDI Style Ecomotive sa 150 KS stoji 276.882 kn - može imati ukupno pet Isofixa. Takva je situacija i sa Škodom Kodiaq, uz drukčiju konfiguraciju. Naruči li se Kodiaq u izvedbi sa sedam sjedala, može doći s ukupno pet Isofix priključaka. Kod modela Octavia, Superb, Yeti i Kodiaq (5 sjedala) moguće je uz dva serijska Isofix priključka na stražnjim sjedalima uz doplatu naručiti treći Isofix na sjedalu suvozača. Prilikom narudžbe trećeg reda sjedala za Kodiaqa (7 sjedala) automatski se dodaju još dvije Isofix pripreme za dječje sjedalice i u tom slučaju Kodiaq je moguće opremiti sa pet Isofix priprema za dječju sjedalicu (2+2+1 na sjedalu suvozača). Kodiaq bi na hrvatsko tržište trebao stići u ožujku, po cijeni od 176.476 kuna. Doplata za izvedbu sa sedam sjedala trebala bi iznositi 5900 kuna. >> HAK-ov test dječjih autosjedalica bez odlikaša Među Mercedes-Benz modelima više od dva Isofix priključka imaju samo GLS i V-klasa. Budući da GLS ima tri reda sjedala, na drugi i treći red sjedala moguće je postaviti po dvije dječje sjedalice na Isofix priključke. Dakle, GLS serijski dolazi s četiri Isofixa, a isto vrijedi i za V-klasu. U Audijevoj gami samo veliki SUV model Q7 u drugom redu sjedala ima tri Isofix priključka. Oni tu dolaze kao dio serijske opreme. 