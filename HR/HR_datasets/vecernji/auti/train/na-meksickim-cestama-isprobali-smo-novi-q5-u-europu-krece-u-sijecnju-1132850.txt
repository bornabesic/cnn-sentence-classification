Osim po tekili i tacosima, Meksiko će ostati zapamćen i po najnaprednijoj tvornici automobila na svijetu, 25 posto učinkovitijoj od bilo koje druge Audijeve tvornice. Audi ju je u pogon pustio ovoga ljeta, a prvi automobili koji su izašli iz te tvornice upravo su oni koje smo vozili u San Jose del Cabu i po ostatku poluotoka Baja California - predserijski primjerci druge generacije modela Q5. U prodaju će u prvom kvartalu 2017. godine, a na našem se tržištu očekuje u proljeće. Cijene bi trebale biti poznate do kraja ove godine. Audijev SUV vozili smo 12.000 kilometara daleko od kuće. Kad smo nakon 24-satnog putovanja stigli na meksičkih 30 stupnjeva Celzijevih, tijekom probnih vožnji izvan ceste i na njoj, srušeni su i neki mitovi. Prije svega, onaj o sombreru. Ne, Meksikanci ne sjede u hladovini ogrnuti pončom i sa sombrerom na glavi. Odijevaju se poput nas. Pokušavali smo pronaći barem jednog sa sombrerom, ali bez uspjeha. Tekila i tacosi, pak, na svakom su koraku, kao i simpatični kosturi svih veličina i oblika, kao podsjetnik na činjenicu da Meksikanci svake godine tri dana pjevaju i plešu u čast svojih preminulih. Policajce u kontroli brzine na cestama vidjeli nismo, ali zato su čuvari naplatnih kućica na autocesti naoružani. Policajci u Meksiku očito imaju važnijeg posla od prebrzih vozača, jer ograničenja brzine ovdje nitko ne poštuje, a i logiku prednosti prolaska na pojedinim cestama teško je uočiti. Novi Q5, srećom, opremljen je s toliko naprednih sustava pomoći vozaču da smo i u ovim uvjetima vozili opušteno i sigurno, podjednako udobno i dinamično. Na početku prodaje u ponudi će biti pet motora: četiri TDI i jedan TFSI agregat. Oni su snažniji, ali uz značajno smanjenu potrošnju. Pogotovo se to odnosi na 2,0 TDI motore, sa snagama od 150, 163 i 190 KS. Dodatno unaprijeđeni 2,0 TFSI ima snagu od 252 KS, ali troši samo 6,8 l/100 km. Revidirani 3,0 TDI motor sada razvija 286 KS i okretni moment od 620 Nm. Novi quattro pogon s ultra tehnologijom dio je standardne opreme za 2,0 TDI izvedbe sa snagom od 163 i 190 KS, te za 2,0 TFSI od 252 KS. Odspaja stražnju osovinu kada njen pogon nije potreban, te je po potrebi može proaktivno aktivirati. Ovaj novi koncept može se pohvaliti većom učinkovitosti bez gubitka prianjanja ili dinamike vožnje. >> Svaki četvrti europski i svaki peti hrvatski kupac bira SUV vozilo Opcijski Audijev virtualni kokpit grafiku prikazuje na 12,3-inčnom zaslonu visoke razlučivosti. Vozač može odabrati dva prikaza – klasični prikaz s velikim okruglim instrumentima i prikaz u kojem dominira karta navigacije ili popis. Opcijski head-up zaslon ključne informacije projicira na vjetrobransko staklo. Naslon stražnjeg sjedala podijeljen je u tri segmenta. Ovisno o položaju stražnjeg sjedala, osnovni volumen prtljažnika kreće se od 550 do 610 litara. Kada se stražnja klupa preklopi, volumen raste do 1550 l. 