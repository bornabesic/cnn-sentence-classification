Mercedes-Benzov novi podbrend električnih automobila zvat će se EQ. Na međunarodnom salonu automobila u Parizu najavio je to dr. Dieter Zetsche, prvi čovjek Daimler grupacije. Buduću liniju automobila na struju utjelovio je koncept Generation EQ, Mercedes-Benzova vizija sportskog SUV coupéa. Pogone ga dva elektromotora (po jedan na svakoj osovini), baterija je ugrađena u podnicu između osovina, a izlazna snaga može se povećati do 300 kW. Do 100 km/h ubrza za manje od pet sekundi. Pogon je na sva četiri kotača, deklarirana autonomija iznosi 500 kilometara. Mercedesov novi brend za električnu mobilnost, dakle, zvat će se EQ, što je oznaka za električnu inteligenciju. – Mobilnost budućnosti za Mercedes-Benz će stajati na četiri stupa: povezivost, autonomija, dijeljenje i električna energija. Generation EQ logičan je spoj sva četiri stupa. Automobili bez emisija su budućnost – pojasnio je dr. Dieter Zetsche. Novi EQ brand ne bi se trebao ograničiti samo na električna vozila već bi trebao "pokriti" i električne ekosisteme za servise, tehnologije i inovacije. Mercedesova nova generacija električnih vozila temeljit će se na arhitekturi razvijenoj posebno za modele s baterijom i elektromotorom. Ta će arhitektura biti upotrebljiva za sve modele u gami – za SUV-ove, limuzine, kupe modele, kabriolete – jer će međuosovinski razmak i trag kotača biti varijabilni. Koncept “Generation EQ” spaja gene SUV modela s dinamičkim karakterom kupea. Vanjski retrovizori zamijenjeni su kamerama, s kojih se slika projicira na ekrane ugrađene s unutrašnje stane vrata. Klasičnih ručki na vratima nema, već se otvaraju dodirom. U kabini su samo četiri sjedala. Pred vozačem su jednostavne kontrole koje reagiraju na dodir. Klasični prekidači zadržani su samo kod podešavanja položaja sjedala. Sve bitne informacije (brzina, autonomija, navigacija) prikazuju se na 24-inčnom TFT zaslonu visoke razlučivosti. >> Premijerno pokazana Micra u Hrvatsku stiže u svibnju 2017. 