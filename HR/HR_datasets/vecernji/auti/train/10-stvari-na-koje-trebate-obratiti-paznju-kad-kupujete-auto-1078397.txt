Kupnja automobila većini je jedna od dvije najveće investicije u životu. Ozbiljnije je samo rješavanje stambenog pitanja. Tim više čudi da se dva od pet kupaca novih automobila u tu investiciju upusti bez da isproba vozilo za koje će - u većini slučajeva - pet godina plaćati mjesečne rate. Hlače od oko 300 kuna prije kupnje isprobate. Cipele od oko 400 kuna također prije kupnje isprobate. Zašto bi netko bio spreman dati 100 do 150 tisuća kuna - koliko stoje najprodavaniji auti u Hrvatskoj - bez da se uvjeri da mu konkretan model odgovara u vožnji, da su mu sjedala dobra? Osjećaju obvezu kupnje - Neki ljudi se boje test vožnje. Ne žele test vožnju, jer se onda osjećaju obaveznima kupiti auto - kažu iz Suzukija. Da ne žele svi kupci isprobati automobil koji kupuju, potvrdili su nam i u Toyotu, Kiji, Nissanu, Fordu, Renaultu... Iz Audija navode da mnogi kupci ne traže probnu vožnju i prodavaču koji im probnu vožnju ponudi često odgovore da nije potrebno. Oni koji auto isprobaju na kraju to i naprave zbog nagovora prodavača. Iskustva prodavača automobila različitih marki uglavnom su jednaka - od pet kupaca, dva ni ne pitaju za probnu vožnju. U Hondi, Renaultu i Daciji, od pet kupaca probna vožnja ne zanima jednoga. Iz Alfe navode da je probna vožnja standard, posebno kod specifičnih vozila, poput Giuliette. S druge strane, kupci modela poput Fiat Pande gotovo uopće ne traže probne vožnje. Mjesečno se u zagrebačkom salonu u prosjeku odradi 20 do 60 probnih vožnji, ovisno koju marku vozila prodaje. Čak i kupcima koji sami ne traže probnu vožnju trgovci nude da sjednu u automobil o kojem razmišljaju i da se na cesti, za upravljačem, uvjere u njegove mogućnosti. - Samo testnom vožnjom kupac može dobiti potpuniju sliku modela - naglašavaju u zastupništvu marke Kia. U njihovim salonima, kažu, kupcima se na probu nude svi modeli koje prodaju. Jednako je i u Toyoti, Škodi, Audiju, Fordu, Infinitiju. U salonima većine marki raspoloživih na našem tržištu u prodajnim salonima na raspolaganju za probnu vožnju imaju nove modele, nedavno pristigle na tržište. Tako je, primjerice, u Hondi, Fiatu, Alfa Romeu, Jeepu, Renaultu, Daciji, Peugeotu, Citroenu... Iz Nissana navode da veći prodajni centri na raspolaganju za probnu vožnju imaju sve modele, a manji samo najprodavanije. Takva je situacija i u Suzukiju. One ‘starije’ modele, koji su već duže u ponudi, također nemaju svi saloni na raspolaganju za testnu vožnju, no ni njihov kupac ne treba odustati od probe. Probnu vožnju treba tražiti, jer ako konkretnog modela nema na raspolaganju u jednom salonu, ima ga u drugom. Svedite izbor na četiri auta Nećete, naravno, gubiti i svoje vrijeme i vrijeme prodavača obilazeći salone i isprobavajući sve automobile koji bi vam se mogli svidjeti. Prije probne vožnje razmislite kakav automobil trebate - koliko velik, s kakvim motorom i opremom. Za tu odluku trebate realno procijeniti vozite li se većinom sami i na gradskim rutama ili s obitelji, često i izvan mjesta stanovanja. Kod izbora pogona bitno je prevaljujete li godišnje pet do deset ili oko 20.000 km. Kad realno procijenite što trebate, izbor suzite na tri ili četiri modela koji vam se sviđaju i koje si možete priuštiti. Tada je vrijeme za probnu vožnju.  Ovisno o praksi pojedinog salona i želji kupca, probne vožnje traju od 15 do 60 minuta, a kupac ih ‘odradi’ u društvu trgovca koji mu ujedno objasni sve o vozilu i razjasni eventualne nedoumice. No, i tu ima iznimki. Pojedini trgovci kupcu dopuštaju da - nakon prve probne vožnje u njegovu društvu jednu probnu vožnju odradi sam. Povremeno se kao promotivne akcije potencijalnom kupcu ukaže mogućnost 24-satne probne vožnje. Takve su opcije ipak rijetke, većinom i zbog učestalih poziva kupaca da ‘jedan dan probnu vožnju pišu na njega, drugi na ženu, jer oni imaju nešto za obaviti u Dubrovniku’. Kao što trgovci probnu vožnju trebaju usvojiti kao sastavni dio prodaje automobila, tako i kupci moraju shvatiti da je to dio kupoprodajnog-procesa, poput isprobavanja cipela prije kupnje. 