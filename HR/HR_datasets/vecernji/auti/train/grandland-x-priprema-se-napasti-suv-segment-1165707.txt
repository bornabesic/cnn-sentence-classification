Sudeći po prvim fotografijama, Opel u novom modelu Grandland X kombinira sportski karakter, obiteljsku praktičnost i robusnost svojstvenu off road modelima. Novitet će premijerno biti izložen u rujnu na međunarodnom salonu automobila u Frankfurtu, nakon čega će krenuti na tržište. Grandland X opremljen je nizom vrhunskih tehnologija, a prostora ima dovoljno za pet putnika i 514 do 1652 litre prtljage. Opelov novi kompaktni SUV dug je 448 centimetara, te je 184,4 cm širok i 163,6 cm visok. Portfelj modernih pomoćnih sustava Grandlanda X obuhvaća, između ostalog, prilagodljivi tempomat s prepoznavanjem pješaka i automatsko kočenje u nuždi, upozorenje na umor vozača, naprednu pomoć pri parkiranju i kameru koja pokriva 360°. Ergonomska sjedala s AGR-ovim certifikatom, grijani upravljač, grijanje sjedala i poklopac prtljažnika koji se otvara pokretom stopala osiguravaju udobnost. Besprijekorno povezivanje jamči najnovija generacija sustava IntelliLink i osobni pomoćnik za povezivanje i usluge Opel OnStar. Grandland X opremljen je prilagodljivim prednjim LED svjetlima. Funkcije kao što su svjetlo u zavojima, pomoć pri korištenju dugih svjetala i automatsko podešavanje jamče optimalno osvjetljenje ceste. Za sigurnu vožnju tijekom cijele godine i na svim podlogama zaslužna je i elektronička kontrola držanja podloge koja osigurava vrhunsku stabilnost u različitim voznim situacijama. Vozač može birati između pet načina vožnje, a sustav zatim prilagođava raspodjelu okretnog momenta na prednje kotače i omogućava ako je potrebno dodatnu vrtnju kotača te uz automatski mjenjač prilagođava točke prijelaza u drugi stupanj prijenosa kao i odziv gasa. Time se osigurava najbolje držanje podloge i stabilno upravljanje bez obzira vozi li Grandland X po snijegu, blatu, pijesku ili na mokrim površinama. 