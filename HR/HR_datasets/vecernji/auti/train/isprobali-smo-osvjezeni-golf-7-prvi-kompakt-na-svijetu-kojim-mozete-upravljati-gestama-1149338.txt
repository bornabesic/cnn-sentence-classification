Iako je riječ o redizajnu, a ne o novoj generaciji, najnovije izdanje Golfa privlači veliku pozornost. Ništa manje od toga ne može se ni očekivati, jer Volkswagenov je kompakt i začetnik i predvodnik svoje klase, ali i ukupno najprodavaniji automobil - kako u Europi, tako i u Hrvatskoj. Možda je još bitnija od toga činjenica da je ovaj redizajn stigao umjesto Golfa osme generacije, te zapravo redizajnirana sedmica donosi sve ono što bi bilo ugrađeno u osmicu, da ju Volkswagen zbog blagajne ispražnjene dizelskom aferom nije prebacio na kraj desetljeća. Osvježenje na sredini životnog ciklusa Golfu je donijelo zategnutije linije, bolju opremu i inteligentne sustave pomoći vozaču. Novi se Golf izdvaja kao prvi kompaktni automobil s upravljanjem gestama. Konkretno, gestama vozač može upravljati radio-navigacijskim i online sustavom Discover Pro, što funkcionira besprijekorno. Primjerice, da promijenite radio postaju dovoljno je mahnuti rukom ispred ekrana. Sustav sa zaslonom veličine 9,2 inča čini vizualnu cjelinu s potpuno digitalnim kombiniranim instrumentom Active Info Display koji je također nov u Golfu. Golfovi su infotainment sustavi iznova osmišljeni te su svi dobili veće dodirne zaslone. Već i osnovni model – Golf Trendline – odsad u serijskoj opremi donosi novi infotainment sustav Composition Colour i nova LED stražnja svjetla. Nova LED glavna svjetla zamjenjuju sva ksenonska glavna svjetla u modelima Golf i Golf Variant iz modelske godine 2017. Osvježeni Golf ima i automatizirane funkcije vožnje. Zahvaljujući novoj potpori kod prometnog zastoja Golf će se s brzinom do 60 km/h djelomično autonomno kretati u prometu s čestim zaustavljanjima i kretanjima. City funkcija kočenja u nuždi obuhvaća novi sustav prepoznavanja pješaka. Predstavnik učinkovitosti u redizajniranom je Golfu novi 1,5 TSI Evo motor sa 150 konja i s varijabilnim isključivanjem cilindara, ali i novi 7-stupanjski DSG. Kombinacija snažnog motora i najboljeg automatika na tržištu vozila za široke mase pokazala se izvanrednom, a u Hrvatsku stiže u ožujku. Golf je i dosad u vožnji bio besprijekoran, a to se nije promijenilo. DSG mjenjač s dvije spojke snižava potrošnju za čak 0,3 l/100 km, izmjene brzina uopće se ne osjete. Novi TSI turbobenzinac kasnije će uslijediti i u BlueMotion verziji sa 130 KS, a u obje izvedbe na raspolaganju je i za Golf Variant. Osnovni benzinski turbomotor s izravnim ubrizgavanjem 1,0 TSI snage 85 KS može se, pak, pohvaliti potrošnjom od samo 4,8 l/100 km. S druge je strane bogate motorne palete stroj koji u novom Golfu GTI razvija 230 KS, odnosno 245 KS za GTI Performance. Novo izdanje Golfa VII u Hrvatsku stiže u drugoj polovici veljače. Cijene još nisu poznate. >> Redizajnirani Golf 7 donosi upravljanje multimedijom gestama i glasom te polu-autonomni način vožnje Volkswagen je s novim izdanjem Golfa povećao spektar online usluga i aplikacija. Ključna riječ je Smart-Home, a podrazumijeva mogućnost (pomoću usluge MirrorLink™ i nove aplikacije DoorBird) da vozač tijekom vožnje iz automobila online putem otvori kućna vrata svom članu obitelji, majstoru ili dostavljaču. Vozač pritom online vidi tko zvoni na njegovim kućnim vratima. Naime, zahvaljujući usluzi DoorBird automatski se uspostavlja video veza između automobila i kuće kada netko zazvoni na vratima. 