Nakon što smo prošli tjedan objavili članak o Peugeotu 404, javilo nam se nekoliko čitatelja koji su imali taj automobil, a i jedna čitateljica koja prodaje još rjeđi i atraktivniji stari Peugeot, također dizajniran u Pininfarininoj radionici - coupe verziju modela 504. Nina Samardžić treći je vlasnik automobila iz 1972. godine, koji se kod nje u Rijeci nalazi malo više od mjesec dana. - Auto pali i vozi, ali nažalost zbog nedostatka novca za pravu restauraciju morat će nekom drugom predstavljati zadovoljstvo. Novog će vlasnika to zadovoljstvo koštati 50.000 kuna, što će uz iznos prave profesionalne restauracije još uvijek biti u okvirima cijene za manji gradski auto, ali tada to više neće biti usporedivo jer će vrijednost Peugeota rasti skoro kao što će i vrijednost tog manjeg gradskog auta padati - kaže Nina Samardžić. Standardni Peugeot 504 i sam je po sebi privlačan oldtimer, a u dosta rijetkoj coupe verziji (proizvodio se i kao kabriolet, karavan i pickup) stvarno blista.  - Kupila sam ga jer mi se jako svidjela sportsko elegantna forma i linija auta, a i to što ima dosta mjesta u kabini, sviđaju mi se veliki coupe auti. Auto nije bio na cesti od 1992. godine, motor pali iz prve, a brzine se lijepo mijenjaju. Mislila sam ga restaurirati i srediti izvana i unutrašnjost, ali kako mi se pojavio jedan drugi prioritet odlučila sam ga prodati - kaže Nina Samardžić, koja dodaje da inače voli starije aute te vozi starog Minija koji je uređivala skoro godinu dana. Vlasnik ste Peugeota 504? Ispričajte nam svoja iskustva i pošaljite fotografije na javi@vecernji.net!