Nakon limuzinskog “brata”, veliki karavan iz švedske radionice – Volvo V90 – podjednako impresionira pojavom, opremom i performansama. Čuveni švedski dizajn ovdje nije uspio ostati samozatajan, nenametljiv. V90 privlači poglede elegancijom i čistim, futurističkim linijama u koje su se savršeno uklopila tanka LED glavna svjetla. Sportski naglasak na karavanski oblikovan stražnji kraj stavlja dvostruki ispuh. Povuče do 2200 kg tereta Luksuzna krstarica duga čak 493,6 centimetara, s 294,1 cm razmaka među osovinama, nudi dovoljno prostora za pet odraslih putnika i svu njihovu prtljagu. Prtljažni prostor prima do 1526 litara, a V90 D5 može i povući 2200 kilograma tereta. Iz 1969 kubnih centimetara obujma 4-cilindarski twin turbodizelaš na sva četiri kotača putem odličnog 8-stupanjskog automatskog mjenjača isporučuje 235 konjskih snaga pri 4000 okretaja u minuti (uz 480 Nm pri 1750 – 2250 o/min). U prosjeku na stotinu prevaljenih kilometara po tvorničkoj deklaraciji traži 4,9 litara goriva. U praksi, trošio nam je nešto manje od litre više. Pritom do stotke ubrzava za 7,2 sekunde – vrhunski za tako velik obiteljsko-poslovni automobil – a maksimalna mu je brzina 240 km/h. Iako je riječ o velikom automobilu kojem ne bismo zamjerili čak ni malo “lijenosti”, isprobani V90 startnošću i agilnošću nadmašuje mnoge kompaktnije i, na papiru, podjednako snažne automobile. Na pritisak papučice gasa reagira trenutačno, osjećaj uglađenosti ubrzavanja oduševljava, jednako kao i udobnost. Prilagodljivi instrumenti Vozačevo okruženje vrvi high tech detaljima, poput digitalnih instrumenata, a ne nedostaje ni onih kojima je cilj u prvi plan staviti luksuz, poput 4-zonskog klima-uređaja, umetaka od drva ili kožom presvučenog ključa. Grijana su i stražnja sjedala te kolo upravljača, ali i mlaznice za pranje vjetrobranskog stakla. Osim što sebi može prilagoditi prikaz instrumenata, vozač u V90 može prilagoditi i postavke načina vožnje. Parkirni senzori ugrađeni su i sprijeda i straga, automobil ima sustav glasovnog upravljanja, sustav prepoznavanja prometnih znakova i automatskog kočenja, aktivni tempomat s funkcijom poluautomatske vožnje do brzine od 130 km/h, sve zračne jastuke i zavjese koje je moguće ugraditi u automobil, stražnju kameru... Volvo V90 D5 AWD s automatskim mjenjačem stoji od 512.000 kuna. >> Kad mu zaprijeti sudar, automobil će sam skretati: 'Od 2020. u Volvu nitko neće poginuti' >> Škoda će vas probuditi da je očistite od leda, u Volvu možete mobitelom provjeravati gorivo... 