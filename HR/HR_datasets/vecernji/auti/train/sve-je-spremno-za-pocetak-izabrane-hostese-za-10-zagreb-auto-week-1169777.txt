Krajem prošlog tjedna održan već poznati casting za izbor hostesa za jubilarni, 10. Zagreb Auto Week, koji počinje za četiri dana. Proljetno izdanje održat će se od 19. do 21. svibnja na već poznatoj lokaciji, u zagrebačkom Arena Centru, gdje posjetitelje, kažu organizatori, očekuju mnoga premijerna iznenađenja, redizajnirane izvedbe i neke nove generacije postojećih modela. Posjetiteljima će biti ponuđen i niz zabavnih sadržaja. Uz mogućnost sjedanja za volan nekih od supersportskih automobila, tu će biti i E-mobility kutak, sa sve popularnijim električnim i hibridnim vozilima.  Samo za ovu prigodu ispred Arena Centra bit će postavljena karting staza s kompletnom infrastrukturom i najmodernijim timing sustavom, na kojoj će posjetitelji moći okušati svoje vozačke sposobnosti, a oni najbrži osvojiti i vrijedne nagrade. Ova mobilna karting jedinica ima i panoramsku terasu, s koje će posjetitelji moći pratiti utrke i sve što se događa na stazi. 