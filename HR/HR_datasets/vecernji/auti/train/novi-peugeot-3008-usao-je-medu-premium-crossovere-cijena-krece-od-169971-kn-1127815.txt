Peugeot 3008 u drugoj se generaciji riješio tragova jednovolumena te je postao pravi SUV. Stigao je na hrvatsko tržište, gdje se nudi po cijeni od 169.971 kunu. Početna cijena vrijedi za izvedbu opremljenu 1,6 BlueHDi 120 agregatom i Access paketom opreme. Kako mu i cijena sugerira, novi 3008 iskoračio je prema luksuznoj klasi. Serijski dolazi bogato opremljen, pa ima, primjerice, tempomat, upozorenje na sudar, ručni klimatizacijski uređaj, radio, Bluetooth, multifunkcijski servo upravljač, el. podizače prozora, el. podesive retrovizore, upozorenje na trajanje vožnje, prepoznavanje prometnih znakova. Ponudu motora čine turbobenzinci 1,2 PureTech sa 130 KS i 1,6 THP sa 163 KS te turbodizelaši 1,6 BlueHDi sa 100 i 120 KS, kao i 2,0 BlueHDi sa 150 i 180 KS. Automatski 6-stupanjski mjenjač dostupan je i s početnim benzincem. Peugeot u 3008 ne nudi 4x4 pogon (dostupan će biti od 2019. uz plug-in hibrid), ali u ponudi je unaprijeđeni sustav grip control, odnosno optimiran sustav protiv proklizavanja s pet načina prianjanja (Standard, Snijeg, Blato, Pijesak, ESP off) kojima se upravlja okretnom komandom na središnjoj konzoli. Obuhvaća i novu funkciju za pomoć pri spuštanju koja omogućuje sigurno upravljanje vozilom i njegovom putanjom na strmim nizbrdicama. Novi 3008 izgleda upečatljivo, a ističu se oštri bridovi i neobična svjetla. Dug je 444,7 centimetara, što ga smješta između glavnih konkurenata - Nissan Qashqaija i VW Tiguana. Od tla je novi Peugeot 3008 odignut 22 centimetra, a u prvim se vožnjama pokazao izuzetno upravljivim i stabilnim. U adute mu se, uz prostranu i komforno uređenu putničku kabinu, ubraja i prtljažnik zapremnine 520 litara (proširiv do 1580 litara). Interijerom vladaju kvalitetni materijali. Kao centralni se element nameće unaprijeđen iCocpit. Središnji 12,3-inčni ekran visoke razlučivosti umjesto klasične instrumentne ploče već je u početnoj opremi, dok drugi 8-inčni LCD dodirni ekran dolazi u drugoj razini opreme. Uz njega se nalazi šest prekidača koji podsjećaju na klavirske tipke, a omogućuju izravan pristup radiju, klima-uređaju, navigaciji, postavkama vozila, telefonu i mobilnim aplikacijama. Cijeli je kokpit zakrenut prema vozaču, a malo kolo upravljača podrezano je i s gornje i donje strane, što omogućuje bolje držanje i još više oslobađa vidno polje i prostor za noge vozača. >> Audi Q2 stigao u Hrvatsku, cijena kreće od 204.699 kuna Peugeot je u Hrvatskoj počeo prodavati i novi gospodarski model Expert. Kompaktan, lakši od prethodnika, dolazi s učinkovitim BlueHDi motorima snage od 95 do 180 KS. U segment uvodi, primjerice, automatska klizna bočna vrata, modularnost kabine uz Moduwork, Active Safety Brake, kameru za vožnju unatrag, navigacijski sustav 3D povezan s internetom. Odlikuje se najvećom nosivošću od 1400 kg te se nudi u tri duljine - od izvedbe Compact od samo 460 cm do izvedbe duge 530 cm - te s dva ili tri mjesta sprijeda. Nudi do 6,6 kubnih metara korisnog obujma i 1400 kg korisne nosivosti. Posebno je prilagođen kretanju po gradu, zahvaljujući visini od samo 190 cm. Expert je dostupan i s produljenom kabinom, s 5 ili 6 sjedala, s kabinom i podnicom kao osnovom za preradu, te kao kombi za prijevoz osoba s najviše 9 mjesta. 