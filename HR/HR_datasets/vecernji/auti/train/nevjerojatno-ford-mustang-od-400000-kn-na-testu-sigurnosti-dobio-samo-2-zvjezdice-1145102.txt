I više nego razočaravajuć rezultat ostvario je na EuroNCAP testiranju sigurnosti aktualni Ford Mustang. Dvije zvjezdice za sigurnost ocjena su kakva se već godinama rijetko može vidjeti, a svakako se ne očekuje od automobila koji stoji oko 400.000 kuna i slovi za krunu ponude marke Ford. Sportski kupe uspio je pribaviti samo 16 posto bodova za sigurnosne asistente, zabrinjavajućih 32 posto za zaštitu djece u vozilu, 64% za brigu o pješacima i 72% za zaštitu odraslih putnika. Zna li se koliko danas svi proizvođači ulažu u sigurnost automobila, možemo se samo zapitati - što se dogodilo Fordu?! Lani je EuroNCAP testirao 25 modela, ove godine tri. Od tih 28 vozila, Ford Mustang jedini je sa samo dvije zvjezdice. Šest modela ocijenjeno je s po tri zvjezdice, pet ih je dobilo četiri zvjezdice, a svi ostali sigurnošću su zaslužili maksimalnih pet zvjezdica. Test je pokazao da bi vozačeva i suvozačeva koljena i bedra u Mustangu tijekom frontalnog udara trebala biti dobro zaštićena, no glave bi im mogle lošije proći. Testiranje je, naime, otkrilo da se zračni jastuci ne napušu dovoljno da spriječe udarac glavom o volan ili ploču. U testu naleta na čvrstu prepreku, pak, stradao je putnik straga, koji se podvukao pod sigurnosni pojas, pa su mu ozlijeđena koljena i zdjelica. Dobrom se nije pokazala ni zaštita prsa putnika na stražnjim sjedalima, a istima je slabije ocijenjena i zaštita glave. U testovima koji simuliraju bočni udar Mustangovi su putnici bolje prošli, ali pri naletu drugog vozila na stražnji kraj Mustanga povećana je opasnost od ozljede vratne kralježnice vozača i putnika. Testirani Mustang - koji je trenutno na tržištu - nije opremljen sustavom autonomnog kočenja u nuždi, koji bi pružio bolju zaštitu vratne kralježnice. Proizvođač je najavio da će poboljšana verzija Mustanga, koja se očekuje kasnije ove godine, imati taj sustav, kao i onaj za detekciju pješaka, upozorenje na sudar sprijeda i pomoć pri zadržavanju vozne trake. >> Bez modernih sigurnosnih sustava nema više pet zvjezdica 