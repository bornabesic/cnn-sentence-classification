Cijena dionice Fiat Chryslera (FCA) oštro je pala u ponedjeljak na burzi u Milanu, nakon napisa u medijima da bi mogla biti zabranjena prodaja vozila te talijanske tvrtke u Njemačkoj zbog sumnji da je varala na testovima emisija štetnih plinova. U jednom je trenutku jučer cijena dionice FCA pala 5 posto, da bi se do kraja dana gubici ipak ublažili. U nedjelju je njemački magazin Bild am Sonntag objavio da je njemački prometni regulator (KBA), nakon skandala s Volkswagenovim varanjem na testovima emisije štetnih plinova, testirao niz vozila različitih proizvođača i u nekim modelima Fiata pronašao softver koji isključuje tehnologiju za kontrolu emisije nakon 22 minute, dvije minute nakon što završavaju standardni testovi. Bild navodi da je KBA izvijestio o svojim saznanjima Europsku komisiju i talijanske regulatorne vlasti te da su izvori iz njemačkog ministarstva prometa poručili da bi u najgorem mogućem scenariju Fiatu mogla biti zabranjena prodaja vozila u Njemačkoj ako nastavi s nepoštivanjem pravila o emisijama. Glasnogovornik FCA poručio je u ponedjeljak da su sva vozila tvrtke u skladu s postojećim pravilima vezanim uz emisije. Premda je to snažan udarac za talijanskog proizvođača automobila, analitičari smatraju da neće doći do najgoreg scenarija. Bez obzira na krajnji ishod nalaza, malo je vjerojatno, smatraju analitičari švicarske banke UBS, da će Fiat Chrysleru biti u potpunosti zabranjena prodaja automobila u Njemačkoj, s obzirom da je Volkswagenu dopušteno da i dalje prodaje automobile čak i kada se pokazalo da je varao na testovima emisije štetnih plinova. >>Googleov samovozni automobil lijepit će pješake o lim kao muhe >>Amazonu u EU prijeti naplata 400 milijuna eura neplaćenih poreza 