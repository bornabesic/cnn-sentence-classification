Audijev novi 5-cilindarski aluminijski motor razvija čak 400 konjskih snaga, čiji rad prati jedinstveni zvuk. Srce sportskog predvodnika TT serije, modela TT RS, koji je na salonu u Pekingu prestavljen kao Coupé i Roadster, tako raspolaže sa 60 konja više od prethodnika. Do stotke za 3,7 sekundi Ovaj 2,5 TFSI motor žiri međunarodnih automobilskih novinara šest je puta zaredom proglasio motorom godine. Najnovije unaprijeđenje donijelo mu je - uz povećanje snage - laganu konstrukciju i smanjenje unutrašnjeg trenja. Zapremina je ostala nepromijenjenih 2480 ccm. Sa snagom od 294 kW (400 KS) snažniji je nego ikada prije. Maksimalni okretni moment od 480 Nm dostupan je između 1700 i 5850 okr/min. Cilindri, oni postavljeni odmah jedan uz drugoga i oni daleko jedan od drugoga, aktiviraju se naizmjence, što donosi poseban ritam. Audi TT RS Coupé do stotke ubrzava za 3,7 sekundi, a Roadster za 3,9 sekundi. Audi je maksimalnu brzinu ograničio na 250 km/h ili, uz doplatu, na 280 km/h. Za prijenos ove sirove snage na cestu zadužen je, naravno, quattro pogon, a 2,5 TFSI motor u TT RS-u uparen je sa 7-stupanjskim S tronic mjenjačem. Višelamelna spojka snagu slobodno raspodjeljuje između osovina, pa TT RS snažno drži podlogu. Prema kotačima upravljana kontrola okretnog momenta čini upravljanje još agilnijim i sigurnijim. Koristeći Audi drive select sustav, vozač može utjecati na quattro pogon i druge komponente kao što su sustav upravljanja, S tronic mjenjač, karakteristike motora i zaklopke ispušnog sustava. Dostupna su četiri načina rada: comfort, auto, dynamic i individual. Preko tipke za zvuk na središnjoj konzoli vozač može kontrolirati i zaklopku dvostrukog ispuha. Sportska šasija, mala masa Nabildani TT RS, ističe proizvođač, diči se malom masom i sportskom šasijom. Direktno upravljanje osigurava bliski kontakt s cestom, što bi vozaču prilikom prolaska kroz zavoje trebalo izmamiti osmijeh na lice. Na prednjoj osovini, samoventilirajući i perforirani čelični diskovi ugrađeni su iza 19-inčnih naplataka – ili kao opcija iza 20-inčnih kovanih laganih naplataka. Alternativno, dostupni su laki i posebno na trenje otporni keramički diskovi od ugljičnih vlakana. Kao opciju, Audi isporučuje RS sportski ovjes plus s prilagodljivim amortizerima s magnetskom tehnologijom. U ovom slučaju, na tvrdoću ovjesa može se utjecati elektronskim putem. Kontrolna tehnologija integrirana je u Audi drive select sustav. Oba modela nude iste dimenzije. I Coupé i Roadster dugi su 419 centimetara, široki su 183 te su 134 cm visoki. Po prvi puta u serijskoj proizvodnji, Audi kao opciju nudi Matrix OLED tehnologiju u sklopovima stražnjih svjetala. Ova tehnologija emitira ekstremno homogenu svjetlost visokog kontrasta. Svjetlost se može kontinuirano regulirati, ne baca sjene i ne zahtijeva reflektore. Svako stražnje svjetlo uključuje četiri jedinice tankog filma koje postaju manje iznutra prema van. Najveća nosi TT logotip i četiri Audijeva prstena. TT RS model ima LED stražnja svjetla i LED prednja svjetla kao dio serijske opreme. Alternativno, prednja svjetla su dostupna kao inteligentno kontrolirane Matrix LED jedinice. Sve se informacije standardno prikazuju na virtualnom kokpitu dijagonale 12,3 inča. Vozač može odabrati tri prikaza, uključujući RS prikaz koji uključuje brojač okretaja motora, a daje i informacije o tlaku u gumama, okretnom momentu i G sili. RS sportski kožom presvučeni upravljač s polugama mjenjača uz ostale multifunkcijske tipke ima dvije tipke za paljenje i gašenje motora, kao i odabir načina rada Audi drive select sustava, kako bi vozačeve ruke u svakom trenutku mogle biti na upravljaču.      