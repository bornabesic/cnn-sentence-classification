Jeep Renegade, novi kompaktni SUV i prvi Jeep razvijen u Italiji, dijelom će se proizvoditi i u Hrvatskoj. Naime, kako prenosi Slobodna Dalmacija, solinska tvornica AD Plastik sklopila je veliki posao s Chryslerom te će proizvoditi ukupno devet dijelova za Renegade, rukohvate i uvodnike zraka. Posao je vrijedan 3 milijuna eura na godinu u sljedećih sedam godina. Slobodna piše da je pred realizacijom i posao sa slavnim Maseratijem. Prema neslužbenim informacijama pregovori su pri samom kraju te bi posao mogao biti vrlo skoro i službeno obznanjen. AD Plastik nastao je 1992. godine izdvajanjem iz bivše Jugoplastike, pod tadašnjim imenom Autodijelovi, a 1996. godine oblikovao se kao dioničko društvo pod današnjim imenom. Privatiziran je 2001. godine. AD Plastik ima osam tvornica u pet država: Hrvatskoj, Sloveniji, Rusiji, Rumunjskoj i Srbiji. >> Jeepova ofenziva uz Cherokee i Renegade >> Solinski AD Plastik želi preuzeti francusku tvornicu autodijelova 