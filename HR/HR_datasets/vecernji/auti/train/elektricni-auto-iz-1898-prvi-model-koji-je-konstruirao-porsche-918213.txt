Porsche je danas poznat kao proizvođač luksuznih sportskih automobila, no počeci su bili dosta skromniji. Prvi model koji je konstruirao osnivač tvrtke Ferdinand Porsche bilo je električno vozilo koje izgleda poput kočije bez konja. C.2 Phaeton, ili kraće P1, napravljen je 1898. godine, a od 1902. nalazio se u jednoj austrijskoj garaži, odakle je izvađen tek prošle godine, dakle, nakon više od 110 godina. Sada je izložen u Porscheovu muzeju u Stuttgartu, s plastičnim dodacima koji pokazuju kako je izgledao izvorni dizajn. Ferdinand Porsche, koji je osnovao tvrtku sa svojim imenom 1931. godine, imao je 22 godine kada je konstruirao P1 za automobilsku tvrtku Jacob Lohner. Vlasnik Ludwig Lohner nakon puta u SAD ostao je uvjeren da se vrijeme kočija s konjskom zapregom bliži kraju, pa je mladog Porschea zamolio da konstruira električni pogon. P1 mogao je postići brzinu od 34 km/h, a s jednim je punjenjem mogao proći 80-ak kilometara. Porsche je s vozilom sudjelovao u utrci u Berlinu u rujnu 1899. godine u sklopu koje u natjecatelji morali prijeći 38 kilometara s četiri putnika, uključujući vozača. P1 je nadmoćno pobijedio - kroz cilj je prošao čak 18 minuta prije idućeg vozila, a pritom je potrošio najmanje energije. 