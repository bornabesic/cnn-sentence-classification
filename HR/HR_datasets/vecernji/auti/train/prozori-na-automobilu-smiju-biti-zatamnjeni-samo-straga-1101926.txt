Zatamnjivanje stakala svakog ljeta iznova postaje aktualno jer zatamnjeni prozori putnike u automobilu štite od UV zračenja i dodatnog zagrijavanja. Također, auti sa zatamnjenim prozorima izgledaju bolje od onih s prozirnim staklima. No, ne smiju se zatamniti svi prozori na automobilu. Propisi su tu vrlo jasni. Na tehničkom pregledu nećete imati problema ako su prednja bočna stakla automobila tvornički zatamnjena do 20 posto, dok stražnja stakla mogu biti potpuno zatamnjena. Problemi nastaju jedino kad vlasnici uzmu stvari u vlastite ruke i krenu lijepiti netvorničke folije na prednje bočne prozore ili prednje vjetrobransko staklo. To je protivno odredbama Pravilnika o tehničkim uvjetima vozila u prometu na cestama koji propisuje da se prednja bočna stakla i vjetrobransko staklo ne smiju dodatno zatamnjivati. Gotovo sva vozila na tržištu mogu se naručiti sa tvornički zatamnjenim staklima, a tamne folije (ili sloj tamne boje) koje pojedini vlasnici dodatno postavljaju na vozila smiju biti postavljene samo na stražnjem staklu i na bočnim staklima vozila smještenim uz redove sjedala iza vozača. Na bočnim staklima smještenim ispred ili uz prednji red sjedala ne smiju biti postavljena nikakva dodatna zatamnjenja osim tvorničkih. Na vjetrobranskom staklu također ne smiju biti postavljena dodatna zatamnjenja, osim uz gornji rub stakla, kao sjenilo protiv sunca. Ukratko, bilo kakvo postavljanje netvorničkih folija na prednje bočne prozore, odnosno stakla, rezultirat će neprolaskom automobila na tehničkom pregledu i/ili isključivanjem iz prometa. >> Građani najviše kupuju Vitaru, a tvrtkama i dalje najdraži Golf 