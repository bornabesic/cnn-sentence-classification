Nakon što je limuzinsku 4-vratnu izvedbu svog kompaktnog noviteta uveo na tržište, Fiat je predstavio još dvije inačice modela koji predstavlja njegov povratak u kompaktnu klasu. Solidnu standardnu opremu i robusnu izradu koja nam se svidjela i kod limuzinskog Tipa izvedba s peterim vratima i karavanski Tipo još su unaprijedili. Kvaliteta izrade i materijala još je bolja, oprema izdašnija. Dijele i odličan omjer uloženog i dobivenog, pa i ova dva noviteta odlikuje prostrana i s ukusom uređena putnička kabina, izdržljivi materijali koje je lako održavati i dobre vozne osobine. Tipo hatchback u Hrvatsku bi trebao stići u rujnu ili listopadu, a karavan se očekuje krajem godine. Cijene za Hrvatsku još nisu poznate, no vjerujemo da će ići tragom limuzinske izvedbe, koja je odlično složenom ponudom, uz Doblo, najprodavaniji Fiatov model na našem tržištu. Trenutno kupci Tipa najviše traže 1,3 JTD izvedbu sa 95 KS, koja stoji 109.000 kuna. Upravljivi i stabilni Tipo hatchback na talijanskom će tržištu stajati 12.750 eura, dakle 250 eura više od limuzine. Nakon prvih kilometara prevaljenih u Torinu, dojmovi iz vožnji dvije nove izvedbe jednaki su onima koje smo imali tijekom testa limuzinskog Tipa. I hatchback i karavan upravljivi su i stabilni, ergonomija je uzorna. U 437 cm dužine, 179 cm širine i 150 cm visine Tipo hatchback nudi dovoljno prostora za pet osoba viših od 185 cm, a sve zahvaljujući posebno oblikovanom stražnjem dijelu automobila. Prtljažnik zapremnine 440 litara vodeći je u klasi. Sjedala su udobna i široka. Prostor za noge je izdašan. Putnici na stražnjim sjedalima imaju na raspolaganju 93,4 cm prostora, što je inače je karakteristično za automobile višeg segmenta. Također, srednje sjedalo na stražnjoj klupi oblikovano je kao sjedalo u punoj veličini, s dovoljno prostora za noge. Interijer je praktično osmišljen te u potpunosti iskoristiv. Uz bogat paket standardne opreme (klima-uređaj, 6 zračnih jastuka, centralno daljinsko zaključavanje, audio uređaj, Bluetooth, komande na kolu upravljača...), nudi se i inovativan sistem UconnectTM 7” HD Live sa 7-inčnim dodirnim ekranom u boji, a komfor i sigurnost povećavaju i sustavi poput kamere za vožnju unazad, prilagodljivog tempomata, automatskog kočenja u nuždi, 3D navigacije. Karavan je od hatchbacka 20 cm duži (457 cm) i visok je 151 cm, zahvaljujući standardnim krovnim nosačima. Širina je kod ove dvije izvedbe jednaka. Prtljažnik karavana prima 550 litara, te je također vodeći u klasi. Zahvaljujući povećanoj dužini, stražnjim sjedalima preklopivima u omjeru 60/40 i potpuno ravnoj podnici karavanski Tipo može povesti predmete duge do 180 cm. Prilagodljiva visina podnice, kuke za učvrščivanje torbi i bočni pretinci koji se mogu ukloniti dodatno mu povećavaju upotrebljivost, a utovar olakšava nizak utovarni prag.Kupcima će na izbor biti motori u tri različite veličine za tri vrste goriva (benzin, dizel i plin) - ukupno pet pokretačkih agregata. Motori za tri vrste goriva Dva su turbodizelaša: 1,3 MultiJet II sa 95 KS i 1,6 MultiJet II sa 120 KS. Benzinska gama obuhvaća 1,4-litreni 16v sa 95 KS, zatim 1,4 turbobenzinac sa 120 KS i 1,6-litreni e-TorQ motor sa 110 konjskih snaga. Najštedljivija izvedba - Tipo 1,6 MultiJet II - na stotinu prevaljenih kilometara treba samo 3,7 litara goriva. Uz ručni i klasičan automatski prijenos, nudit će se i onaj s dvostrukom spojkom. Usluge CarPlay i Android AutoTM također bi za nekoliko mjeseci trebale biti dostupne preko sustava Uconnect™ 7” HD Live. Apple CarPlay omogućava vozaču da svoj iPhone uređaj spoji s ekranom i komandama automobila, odnosno da telefonira, sluša glazbu, prima i šalje poruke preko sustava automobila, bez da sklanja pogled s ceste. Android Auto, pak, vozaču pruža korisne informacije, organizirane u jednostavne savjete koji se pojavljuju samo kada ih vozač treba. Ova funkcija omogućava pristup aplikaciji Google Maps s navigacijskim sustavom s glasovnim navođenjem, informacijama o prometu u realnom vremenu, pristup glazbenim servisima, telefoniranje i slanje poruka bez podizanja ruku s upravljača. 