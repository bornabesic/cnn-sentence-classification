Sigurnosni stručnjaci pronašli su grešku kod ključeva na daljinsko zaključavanje kod automobila 15 marki a posebice su pogođeni modeli koncerna Volkswagen, javlja danas njemački javni servis NDR. „Sigurnosna greška omogućava kopiranja šifriranog koda koji ključ šalje automobilu prilikom otključavanja na daljinu“, stoji u izvješću skupine stručnjaka sa Sveučilišta u Birminghamu i Bochumu koje bi službeno trebalo biti predstavljeno u petak u SAD-u na jednom sajmu o sigurnosti u cestovnom prometu. Procjenjuje se da je prodano oko 100 milijuna automobila sa sigurnosnim manjkom a od toga velika većina su automobilske marke koncerna Volkswagen poput VW-a, Škode, Seata i Audija. „Problem je u tomu što Volkswagen od 1995. u svoje ključeve ugrađuje svega nekoliko različitih sustava za šifriranje“, rekao je Timo Kasper, jedan od znanstvenika koji su otkrili sigurnosni manjak. Volkswagen je priopćio kako je tvrtka „u kontaktu“ sa stručnjacima kako bi se otklonila greška u sustavu. Istodobno je ukazano na to da pogođeni automobili „ne ispunjavaju iste sigurnosne standarde“ kao aktuelni modeli. Stručnjak za automobilsku industriju Ferdinand Dudenhoefer sa Sveučilišta Essen/Dusiburg kritizirao je automobilsku industriju zbog dosadašnjeg „naivnog“ odnosa prema problematici hakiranja sigurnosnih sustava. >> Mercedes zbog rizika od požara povlači 147.000 auta u SAD-u 