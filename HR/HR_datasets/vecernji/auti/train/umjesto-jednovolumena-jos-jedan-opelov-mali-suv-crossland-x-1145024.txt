Uz Mokku X - koja se prodaje odlično - Opel je predstavio još jedan mali urbani crossver/SUV model Crossland X. Na tržištu će zamijeniti klasičan jednovolumen B segmenta Merivu, ali za razliku od Mokke, ponudit će više jednovolumenskih značajki u SUV formi. Podsjetimo, trend zamjene jednovolumena SUV-ovima danas je vrlo izražen (Peugeot 3008, Renault Scenic i Espace...), a ako se pitate kako to da će Opel sada imati dva modela vrlo sličnih dimenzija i formi, i to je već uspješno proveo Suzuki s SX4 S-crossom i Vitarom. Crossland X dolazi u trenutno najbrže rastući segment, dok će Opel uskoro predstaviti i kompaktni SUV model Grandland X, koji će zamijeniti jednovolumen Zafiru. Za razliku od Mokke X, Crossland X će se nuditi samo s prednjim pogonom. Novi model izvana je privlačan i kompaktan, iznutra vrlo prostran i svestran. Donosi i trendovsku dvobojnu karoseriju. Svojom je dužinom od 421 centimetrom novi Crossland X 16 cm kraći od Astre, dok je istovremeno 10 cm viši. Putnici tako mogu uživati u povišenom položaju, a time i u izvrsnoj preglednosti. Praktičnost i fleksibilnost istaknute su stražnjom klupom koja se uzdužno pomiče 15 cm, a ako se skroz pomakne naprijed prtljažnik prima za klasu rekordnih 520 litara (inače 410 litara ). Podaci o motorizaciji nisu objavljeni, ali očekuje se da će se osloniti na bogatu ponudu benzinaca, dizelaša i LPG plinaša s ručnim i automatskim mjenjačima iz Mokke i Astre. Premijerno će Crossland X biti pokazan u ožujku na salonu automobila u Ženevi. >> Ovo je novi Suzukijev crossover: vizualno je upečatljiv, a u Hrvatsku stiže u ožujku 