Karavanske izvedbe kompakata sve su popularnije u Europi, dok u Hrvatskoj još uvijek mnogo bolje prolaze klasične peterovratne izvedbe. Ali, i to se polako mijenja. Primjerice, lani je otprilike svaka četvrta Škoda Octavija u Hrvatskoj prodana u Combi izvedbi, dok su nove verzije karavanskih inačica sve privlačnije i atraktivnije. Jedna od takvih je i Hyundai i30 Tourer, karavanska izvedba korejskog kompakta, koja će premijerno biti predstavljena na Salonu automobila u Ženevi početkom ožujka. Odlična sigurnosna oprema Dakako, izvedena je iz treće generacije modela i30 koji u hatchback verziji u travnju stiže na naše tržište po početnoj cijeni od 114.990 kuna (za benzinac sa 100 KS i Comfort opremom). Model i30 i njegova Tourer verzija dizajnirani su, razvijeni, testirani i proizvedeni u Europi, prema zahtjevima europskih kupaca. – Padajuća linija krova i dinamične proporcije daju i30 Toureru gotovo kupeovsku siluetu. Elegantan i dinamičan profil dodatno je naglašen bogatim kromiranim okvirom bočnih prozora. Tourer prati Hyundaijev dizajnerski identitet s kaskadnom rešetkom hladnjaka – objasnio je Thomas Bürkle, glavni dizajner Hyundaijevog europskog centra. Elegantan dizajn nije naškodio prostranosti pa i30 Tourer ima jedan od najprostranijih prtljažnika u segmentu - prima čak 602 litre, a može se proširiti do 1650 l. S ukupnom dužinom od 458,5 cm, 24,5 cm je duži od peterovratne izvedbe (434 cm), jedan je centimetar niži, a širina (179,5 cm) i međuosovinski razmak (265 cm) identični su hatchbackovima. Hyundai tvrdi da i30 Tourer nudi najbolji standard aktivne sigurnosti u klasi pa se, dakako, očekuje maksimalnih 5 zvjezdica na EuroNCAP testu sigurnosti. Očekivano traženiji dizel Od sustava se nude, primjerice, autonomno kočenje u nuždi, zadržavanje u voznom traku, automatska kontrola dugih svjetala, sustav koji otkriva umor vozača i upozorava na potrebu za odmorom. Sustav autonomnog kočenja u nuždi pomoću senzora kamere djeluje u tri faze. Prvo upozorava vozača vizualno i zvučno, potom kontrolira kočnicu prema opasnosti od sudara, a prema potrebi primjenjuje maksimalnu silu kočenja kako bi se izbjegao sudar ili umanjila šteta, ako je sudar neizbježan. Opcijski sustav prepoznavanja pješaka koristi prednji radar i izbjegava ili ublažava posljedice naleta na pješaka. Nudit će se tri pogonska agregata: dva turbobenzinca sa 120 (1,0 T-GDI) i 140 KS (1.4 T-GDI), kao i našem tržištu zanimljiviji turbodizelaš 1,6 CRDI sa 110 KS. >> Hyundai i30 - nijansu ispod najboljih, a mnogo jeftiniji od njih 