Kad uđemo u kipući automobil, nakon što je stajao na jakom suncu, potrebno je samo nekoliko minuta dok iz ventilacijskih otvora ne prostruji hladan zrak i ne rashladi kabinu. Klima-uređaj tada je spasonosno rješenje, ali često ga uzimamo zdravo za gotovo. Mnogi vozači ne obavljaju redovito servisiranje tog danas obveznog dijela automobila, koji do prije samo petnaestak godina nije bio standardna oprema već ga je trebalo dodatno platiti. Kao i druge sustave u automobilu, i klima-uređaj treba redovito provjeravati i servisirati kako ne bi otkazao. A to se često događa ljeti - kad nam je najpotrebniji. Servis klima-uređaja treba obavljati barem svake dvije godine, ako je sve u redu s klimatizacijskim sustavom, a po potrebi i češće. Dezinfekcija sustava U redovan servis klima-uređaja spada čišćenje ventilacijskih kanala pri čemu se klima-uređaj spaja na poseban stroj koji iz sustava izvlači preostali rashladni plin i ulje. Zatim se izvlači vlaga (vakumiranje) i provjerava nepropusnost sustava te se potom u sustav vraća pročišćen plin i ulje, a po potrebi se vrši nadopuna sustava novim plinom i uljem. Po potrebi se plinu kod punjenja dodaje i kontrastno sredstvo radi olakšane detekcije eventualnih oštećenja i otkrivanja mogućih mjesta curenja plina iz sustava. Uređaj dodaje onoliko plina i ulja koliko je tvornički propisano za određeni tip vozila jer je pravilna količina plina i ulja jako bitna za ispravan rad sustava. Vrlo je važno izvršiti dezinfekciju ventilacijskih kanala radi eliminacije neugodnih mirisa i gljivica koje se zbog vlažnosti i nekorištenja klima uređaja tijekom zimskog vremena nakupljaju na i oko isparivača klima uređaja. Bitno je i antibakterijsko čišćenje samog isparivača klima-uređaja. Obvezna je zamjena filtra unutrašnjosti (peludni filtar), koji bi bilo dobro zamijeniti i svake, a ne svake druge godine. Riješite se neugodnog mirisa Cijena kompletnog servisa klima-uređaja, koji traje oko pola sata, kreće se od 300 do 400 kuna, a ovisi i o količini plina kojeg treba dopuniti. U nekim se servisima, pod akcijskim sezonskim ponudama ili u internetskim kolektivnim ponudama, može naći i za 200 kuna. Cijena se uglavnom odnosi na punjenje klime s do 500-550 grama plina. Po potrebi, dodatni se plin doplaćuje. Filtar unutrašnjosti za osobni automobil stoji od 70 do 100 kuna, a većina ga servisera ugrađuje besplatno ako se kod njih kupi. Neke stvari možemo obaviti i sami kako bi kimatizacija automobila radila što bolje. U nekim se automobilima, pogotovo onima u kojima klimatizacijski sustav nije redovito održavan, zna pojaviti neugodan miris pri radu klima-uređaja. Osim što je neugodno za vozača i putnike, to može biti i opasno za njihovo zdravlje. Može se raditi o plijesni koja nastaje u ventilacijskim kanalima. Vlažne cijevi ventilacijskog sustava idealan su prostor za gljivice. Kako bi se uklonila vlaga iz sustava nemojte istovremeno isključiti klima-uređaj i motor automobila, odnosno ugasiti auto, kao što to većina nas obično čini. Umjesto toga klima-uređaj isključite nekoliko minuta prije nego što završite vožnju, a ventilatore ostavite uključene. Tako ćete omogućiti da se isparivač klime osuši i da se ukloni vlaga iz sustava. A upravo je vlaga na isparivaču najveći krivac za neugodne mirise jer pogoduje stvaranju bakterija i gljivica. Razni su problemi koji mogu dovesti da klima-sustav u autu radi slabo ili uopće ne radi, ali u najvećem broju slučajeva uzrok je nedostatak rashladnog plina i ulja u sustavu. Najčešći kvarovi automobilskih klima-uređaja su nedostatak plina uslijed pucanja cijevi ili hladnjaka, neispravan kompresor, neispravni ventilatori hladnjaka, neispravna elektroinstalacija... S vremenom mogu nastati mikro oštećenja na cijevima i spojevima, tako da se plin polako gubi iz sustava. Nedostatak plina u sustavu najčešće se manifestira tako što kompresor starta, ali zrak koji izlazi iz ventilacijskih otvora nije hladan. U slučajevima kada u sustavu nedostaje velika količina rashladnog plina, kompresor se neće ni uključiti. Ulje podmazuje kompresor i sprečava mikro oštećenja na cijevima. 