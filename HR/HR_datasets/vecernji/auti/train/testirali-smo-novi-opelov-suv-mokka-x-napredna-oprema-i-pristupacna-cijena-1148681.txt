Nova Mokka X, model s kojim je Opel u svoju gamu uveo X kao oznaku za SUV i crossover modele, od dolaska na tržište pozornost plijeni upečatljivim, robusnim nastupom, pristupačnom cijenom, ali i obiljem tehnološki napredne opreme koju je njemački proizvođač povoljnim cijenama učinio dostupnima širem krugu vozača. Primjerice, full LED prilagodljiva svjetla, trenutačno najnaprednija u segmentu, u paketu s navigacijom, IntelliLink sustavom, maglenkama, LED stražnjim svjetlima i stražnjom kamerom stoje 14.696 kuna. Za novu generaciju Opel Eye prednje kamere – koja obuhvaća sustav prilagođavanja svjetala, prepoznavanje prometnih znakova, upozorenje na opasnost od nesreće – valja doplatiti 5880 kuna. Brojni senzori za 4x4 pogon Testna je Mokka X, uz navedeno, imala još obilje opreme koja povećava sigurnost i komfor vozača. Zapravo, imala je gotovo sve što je u nju moguće ugraditi. Jedino je još na nju - umjesto sjedala u kombinaciji kože i tkanine - moguće ugraditi potpuno kožna sjedala. Bez obzira na nove funkcije, vozačko okruženje pregledno je i jednostavno kao u novoj Astri. Kod 4x4 pogona Mokke X, brojni senzori neprestano prate kut skretanja s pravca, uzdužno i poprečno ubrzanje, položaj upravljača, brzinu okretanja kotača, poziciju pedale gasa, broj okretaja motora. Okretni moment automatski se – ovisno o trenutačnoj situaciji – prebacuje između prednje i stražnje osovine, na koju može prebaciti do 50% momenta. U praksi, napredni 4x4 pogon Mokku X čini odličnim partnerom za vožnju skliskim prometnicama, ali i za silazak s asfalta. Grubu podlogu svladava bez problema, upravljiva je i stabilna, a udobnost vožnje pritom je na visokoj razini. Vozač i suvozač na grijanim prednnjim sportskim sjedalima uživaju u punom komforu. Putnicima straga ugodno je ako ih je dvoje, uz trećega je ipak gužva. Kod isprobane Mokke X i volan je grijan, što smo znali cijeniti za hladnijih dana. Prtljažnik zapremnine 356 litara dovoljan je za uobičajene obiteljske potrebe, a utovar olakšava nizak i ravan rub. Od 139.900 kuna Pod prednjim je poklopcem uglađen i učinkovit 1,6-litreni aluminijski dizelaš od 136 KS, uparen s preciznim 6-stupanjskim ručnim mjenjačem. Osim što po litri obujma daje 85 konja, ima i 320 Nm najvećeg okretnog momenta. Jako lijepa kombinacija za putovanje. Prebogata isprobana izvedba stoji 246.788 kn, a Mokka X cjenovno kreće od 139.900 kn. >> Kupujete ili prodajete automobil? Evo kakvo je stanje na tržištu! 