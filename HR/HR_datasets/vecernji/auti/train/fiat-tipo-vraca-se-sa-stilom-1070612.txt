Novom kompaktnom limuzinom Fiat je u život vratio staro ime Tipo. Današnji Tipo najprije dolazi kao prostrana trovolumenska limuzina, dok se do kraja godine očekuju još dvije karoserijske izvedbe, klasični hatchback kompakt i karavan. Fiat Tipo ovoga se tjedna počinje prodavati u Hrvatskoj, a mi smo isprobali prvi raspoloživi primjerak, opremljen snažnijim dizelskim agregatom i srednjim paketom opreme. Model od kojeg talijanski proizvođač s pravom očekuje puno - jer je razvijen kako bi udovoljio potrebama prosječnog europskog vozača - u Hrvatskoj stoji od 99.900 kuna. Može i dinamično Za slabiju dizelsku izvedbu trebat će izdvojiti 110.000 kuna, dok Tipo poput isprobanog - sa snažnijim dizelskim motorom i srednjom razinom opreme koja obuhvaća baš sve što je potrebno prosječnom vozaču - stoji od 123.000 kuna. U ponudi će biti po dva benzinska i dva dizelska motora. Benzinci su atmosferski sa 95 i 110 KS, dok će očekivano traženiji biti dizelaši – 1,3-litreni M-Jet sa 95 KS i 200 Nm okretnog momenta te 1,6-litreni od 120 KS i 320 Nm. Naš testni primjerak pod prednjim poklopcem ima snažniji dizelski motor, koji je izvanredan izbor za ovu obiteljsku limuzinu. Radi uglađeno (iako buku u kabini čujemo malo više nego što bismo htjeli), reagira brzo, ne troši pretjerano. Uparen je s preciznim 6-brzinskim ručnim mjenjačem. Materijali, završna obrada i oprema u isprobanom su primjerku na solidnoj razini. Tvrđa je plastika prisutna u manjem dijelu, a dominira gumirana, ugodnija i oku i prstima. Oduševljava konkretan upravljač - mesnatog obruča, ugodan za držanje, direktan, čvrst. Takav je zapravo i opći dojam u novom Tipu. Automobil je robustan i čvrst. Dojam je kao da je napravljen da traje, da izdrži intenzivno košištenje (i) po lošim prometnicama. Ovjes odlično upija sve neravnine s naših cesta. Također, dozvoljava dinamičnije manevre na zavojitim rutama, bez narušavanja udobnosti vožnje. Interijer je moderan, prepoznatljivo fiatovski dizajniran i ergonomski osmišljen. Sjedala su čvrsta i široka. Putnička kabina nudi impresivnu količinu prostora, kako na prednjim, tako i na stražnjim sjedalima. Po mjestu za koljena, Tipo je najbolji u klasi. Naprijed se mogu voziti dvije osobe visoke 188 cm, a straga troje visokih do 180 cm. Uz veliki prtljažnik od za klasu natprosječnih 520 litara. Dobra početna oprema I u širinu je Tipo izdašan, pa vozač i suvozač imaju puni komfor za ramena. Prostrana kabina ne čudi zna li se da je novi Tipo nastao na platformi koju koriste Fiat 500L i Fiat 500X. Međuosovinski razmak rastegnut je na 263,6 cm, a ukupna je dužina limuzine 453,2 cm. Fiat je s Tipom uspio u ideji da tržištu ponudi elegantan automobil koji će pružiti odličan omjer uloženog i dobivenog, te nenadmašnu količinu prostora u kabini i prtljažniku. Uz to, novi Tipo odlično se i vozi, a serijskom opremom također ne traži od vozača da se odrekne nekog od potrebnih mu elementa. Serijski donosi, primjerice, svu sigurnosnu elektroniku, šest zračnih jastuka, klimatizacijski i audio uređaj. Testni primjerak za 123.000 kn ima i parkirne senzore, maglenke, 16-inčne alu naplatke... S novim Tipom Fiat se u C segment zaista vratio u velikom stilu. >> Što smo ove godine vidjeli u Ženevi >> 100 noviteta 2016. stiže u Hrvatsku 