Želimo biti broj 1 azijski proizvođač automobila u Europi. Otvoreno su to rekli vodeći ljudi Hyundai-Kia grupacije, koja predano radi na ostvarenju tog cilja. To su nam ponovno pokazali u Amsterdamu, gdje su održane testne vožnje novog modela Hyundai Ioniq. Najprije smo sjeli za upravljač potpuno električnog izdanja, da bismo kasnije isprobali i hibrid. Na salonu u Ženevi pokazana je i plug-in verzija, a ona će biti raspoloživa krajem ove, odnosno početkom iduće godine. Kao što je to slučaj i kod uzora kojeg žele pokoriti, Ioniq se razlikuje od ostalih modela u proizvodnoj gami Hyundaija. Dizajnerski gledano, Ioniq je vrlo zanimljiv automobil. Električno se izdanje odmah prepoznaje izostankom rešetke hladnjaka na prednjem dijelu. Upravo taj dio učinio nam se nedovoljno atraktivnim. Smatramo da je mogao biti privlačniji, siva boja ga čini nezanimljivim. Za upravljačem je sve dobro posloženo, na dohvat ruke te vrlo skladno, pregledno. Pregledost straga nije potpuna, jer je Hyundai išao na ‘lomljenje’ stakla stražnjih, petih vrata. Tako se i ispod visoko postavljenog aerodinamičnog spojlera nalazi manji stakleni dio. Na 447 cm duljine osigurano je sasvim dovoljno prostora za sve putnike. U vožnji električni Ioniq djeluje vrlo dobro. Doduše, nismo ga isprobali u ekstremnijim uvjetima jer niti je to automobil namijenjen jurnjavama, niti bi takvo što bilo moguće uz stroge nizozemske zakone i brojne kamere za snimanje brzine. Za napajanje je zadužena 28 kWh litij-ionska polimerna baterija zahvaljujući kojoj je osiguran doseg od 280 kilometara, a ako je situacija kao s ‘kućnim’ modelom Kia Soul Electricom, to u realnim uvjetima može biti i 15-20 posto više. Znači, trebali bi bez problema prevaliti put od Zagreba do Zadra, preko Plitvica, odnosno starom cestom. Maloprije spomenuta baterija napaja elektromotor najveće snage 88 kW, odnosno 120 KS, koji osigurava i najveći okretni moment od 295 Nm. Dovoljno za postizanje najveće brzine od 165 km/h. Ovisno o sklonostima vozača moguć je odabir Sport, Normal i Eco moda, o kojem ovisi na koji način i koliko snage se isporučuje. Ioniq ima opciju regenerativne kočnice, a za punjenje na vanjski izvor struje koristi Type 2, odnosno CCS/Combo 2 utičnicu putem koje se uz DC napajanje od 100 kW do 80% kapaciteta napuni za 23 minute. Za kućnu upotrebu pripremljen je ICCB punjač putem kojeg se napuni za 4,5 sati.  >> Poznate linije osvježene naprednom tehnologijom, u Hrvatsku stiže na jesen Od hibrida se očekuje mnogo. Cijenovno će biti povoljniji od Toyote Prius, a prvi dojmovi govore da će to biti ‘mrtva utrka’. Prednost japanskog proizvođača tek je u dosadašnjem iskustvu, a vjerujemo da ni korejski proizvođač ništa nije prepustio slučaju. Ioniq pokreće sklop 1,6-litrenog Kappa benzinca od 105 KS te permanentnog elektromotora od 32 kW/43,5 KS, odnosno ukupnih 141 KS i 265 Nm okretnog momenta. Postiže maksimalnih 185 km/h, ima deklariranu potrošnju od 3,4 l/100 km te emisiju ispušnih plinova od 79 g/km CO2. U odnosu na konkurenciju rabi 6-stupanjski mjenjač s dvostrukom spojkom koji daje puno bolji osjećaj u vožnji od CVT mjenjača. 