Jedan motociklist našao se na udaru kritika na internetu nakon što je objavio video na kojemu verbalno napada stariju ženu koja mu je gotovo uzela prednost u prometu. Kako se vidi na snimci objavljenoj na YouTubeu prije nekoliko dana, a snimljenoj s kamere na kacigi, motociklist se vozi ulicom i prolazi kroz raskrižje, gdje iz suprotnog smjera nailazi automobil koji skreće lijevo i zamalo prolazi ispred njega, no zaustavlja se nakon što uočava motociklista. Sve je prošlo bez posljedica, no vozač motocikla okrenuo se i počeo naganjati vozačicu automobila, a kada ju je dostigao, očitao joj je bukvicu, pa snimku cijele situacije objavio na YouTubeu.   Motociklist je očito pokušao sebe prikazati kao žrtvu, video je nazvao "Starica me gotovo ubila...", ali čini se da je većina korisnika YouTubea vidjela stvari na drugi način. U trenutku pisanja ovog teksta video ima samo 26 palčeva gore i više od 3600 palčeva dolje, a mnogi korisnici bikera su izvrijeđali u komentarima. – Nadam se da si ponosan što si objavio snimku na kojoj vičeš na stariju ženu. Baš si velika faca – napisao je jedan komentator, dok mu je drugi spočitnuo što nije bio dovoljno oprezan u vožnji. – Bilo je očito što se događa prema razmaku između automobila u lijevom traku. Trebao si usporiti kad ulaziš u takvu situaciju – napisao je. Što mislite, tko je u pravu? Napišite u komentarima. 