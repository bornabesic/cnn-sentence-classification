Što će mi jamstvo od pet ili sedam godina za novi automobil, kad zbog većih troškova auto ne namjeravam servisirati u ovlaštenom servisu, a onda mi to jamstvo ionako neće vrijediti – čuli smo to mnogo puta kao argument protiv dugogodišnje garancije koju nudi sve više proizvođača automobila. Lavinu je započela Kia koja je prije nekoliko godina ponudila sedam godina tvorničkog jamtva. Hyundai, Toyota i Seat nude pet, ostatak marki Volkswagen grupe (VW, Audi, Škoda) četiri, a i drugi poput Renaulta, Dacije, Forda, Citroena, Peugeota i Opela za relativno malu doplatu nude do pet pa čak i sedam godina jamstva. Uredan jamstveni list Garancija je svakako dobra stvar, a i argument da se jamstvo gubi ako se auto ne servisira u ovlaštenom servisu ne stoji. Naime, prema Uredbi o skupnom izuzeću sporazuma o distribuciji i servisiranju motornih vozila iz 2011. godine, vlasnik vozila nije dužan servisirati auto u ovlaštenom servisu već to može obaviti i u bilo kojem auto-servisu (tvrtka ili obrt), uz korištenje dijelova istovjetne ili jednake kvalitete dijelovima prve ugradnje, tzv. zamjenskih dijelova. Stoga, da bi vam proizvođač ili zastupnik priznao garanciju, automobil ne morate servisirati u ovlaštenim servisnim centrima. Ali, oprez! Za ostvarivanje prava iz garancije vozilo mora biti održavano i servisirano u skladu s propisima i uputama proizvođača sukladno planu održavanja vozila. Stoga garancija neće vrijediti ako na vozilu nisu obavljeni svi redoviti servisni radovi sukladno naputcima i smjernicama proizvođača u predviđenom vremenskom razdoblju ili nakon predviđenog broja kilometara. Jamstvenu knjižicu u tom slučaju ispunjava serviser koji je izvršio redovan servis. Uz to, kako bi zadržali jamstvo, ugrađeni rezervni dijelovi izvan ovlaštene mreže moraju biti originalni od proizvođača pojedinog automobila ili dijelovi dovoljno visoke kvalitete. Tu treba posebno paziti i dobro se raspitati koje dijelove za pojedinu marku i model automobila proizvođač priznaje kao “dijelove dovoljno visoke kvalitete”. Primjerice, filtre renomirane njemačke tvrtke Mann u svoje automobile ugrađuje čitav niz proizvođača i ugradite li te filtre ne biste trebali imati problema. Slično vrijedi i za druge poznate proizvođače poput Mahle, Knecht, Valeo, Bosch... Ali, i tu treba biti vrlo oprezan jer na tržištu ima mnogo kopija sličnih naziva i logotipova. Primjerice, filtri Man (s jednim “n”) dolaze u sličnoj ambalaži kao i originalni filteri Mann. Zbog toga, ako ste već odlučili servis obaviti izvan ovlaštene mreže, idite kod pouzdanog majstora s kvalitetnim dijelovima. Ne pokriva potrošne dijelove Vrijedi i napomena da su jedino ovlašteni servisi pojedine marke potpuno osposobljeni i školovani za popravke koji se izvršavaju s originalnim dijelovima u skladu sa svim uputama proizvođača. U redovnom jamstvu pokriveni su svi dijelovi vozila, osim potrošnih, kao što su kočione obloge, diskovi, kvačila, filteri... Popravke iz jamstva mogu obavljati samo ovlašteni servisi.   >> Oprez kod jamstva - sitna slova kriju zamke >> Ne nasjedajte na priču da je auto koji kupujete prije vas vozila umirovljena učiteljica Ford Tvorničko je jamstvo dvije godine bez ograničenja kilometraže, a doplatom za produženo jamstvo zastupnika moguće je ostvariti do pet godina jamstva, uz dio participacije vlasnika vozila (ovisno o kilometraži i starosti vozila). Seat Tvorničko je jamstvo 5 godina (prve dvije godine nemaju ograničenje kilometraže, dok ukupno 5 godina traje do 100.000 km). Prirodno trošenje dijelova vozila ne smatra se nedostatkom. Renault Tvorničko jamstvo za sve modele je 2 godine bez ograničenja km, osim za Lagunu, Espace i Talisman (3 godine ili 150 000 km). Nude se razni paketi produženog jamstva, primjerice 5 godina ili 150.000 km uz doplatu. Dacia Tvorničko jamstvo za sve modele traje 3 godine ili 100 000 km, a nude se i razni paketi produženog jamstva, primjerice 5 godina ili 150.000 km uz doplatu. Audi Tvorničko jamstvo traje dvije godine bez ograničenja kilometraže, a dodatno jamstvo još 2 godine ili ukupno 100.000 km. Citroen, Peugeot i DS Tvorničko jamstvo traje 2 godine uz neograničenu kilometražu, a produženo se može ugovoriti do 5 godina ili 200.000 km. OPEL Tvorničko jamstvo traje 2 godine, a 2 godine produženog jamstva daje zastupnik. Ali, neki partneri nude i više godina. Primjerice, PSC u akcijama poklanja i do dodatne 3. godine, znači ukupno 7 godina. 