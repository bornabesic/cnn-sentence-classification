Seat je objavio prve fotografije pete generacije Ibize, iz kojih je vidljivo da španjolski proizvođač svoj najvažniji model gura u smjeru kompaktnog Leona. Djeluje moderno i dinamično. Kompaktniji vanjski dizajn modela koji će premijerno biti izložen u ožujku, na međunarodnom salonu automobila u Ženevi, skriva osjetno prostraniju putničku kabinu. Nova Ibiza prvi je model Volkswagen koncerna koji se temelji na novoj MQB A0 modularnoj platformi. Od prethodnice je 8,7 cm šira, dva je milimetra kraća i jedan niža. Širina traka veća je šest cm na prednjoj osovini, te 4,8 cm na stražnjoj. Razmak među osovinama iznosi 256,4 cm, što je porast od 9,5 cm. Prevjesi su vrlo kratki. Ibiza ovako presloženih dimenzija trebala bi biti udobnija. Nudi više prostora za noge i glave putnika. Prtljažnik je sa zapremninom od 355 litara najbolji u klasi (+63 l). Nova Ibiza nudit će se samo u izvedbi s pet vrata, a donosi najnovije tehnologije za povezivost, udobnost i sigurnost. Peta generacija na hrvatskom bi se tržištu trebala početi prodavati u lipnju. Na izbor će biti tri benzinska motora s aluminijskim blokom i cilindrima. Prva opcija je 3-cilindarski 1,0 MPI motor sa 65 ili 75 KS. Druga opcija je 3-cilindarski 1,0 TSI motor s 95 ili 115 KS, a novi 1,5 TSI motor od 150 KS bit će raspoloživ krajem godine. Učinkoviti 1,6 TDI dizelaši bit će dostupni sa 80, 95 i 115 KS, a nudit će se i 1,0 TGI motor od 90 KS s pogonom na stlačeni prirodni plin. >> Evo koji nas auti očekuju u 2017.: tržištem će vladati SUV-ovi i kompakti >> Redizajnirani Leon kreće od 119.512 kuna, sportska Cupra od 280.979 