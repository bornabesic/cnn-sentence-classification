Nova generacija Volva XC60 među rijetkim je novitetima koji nisu bili razotkriveni prije premijernog izlaganja na salonu automobila u Ženevi, koji je vrata zatvorio prije deset dana. Model kojeg zamjenjuje na tržištu je već devet godina, no atraktivnosti i kvalitete mu ne nedostaje, pa tako ni kupaca. Najprodavaniji u Europi Od izlaska na tržište još uvijek aktualan Volvo XC60 prodan je u gotovo milijun primjeraka, te je postao najprodavaniji premium SUV srednje veličine u Europi. XC60 je zadnjih godina činio oko 30 posto ukupne globalne prodaje Volva. Stoga je jasno da je pred dugoočekivanim novim XC60 ozbiljan zadatak - stare klijente treba zadržati, nove privući, a u međuvremenu se segment premium SUV-ova prilično popunio. - Posjedujemo snažno nasljeđe u projektiranju atraktivnih i dinamičnih SUV modela koji dolaze s najnovijom tehnologijom. Novi XC60 neće biti iznimka. To je je automobil stvoren za aktivan stil života i predstavlja novi korak u našem transformacijskom planu - rekao je Håkan Samuelsson, predsjednik i izvršni direktor, Volvo Car Grupe. Novi XC60, pojašnjavaju iz Volva, jedan je od najsigurnijih automobila ikad napravljenih te je opremljen najnovijim sigurnosnim tehnologijama. Sistemu City Safety dodana je nova funkcija upravljačke asistencije, koja se aktivira kada sustav automatskog kočenja nije dovoljan da bi se izbjegao sudar. Sustav će moći sam okrenuti volan i tako izbjeći prepreke koje se iznenada pojave pred automobilom. City Safety sustav radi kod potencijalnog sudara s drugim vozilima, pješacima, biciklistima i većim životinjama. Asistencija je aktivna kod brzina između 50 i 100 km/h. Novost je i sustav nazvan Oncoming Lane Mitigation, koji pomaže spriječiti frontalne sudare, a nadograđen je i Volvo sustav detekcije mrtvog kuta BLIS, koji sada također koristi upravljačku asistenciju kako bi se smanjio rizik od sudara prilikom mijenjanja trake. Pilot Assist, Volvo napredni semi autonomni sustav upravljačkog asistiranja, koji vodi brigu o upravljanju, ubrzanju i kočenju na dobro označnim cestama, na brzinama do 130 km/h, opcijski je također dostupan i u novom XC60. Benzinac, dizelaš i hibrid Novi XC60 u ponudi će biti i s nagrađenim Volvo T8 Twin benzinskim plug-in hibridnim motorom, koji može isporučiti 407 konjskih snaga, a sprint do 100 km/h traje samo 5,3 sekunde. Motorna paleta obuhvaća dizelski D4 motor s 190 KS i D5 motor s PowerPulse tehnologijom i 235 KS. Također, nude se i benzinski T5 motor s 254 konjske snage i T6 koji donosi 320 KS i 400 Nm okretnog momenta. Novi Volvo XC60 sredinom travnja trebao bi se početi proizvoditi u Švedskoj, a na hrvatskom se tržištu očekuje u rujnu. No, prvi ogledni primjerci u domaćim bi se prodajnim salonima mogli pojaviti već u srpnju. >> Škoda će vas probuditi da je očistite od leda, u Volvu možete mobitelom provjeravati gorivo... >> Intel za 15 milijardi dolara kupuje izraelskog proizvođača sustava za autonomne automobile 