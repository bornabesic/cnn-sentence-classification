Scenic, pionir monovolumenske kompaktne klase postao je pravi mješanac jednovolumena i crossovera. Scenic je robusniji i izgledom bliži crossoveru, uz podvozje podignuto na 16 cm od tla, ali pritom nije izgubio prostranost i komfor. Grand verzija duga je 463,4 cm, a međuosovinski razmak od 280,4 cm omogućuje puni komfor za pet, ali dodatno i za dvoje djece u trećem redu - na sklopivim sjedalima koja u Grand Scenicu dolaze serijski. Sa 7 sjedala nudi 189 l prtljažnika, a sa sklopljenim trećim redom sjedala 533 l. Dakle, pravi obiteljski auto sa 7 odvojenih sjedala koji može poslužiti za izlete u prirodu, ali na terenu samo po blagom makadamu. Pogon je isključivo prednji. Prvenstveno je namijenjen ugodnoj vožnji otvorenom cestom i autocestom, gdje sa snažnim 1,6 dCi dizelašem od 160 KS postaje prava krstarica (do 200 km/h), ali je i vrlo startan s obzirom na masu od 1660 kg (10,7 s do stotke). Pritom nije rastrošan s izmjerenom prosječnom potrošnjom od 6,4 l/100 km. S obzirom na veličinu i odignutost od tla, i dinamika vožnje po zavojitoj cesti vrlo je zadovoljavajuća. Top izvedba stoji 249.400 kuna (uz dodatnu opremu 280.571 kn), a početna cijena s benzincem od 115 KS iznosi 162.400 kn. >> Istražili smo: kako sigurno prevoziti više djece u autu? >> Umjesto jednovolumena još jedan Opelov mali SUV – Crossland X 