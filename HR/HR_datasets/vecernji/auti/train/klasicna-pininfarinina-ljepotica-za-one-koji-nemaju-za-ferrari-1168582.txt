Slavna talijanska dizajnerska kuća Pininfarina najčešće se povezuje s Ferrarijem, no postoji još jedna marka s kojom su, barem nekad, redovito surađivali - francuski Peugeot. Povezanost ove tri tvrtke tu ne prestaje, jer je svojedobno i sam Enzo Ferrari kao aute "za svaki dan" koristio Peugeote, uključujući modele 404 i 504, a karavanski 404 poslužio je i kao servisno vozilo Ferrarijeve ekipe za utrke. Upravo su klasici poput Peugeota 404 danas odlična šansa za sve one koji žele putovati sa stilom, u klasiku iz zlatnog doba talijanskog dizajna, a ne mogu potrošiti pravo bogatstvo na Ferrari. Naravno, nije to isto, Peugeot se ne može mjeriti s Ferrarijem po prestižu, luksuzu i performansama, ali zahvaljujući Pininfarini vizualne sličnosti postoje, a 404 nudi više praktičnosti uz puno, puno nižu cijenu. Na Njuškalu smo našli nekoliko primjeraka Peugeota 404. Najjeftiniji, za 7.999 kuna, prodaje se u Imotskom. Riječ je o modelu iz 1969. godine s 1,9-litarskim dizelašem. Kako kaže prodavač, auto je spreman za restauraciju, na motoru je napravljena generalka s garancijom, uređena je i unutrašnjost, a auto je tehnički ispravan i u voznom stanju. U Zagrebu se prodaju još dva skuplja primjerka, jedan iz 1971. godine za 29.000 kuna te jedan iz 1969. za 50.000 kuna. Potonjeg prodaje prvi vlasnik koji još uvijek ima i originalni račun. Vlasnik ste Peugeota 404? Ispričajte nam svoja iskustva i pošaljite fotografije na javi@vecernji.net! 