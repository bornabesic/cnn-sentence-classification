U atraktivnost novog Toyotina crossovera C-HR (od coupe high rider), križanca SUV-a i coupea, uvjerili smo se privlačeći poglede na prvim europskim vožnjama Madridom. Zanimljiv je i starima i mladima, ženama i muškarcima. Poželjeli smo ga slikati ispred stadiona Real Madrida, gdje za svoj kruh zarađuju Luka Modrić i Mateo Kovačić, a zaštitar nas je bez previše pitanja propustio, dok je njegov kolega odmah dotrčao pogledati neobičan auto. Neki će reći da je to već viđeno kod Nissan Jukea, ali za Toyotu poznatu po konzervativnijem dizajnu C-HR je velik iskorak. Dimenzijama kao Qashqai Dužinom od 436 cm i međuosovinskim razmakom od 264 cm CH-R je pravi kompaktni crossover. Izuzetak je visina koja je kupeovski niža (155,5 cm), pa je ostalim dimenzijama gotovo identičan Nissan Qashqaiju. Ali, prostranost u kabini i prtljažniku ipak je platila danak dizajnu jer C-HR ne pruža obilje prostora na stražnjoj klupi, a prtljažnik prima tek solidnih 377 litara. Sjedala su udobna i komforna, a vozačko je okruženje ograđeno središnjim stupom na kojem se nalazi ručica mjenjača te korisni pretinci koji uključuju i jedan zaista veliki ispod odmorišta za lakat. C-HR i u unutrašnjosti nastavlja u vrckavom stilu, pogotovo u isprobanoj dvobojnoj verziji koja - osim izvrsnih materijala - nudi i detalje u boji vozila u kabini. Multimedijski ekran od 8 inča je jasan i jednostavan za uporabu, a u početnoj opremi dolazi manji 3,5-inčni. Dinamičan i štedljiv U ponudi će biti samo dva motora, 1,2-litreni 4-cilindrični turbobenzinac sa 116 KS poznat iz Aurisa i hibridna verzija poznata iz Priusa, koja kombinira 1,8-litreni benzinac i elektromotor, s ukupno 122 KS. Prilično hrabro, Toyota neće ponuditi dizelski motor u C-HR-u. Turbobenzinac standardno dolazi s 6-brzinskim ručnim mjenjačem, a može se kombinirati s CVT mjenjačem, koji pak standardno dolazi u hibridu. Toyota nudi i 4x4 pogon, ali s obzirom da je C-HR odignut od tla tek 14,5 cm AWD pogon može dobro doći samo na skliskoj cesti, a ne i na ozbiljnijem terenu. Vožnja u hibridu je glatka, ugodna i tiha, pogotovo u gradu, dok pri naglim ubrzanjima CVT mjenjač postaje bučan. Može se voziti vrlo dinamično, a potrošnja nam je bila oko 6 l/100 km na testnoj ruti. C-HR se može kupiti po početnoj cijeni od 163.000 kuna za turbobenzinac, odnosno 194.900 kuna za hibridnu izvedbu. >> Svaki četvrti europski i svaki peti hrvatski kupac bira SUV vozilo 