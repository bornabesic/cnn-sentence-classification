Mijenjaju se odnosi snaga na tržištu, mijenjaju se vlasnici pojedinih marki - pa tako i Volva - ali u jednom je ova švedska marka poznata po sigurnosti zadržala kontinuitet. Volvo ne odstupa od zacrtanog cilja, od ispunjenja obećanja da od 2020. u Volvo automobilu nitko neće poginuti ni biti teže ozlijeđen. U skladu s tim planom, Volvo Cars objavio je da će novi model XC60, koji je premijerno predstavljen na međunarodnom salonu automobila u Ženevi, biti opremljen s tri napredne funkcije koje će vozače moći izvući iz potencijalnih opasnosti. Nove funkcije osmišljene su kako bi se vozaču omogućila automatska asistencija nadzora nad vozilom, kada je to potrebno. Na taj način, automobil će vozaču pomoći izbjeći potencijalne opasnosti. U Volvu su uvjereni da će novi XC60 zbog tih značajki biti jedan od najsigurnijih automobila na svijetu. Nesreća 45 posto manje - Već nekoliko godina intenzivno radimo na sustavima koji pomažu prevenciji automobilskih nesreća. Samo u Švedskoj, zahvaljujući našem sustavu automatskog kočenja, broj nesreća smanjio se za čak 45 posto. Novi Volvo XC60 napravit će korak naprijed u sprječavanju nesreća. Ovog puta nastojimo usavršiti funkciju u kojoj automobil sam može zaokrenuti volan kod potencijalnog sudara - kaže Malin Ekholm, direktor Volvo sigurnosnog centra. City Safety sustavu dodana je i opcija asistencija prilikom kormilarenja, koja se aktivira kada sustav automatskog kočenja nije dovoljan da bi se izbjegao sudar. Sam okreće volan Sustav će moći sam okrenuti volan i tako izbjeći prepreke koje se iznenada pojave pred automobilom. City Safety sustav radi kod potencijalnog sudara s drugim vozilima, pješacima, biciklistima i većim životinjama. Asistencija je aktivna kod brzina između 50 i 100 km/h. Volvo je novom XC60 modelu dodao i takozvani “Oncoming Lane Mitigation” sustav, koji vozaču pomaže izbjeći sudar s vozilom koje mu se približava u susjednoj traci. Upozorava vozača koji je nesvjesno zalutao iz svoje trake, pruža automatsku pomoć i pomiče volan te tako usmjerava automobil natrag u traku i sigurno ga udaljava od vozila u susjednoj traci. Ovaj sustav je aktivan na brzinama između 60 i 140 km/h. Sve tri funkcije korak su naprijed prema autonomnoj vožnji. Usavršen je i Volvo sustav za kontrolu mrtvog kuta, kojem sada također pomaže i sustav asistencija prilikom kormilarenja - vraćajući automobil natrag na sredinu njegove trake. >> Škoda će vas probuditi da je očistite od leda, u Volvu možete mobitelom provjeravati gorivo... >> Toyota C-HR, Audi Q5 i Land Rover najbolji, Fiat 500 i Ford Ka+ dobili 3 zvjezdice 