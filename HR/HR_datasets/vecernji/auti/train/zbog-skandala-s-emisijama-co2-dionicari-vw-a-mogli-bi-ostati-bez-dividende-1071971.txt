Dioničari posrnulog njemačkog automobilskog diva Volkswagena (VW) mogli bi ostati bez dividende za 2015. nakon velikog skandala s krivotvorenjem podataka o emisiji štetnih plinova, doznaje se u utorak iz nadzornog odbora kompanije. Konačna odluka još nije donesena ali "nema naznaka da postoji makar samo nada da bi mogli dobiti koji eurocent" dividende, kazao je neimenovani član nadzornog odbora posrnule njemačke kompanije za novinsku agenciju dpa. Na upit agencije glasnogovornik VW-a kazao je samo da će sve pojedinosti objaviti 28. travnja na konferenciji za novinstvo prigodom objave poslovnog izvješća za prošlu godinu. Odlučujući faktor pri donošenju odluke vjerojatno će biti visina kazni koje će kompanija morati platiti zbog skandala s krivotvorenjem podataka o emisijama štetnih plinova, napominje agencija dpa. "Iznos (kazni) vjerojatno će se kretati između 20 i (što je vjerojatnije) 30 milijardi eura. U tom slučaju bit će jako tijesno za isplatu dividende", kazao je izvor u nadzornom odboru VW-a.  Za 2014. kompanija je isplatila 4,80 eura po redovnoj dionici, odnosno 4,86 eura po povlaštenoj dionici. Ukupno su na ime dividendi isplatili oko 2,3 milijarde eura. Najveći je pojedinačni dioničar VW-a Porsche SE a velike vlasničke udjele imaju i njemačka savezna zemlja Donja Saska i katarski stabilizacijski fond. >> Investitori podnijeli tužbu protiv Volkswagena vrijednu 3,2 milijarde eura 