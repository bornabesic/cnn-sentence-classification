Niro, novi Kijin model, prava je perjanica ove rapidno rastuće korejske kompanije. Kompaktni crossover ulazi u trenutno najtraženiji segment automobila u Europi i to u hibridnom izdanju koje je sve popularnije, pogotovo zbog sve glasnijih pritužbi o ekološkoj neprihvatljivosti dizelaša. Hibridi su očito realna budućnost, a u ovako trendovski primamljivo zapakiranoj karoseriji nudi ih, uz Kiju, samo pionir hibridne tehnologije Toyota, koja je nedavno predstavila C-HR. Taj je Toyotin model zapravo jedini pravi konkurent Niru. Kia Niro nije samo pomodni hibrid već moderni spoj benzinca i elektromotora i prava alternativa štedljivim dizelašima. Tvornički deklarirana potrošnja je 3,8 l/100 km, a mi smo tijekom testnih vožnji u realnom gradskom prometu izmjerili 4,6 l/100 km. Zbog štedljivosti je žrtvovana krajnja brzina koja iznosi 162 km/h, ali putna bez problema može biti 140-150 km/h, što je i zakonski maksimum. Niro pokreću dva motora, 1,6-litreni benzinski sa 105 konjskih snaga i elektromotor sa 44 KS, a sinergijski daju 141 KS i 265 Nm okretnog momenta koji se preko 6-brzinskog automatskog DCT mjenjača s dvostrukom spojkom prenose na prednje kotače. DCT mjenjač u hibridu je zapravo najveća prednost Nira, jer drugi proizvođači većinom koriste CVT automatik koji je bučniji i manje komforan. I zaista, sve to u vožnji Nira izgleda jako dobro. Vožnja je ugodna, a može biti i dinamična (11,5 s do stotke) bez obzira na nemalu masu od 1500 kg. Dužinom od 435,5 cm Niro se smješta u prosjek kompaktne SUV klase, a isto vrijedi i za prtljažnik od 427 litara. Automobil je 16 cm odignut od tla. Početna mu cijena iznosi 200.490 kuna, a u ponudi su još tri više razine opreme. >> U hrvatske salone stigao najoriginalniji model Toyote - kreće od 163.900 kn 