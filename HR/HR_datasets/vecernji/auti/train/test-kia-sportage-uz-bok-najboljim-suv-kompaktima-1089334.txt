Sportage je najprodavanija Kia u Europi, a četvrta generacija je napravila velik iskorak. Ne toliko dizajnerski, jer se temelji na vrlo uspješnom prethodniku, ali je prostranija i kvalitetnije izrađena. U unutrašnjosti je - barem u našem testnom automobilu, doduše top modelu s najjačim 2-litrenim CRDI motorom od 184 KS uparenim sa 6-stupanjskim automatskim mjenjačem i AWD pogonom na sva četiri kotača te najjačim paketom opreme GT-Line - na razini najboljih u klasi. Rijetko koji konkurent u klasi nudi tako snažan motor. Do stotke 1,7 t mase potjera za 11,6 s, a najveća brzina mu je 195 km/h. Vožnja je zahvaljujući jakom motoru i izuzetno glatkom mjenjaču vrlo ugodna i komforna, a pomoću Drive select sustava vozač može odabrati i dinamičniji mod. Pogon na sva četiri kotača omogućuje i vrlo solidne off-road performanse, ali ovako opremljen Sportage prije svega je namijenjen krstarenju cestom. Prosječna potrošnja nam je na testu iznosila 8,1 l/100 km. Na otvorenoj cesti je oko 7 l/100 km, dok u gradu treba računati na oko 9 l/100 km. Sportage je sada dug 448 centimetara, s 267 cm međuosovinskog razmaka, a povećanjem dimenzija najviše su profitirali putnici na stražnjoj klupi. Prtljažnik može primiti 500 litara. GT Line paket opreme između ostalog uključuje kožom presvučena sjedala, sustav Drive Mode Select, sportski 3-kraki kožni upravljač, aluminijske sportske pedale, 19’’ aluminijske naplatke, JBL premium ozvučenje... Zbilja nudi mnogo, stoga ne čudi cijena od 332.990 kuna, a prihvatljivije verzije Sportagea kreću od 166.999 kuna, koliko treba izdvojiti za početnu benzinsku verziju sa 132 konjske snage. >> Sportski coupé s genima grubijana >> Još luksuznija i robusnija Kia Sportage, početni benzinac 166.990 kuna 