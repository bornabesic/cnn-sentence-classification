Ako vam je pri kupnji novog automobila najvažniji kriterij sigurnost, od 2020. godine više nećete imati dvojbe kojem proizvođaču pokloniti povjerenje. Švedski Volvo najavio je da će do 2020. godine njegovi automobili postati “otporni na pogibije”, odnosno toliko sigurni da mogu jamčiti kako u vozilima pod njihovim znakom više nitko neće poginuti, pa čak ni biti teže ozlijeđen. Volvo, i do sada poznat po iznimnoj sigurnosti svojih automobila, planira u sljedeće četiri godine cijeli niz sigurnosnih poboljšanja koja će, tvrde, otvoriti novo poglavlje u sigurnosti na prometnicama. Sustav sigurnosti koji će biti ugrađen u njihova vozila, bez obzira na to je li riječ o limuzinskim ili SUV varijantama automobila, oslanja se na pojačan dizajn šasije, više od 70 zračnih jastuka koje će imati svako vozilo, ali i na sustave automatizacije koji, u slučaju potrebe, od vozača preuzimaju veći dio kontrole. Iako brojni kritičari smatraju da je nemoguće baš u sto posto slučajeva zaštititi osobe u automobilu od pogibije i teških ozljeda, statistika Volvova modela XC90 pokazuje kako tvrdnje o vozilima u kojima ne možete izgubiti život ipak nisu samo pretjerivanje. U Švedskoj je tako od predstavljanja ovog modela automobila u njemu poginula jedna osoba. Statistika ovog vozila u SAD-u još je bolja. Od 2009. do 2012. u vozilu XC90 nije poginuo nitko.  >>Glasovne naredbe vozača Volva: Otključaj vrata, uključi grijanje i upali svjetla! >>Praktičan automobil podvojenog karaktera 