Načinu smanjivanja emisije štetnih tvari u zadnje se vrijeme posvećuje mnogo više pažnje nego ranije. Od početka 2015. tako sva dizelska vozila moraju zadovoljiti propise o emisiji ispušnih plinova, koje je postavila Europska komisija, a poznati su pod nazivom Euro6 normi. Taj propis zahtijeva smanjenje emisija dušikovih oksida (NOx) za 56% u odnosu na Euro5. Ovisno o proizvođaču vozila, pripremljena su različita tehnička rješenja kojima se dolazi do udovoljavanja ekološkim normama. Kod nekoliko proizvođača tako se išlo na korištenje već poznate tehnologije, doduše iz kamionskog programa. Naime, mnogo je sustava u osobnim automobilima koji prvu primjenu imaju u “teškom segmentu”, a nakon što se usavrše dolazi i do njihova korištenja kod osobnih automobila. Govorimo li o zadovoljavanju ekoloških normi, onda je to svakako SCR (Selective Catalytic Reduction) tehnologija. Riječ je o efikasnom rješenju koje u katalizator ubrizgava otopinu uree (koristi se naziv AdBlue) od koje se dobiva amonijak koji se veže s NOx te nastaju produkti u obliku neopasnog dušika i vodene pare. Znači, da bi se to moglo izvesti, vozilo mora biti opremljeno SCR katalizatorom i spremnikom AdBlue tekućine, koju je potrebno dopunjavati. Općenito govoreći, potrošnja AdBlue tekućine je ona na razini litre na 1000 kilometara. Naravno, veće brzine i veća opterećenja vozila dovode do povećane potrošnje AdBlue tekućine. Korištenje AdBlue tekućine kod različitih motora, različitih vozila, dovodi i do različitih zapremnina spremnika uree. Tako se danas na tržištu nude osobni automobili sa spremnicima od sedam pa do 25 litara. Za vlasnika ovakvih vozila tu nastaju i manji problemi. Naime, na tržištu je jako mala ponuda AdBlue tekućina, a još i manja mogućnost biranja količine koju namjeravate kupiti. Tijekom testiranja jednog od vozila koje za zadovoljavanje Euro6 normi koristi SCR katalizator te time treba i AdBlue tekućinu, putno računalo nam je javljalo koliko još kilometara možemo napraviti s količinom AdBlue tekućine koja je u spremniku. Kada je doseg pao na oko 500 kilometara, obavijest o tome čitavo je vrijeme stajala na putnom računalu, koje je time postalo i “blokirano”. Naime, nije davalo pregled ostalih podataka. Krenuli smo stoga po AdBlue tekućinu na benzinsku postaju. Neki prodavači nisu ni znali o čemu govorimo. Crodux ima pakiranje od 10 litara, što nam je previše, idemo na Lukoil – nemaju, nastavljamo prema Petrolu – nemaju, iduća postaja je TA Antunović – nemaju. Ina nudi ono isto pakiranje s početne benzinske postaje, ali čak 30% povoljnije. Nije nam preostalo ništa drugo nego uzeti kanister od 10 litara. >> Unatoč višoj cijeni, u Hrvatskoj su dizelaši uvjerljivo najtraženiji Mnogo je korisnika koji misle kako upotreba AdBlue tekućine nije nužna jer tko će provjeravati koliko je njihovo vozilo “zeleno”. No, nisu u pravu jer vozila koja koriste AdBlue imaju blokadu, pa kada se spremnik AdBlue tekućine isprazni, ponovno pokretanje motora nije moguće dok mu ponovno ne damo mogućnost korištenja razrijeđene uree. AdBlue je naziv za otopinu uree u vodi, koja sadrži 32,5 posto uree te 67,5 posto destilirane vode. Sastav i kvaliteta propisani su standardom ISO 22241-1 odnosno DIN 70070. Kako ne bi došlo do oštećenja SCR katalizatora, bitno je da udio različitih metala prelazi 0,2 mg/kg. Isti se proizvod izvan Europe može pronaći i pod nazivima AUS32 (Aqueous Urea Solution 32%, odnosno vodeni rastvor uree od 32%), DEF (Diesel Exhaust Fluid) i ARLA 32. Preporuka je skladištiti ga na temperaturama od -5 do +20 stupnjeva Celzijevih, kako bi se zadržala tražena kvaliteta. Smrzava se na -11,5 stupnjeva. 