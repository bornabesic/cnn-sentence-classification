Direktiva 1999/44/EC – koja je obvezujuća za zemlje člani­ce Europske unije pa ju je i Hrvatska preuzela ulaskom u EU – propisuje da jamstvo na robu ne može trajati kraće od dvije godine. U članku 7. te direktive navodi se da države članice mogu odrediti da, u slučaju rabljene robe, trgovac za pro­danu robu može odgovarati i kraće, ali ne kraće od jedne godine. Pri tome bi prodavač kupca trebao informirati o trajanju jamstva. Pojed­nostavljeno, za rabljeni automobil onaj tko ga prodaje ne mora vam dati nikakvo jamstvo, no ako ga nudi, ono mora trajati najmanje godinu dana. Za taj propis mnogi još ne znaju pa ne čudi što trgovci – mahom oni koji rabljene aute prodaju “u žici” – nude tri do šest mjese­ci jamstva. Jednako tako ne čudi ni či­njenica da su mnogi kupci rabljenih automobila zadovoljni bilo kakvim jamstvom. No, nemojte padati na prvu ponudu. Danas veći trgovci na rabljene automobile nude ozbiljno jamstvo u trajanju od dvije godine – kao za nove automobile mnogih marki. To su nam potvrdili i u Društvu Potrošač, gdje upozoravaju da roba koju kupujete od građana koji nisu poslovni subjekti ni­je obuhvaćena jamstvom. Praksu na tržištu rabljenih automobila definiraju i načela do­brih poslovnih običaja. A ona nalažu pošteno i dobronamjerno pristupanje kupnji odnosno prodaji. Kupnja na sajmovima rabljenih auto­mobila izravno od fizičke osobe nije, dakle, obuhvaćena jamstvom. No, tijekom dugotrajne krize na tržištu novih automobila mnogi su njihovi prodavatelji u ponudu uveli i rabljene automobile pa su upravo takvi odje­li među boljim mjestima za kupnju rabljenog vozila. Takve tvrtke imaju stabilnu logistiku, iskustvo i znanje potrebno za servisiranje vozila. Tako­đer, imaju ugled koji neće prokockati uvaljivanjem lošeg automobila kup­cu. Rabljeni automobili u mrežu ovla­štenih trgovaca novim automobilima dolaze kupnjom po principu staro za novo (kupac novog vozila pod ci­jenu ostavi svoj rabljeni automobil) ili ga trgovac nabavi iz druge države putem prodajne mreže marke vozila koju predstavlja. Kad mu rabljeni au­tomobil dođe u posjed, takav ga pro­davatelj, ujedno i serviser, temeljito pregleda i ukloni nedostatke. Stoga i može jamčiti za njegovu ispravnost. Također, ne manje bitno, ako ipak kasnije iskrsne kakav problem, ku­pac zna gdje će dovesti automobil – u servis iste tvrtke kod koje ga je i ku­pio. Nitko odmah u startu ne računa na probleme, no činjenica je da je automobil kompleksan sklop i kod rabljenih vozila uvijek su moguća iznenađenja. Stoga, jamstvo je bitno, i to jamstvo sa zaleđem.• >> Zbog manjih trošarina i krize cvate biznis unosa polovnih vozila 