Fiat 124 Spider stigao je na hrvatsko tržište, zajedno s Abarth inačicom. Novi roadster Fiat proizvodi u suradnji s Mazdom - 124 Spider i MX-5 stižu iz iste tvornice u Hirošimi - a talijanskom je proizvođaču ovaj image model važna kockica u ukupnoj slici. Fiat modelom 124 Spider svoju gamu upotpunjava u segmentima kojima je nekad vladao, počevši od 1100 Spidera iz 1956., pa do Barchette 1995. godine. Abarth inačica također izlazi iz tvornice u Japanu, ali dovršava se u talijanskom Torinu. Osnovne su karakteristike ovog roadstera uzdužno postavljen motor, nisko težište, stražnji pogon, mala težina, direktan upravljač. Potpun je to paket osobina koje svaki sportaš mora imati. Za pogon je zadužen 1,4 benzinac MultiAir Turbo sa 140 konjskih snaga i 240 Nm okretnog momenta. Precizan mjenjač kratkog hoda Uparen je sa 6-stupanjskim ručnim mjenjačem s vrlo kratkim hodom. Opcijski se uz bogatiji od dva ponuđena paketa opreme može odabrati i 6-stupanjski automatski prijenos. Fiat 124 Spider postiže maksimalnih 215 km/h, a za sprint do stotke utroši 7,5 sekundi. Osam boja karoserije na raspolaganju je kod Fiatova roadstera, odnosno pet za Abarth izvedbu. Kod modela s Fiatovim znakom školjkasta su sjedala u početnoj opremi presvučena tkaninom, a u drugoj razini dolaze u koži. Fiat 124 Spider stiže isključivo s ručno pokretanim mekanim krovom. Sustav prilagodljivih svjetala dio je serijske opreme, kao i klima-uređaj, 7-inčni dodirni zaslon putem kojeg se upravlja multimedijskim sustavima, Bluetoothom, grijanim sjedalima, sustavom ulaska u vozilo bez ključa. Fiat 124 Spider stoji od 245.700 kuna. Za bogatije opremljenu izvedbu s automatskim mjenjačem valja dati 276.655 kn. Potpuno sportska priča Sportski Abarth ima drukčiji vizualni identitet, ali i spušten ovjes, mehaničku blokadu diferencijala, jači Brembo kočioni sustav, dodatno ukrućenu karoseriju, aluminijske sportske papučice, Abarth kožnata sportska sjedala. Drive mod selector vozaču pruža izbor između normal i sport moda vožnje. Sportski mod podrazumijeva, primjerice, bolji odziv na pritisak papučice gasa i tvrđi upravljač. Abarth ima 1,4 MultiAir Turbo motor, ali sa 170 konja, a na izbor su ručni i automatski mjenjač, oba s šest brzina. S ručnim mjenjačem stoji 332.352 kn, a uz automatik ide i cijena od 353.301 kn.