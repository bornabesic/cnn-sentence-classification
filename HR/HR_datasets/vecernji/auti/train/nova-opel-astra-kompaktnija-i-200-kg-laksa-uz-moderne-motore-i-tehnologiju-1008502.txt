Opel je objavio prve fotografije i informacije o novoj Astri. Jedanaesta generacija Opelovog kompaktnog modela i jednog od najpopularnijih auta u Hrvatskoj premijerno će biti prikazana u rujnu na salonu u Frankfurtu. Nova Astra temelji se na posve novoj laganoj arhitekturi vozila i 200 je kg lakša nego do sada. Velika masa je do sada bila najveća Opelova boljka i u tom segmentu je Opel zaostajao za konkurentima. Astra je sada kompaktnija. Dužina joj je smanjena za pet cm, na ukupno 437 cm. Niža je 2,6 cm (146 cm) pa je i Astrin nastup sportskiji i aerodinamičniji (koeficijent otpora zraka 0,30). Ali, bez obzira na manje dimenzije, Opel najavljuje da će nova Astra biti prostranija od dosadašnjeg modela. Također, osjetno je bogatija naprednim tehnologijama. Nova Astra nudi pametni sustav svjetala budućnosti IntelliLux s potpuno LED matricom. Novi sustav omogućuje vožnju s dugim svjetlima koja ne zasljepljuju. Taj će sustav prvi put biti dostupan u kompaktnoj klasi, čineći tako vrhunsku tehnologiju svjetala dostupnom dosad najširoj publici. Astra donosi evoluciju i na polju multimedije. Novi sustav OnStar, naime, obuhvaća čitav niz modernih sigurnosnih sustava. Najnovija generacija multimedijskog sustava IntelliLink poveziva je s pametnim telefonima koji koriste Googleov Android Auto te Appleov Car Play. Putem interneta mogu se na zaslonu automobila koristiti aplikacije poput WatsApp-a i Skypea, a sustav koristi i Google maps za GPS navigaciju. Vrhunska sjedala nude funkciju masaže, ventilaciju i podešavanje sjedala po širini. – Naši su inženjeri razvili novu Astru od poslovične nule. Sportski dizajn čini da lako upada u oko. Dimenzijama je manja, ali su joj znatno povećani prostranost i udobnost – rekao je dr. Karl-Thomas Neumann, glavni izvršni direktor Opel grupe. >> Nova Corsa OPC još je veća prijetnja razvikanim jurilicama >> 'Veći mi je izazov dizajnirati interijer nego vanjski izgled' Novu Astru pogonit će samo motori najnovije generacije te će ponuditi značajke na koje smo navikli u višim segmentima. Moderni agregati nudit će snagu od 95 KS do 200 KS. Početni dizelaš je 1,6 CDTI sa 95 KS, dok je početni trocilindarski benzinski motor 1,0 Ecotec turbo s direktnim ubrizgavanjem sa 105 KS. Potpuno novi motor je 1,4 Ecotec četverocilindraš s turbopunjačem koji razvija 145 KS i 250 Nm okretnog momenta. Bit će efikasan i učinkovit, kažu u Opelu. 