Američki automobilski div Ford planira ukinuti tisuće radnih mjesta širom svijeta, što bi prema nekim očekivanjima trebalo značiti otkaze za desetinu zaposlenih, objavio je u ponedjeljak Wall Street Journal. Anonimni izvor potvrdio je za AFP kako se u Fordu u narednim danima planiraju masovna ukidanja radnih mjesta, što će utjecati na čak 20 tisuća radnika.  Ford je drugi proizvođač automobila u SAD-u a trenutno širom svijeta zapošljava oko 202 tisuće radnika.  Vijest se nadovezuje na podatke o slabijoj prodaji automobilskog diva, nakon nekoliko godina rasta. U travnju je tako američki proizvođač automobila prodao 214.695 vozila, nekih 7,2 posto manje nego u istom razdoblju prošle godine.  Glasnogovornik Mike Moran kazao je kako trenutni ciljevi kompanije uključuju "jačanje glavnih oslonaca dobiti u osnovnom poslovanju, preustroj tradicionalno slabijih dijelova našeg temeljnog poslovanja te agresivna ali promišljena ulaganja u prilike koje se ukažu".   Kako bi ih ostvario, Ford će nastojati "smanjiti troškove i preustrojiti se kako bi bio što ekonomičniji i efikasniji", kazao je Moran, ne želeći komentirati medijske navode o značajnom smanjenju broja zaposlenih. "Nismo najavili nikakve nove poteze u pogledu učinkovitosti radne snage a špekulacije ne komentiramo", poručio je. 