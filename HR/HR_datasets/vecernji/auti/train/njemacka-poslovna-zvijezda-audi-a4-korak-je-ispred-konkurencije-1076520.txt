Novu generaciju Audija A4 smatramo najboljim modelom te marke dosad, ali i jednim od najboljih automobila koji su u proteklih godinu dana stigli na hrvatsko tržište. Do ove ozbiljne ocjene nismo došli olako. A4 se za nju izborio vrhunskim dizajnom – ozbiljnim, ali ne i dosadnim – agilnošću i upravljivošću koja oduševljava, visokom kvalitetom materijala i izrade i u toj klasi nenadmašnom naprednom tehnologijom. Uzorno ponašanje na cesti Za upravljačem novog Audija A4 vozač se osjeća kao u kokpitu zrakoplova. Virtualna instrumentna ploča omogućava mu da prikaz prilagodi vlastitim potrebama i sklonostima, uzorna ergonomija pristupanje svim komandama čini prirodnima. Automatski S-tronic mjenjač sa sedam stupnjeva prijenosa brzine mijenja brzo, uglađeno i bestrzajno, pa smo rijetko i imali volju tu radnju obaviti sami, putem polugica iza kola direktnog upravljača koji odlično prenosi informacije s ceste. Dorađeni 2-litreni TDI pri 3250 do 4200 okretaja razvija 150 konjskih snaga, te je kao takav početna opcija. No, u vožnji uopće ne djeluje kao početna izvedba. Agilan je i žustar, radi uglađeno. Snage ima dovoljno i za uglađena krstarenja i za žustrija pretjecanja. Niti u jednom trenutku nismo poželjeli koju konjsku snagu više. Buka se u kabini gotovo i ne čuje, čemu kumuje i odlična zvučna izolacija. Tijekom testa prosječno nam je trošio odlične 5,2 litre goriva na stotinu prevaljenih kilometara. Ubrzanje do stotke traje 8,7 sekundi te postiže maksimalnih 219 km/h. Sve u svemu – odličan motor!   Spoj dinamike i udobnosti Izvanredan dinamički ovjes nadovezuje se na pozitivan dojam koji je ostavio dizelski agregat. Isprobani A4 neravnine na cesti upija odlično, udobnost u prostranoj i bogato opremljenoj kabini nije narušena ni prelaskom preko oštećenih prometnica ni za bržih vožnji po zavojitim cestama. Popis serijske opreme dug je, predug za nabrajanje, no izdvojiti treba, primjerice, sustav koji nadzire promet ispred vozila i po potrebi sam koči, zračne jastuke (i) za glavu sprijeda i straga, sportska prednja sjedala, MMI radio plus, automatski klima-uređaj, podesivi limitator brzine, senzor za svjetla i kišu, višenamjenski trokraki kožni upravljač, putno računalo. Dodatna oprema (smartphone sučelje, parkirni senzori, virtualni kokpit, navigacija, S line paket, 3-zonski klima-uređaj, LED svjetla...) cijenu je isprobanog primjerka s 317.092 kune povisila na ukupnih 400.232 kn. 