U Hrvatskoj je u 2015. godini ukupno registrirano 79.914 novih osobnih  i rabljenih automobila, što je za 7,5 posto više nego u 2014. godini (74.369).  Prema podacima Promocije plus, lani je registrirano 35.715 novih osobnih automobila odnosno 5,1 posto više nego 2014. godine, a registrirano je i 44.199 rabljenih vozila, najvećim dijelom unesenih iz EU, što je za 9,4 posto više nego godinu prije.  Time se nastavio blagi rast i oporavak tržišta novih automobila, jer, podsjetimo, u rekordnoj 2008., godini prije financijske krize, u Hrvatskoj je prodano 88.265 novih automobila, dok je tadašnji uvoz rabljenih zbog visokih nameta bio zanemariv. U 2015. se nastavio trend rasta unosa (kupnja automobila u državama EU i registracija u Hrvatskoj) polovnih automobila, koji je naglo počeo ulaskom Hrvatske u EU. Primjerice, u 2013. uneseno je 20.728 automobila, a u 2014. već 40.407.  VW-u nije naštetila afera Volkswagen je, bez obzira na veliku prošlogodišnju “dizelsku aferu” u kojoj je priznao varanje sa softverom ispušnih plinova kojim su smanjivali ispust dušikovih oksida (NOx), i dalje nedodirljivi kralj hrvatskog tržišta automobila. Najprodavaniji su i kod novih i prema unosu rabljenih automobila.  U 2015. su u Hrvatskoj registrirana 5792 VW osobna vozila odnosno šest posto više nego u 2014. godini. Drugi je Opel s 3668 registracija, slijedi Škoda s 3072 prodana automobila, pa Renault (2791) te Ford (2037), Peugeot (1976), pa Dacia, Kia, Citroen, Audi, Suzuki, Toyota... Najveći dobitnici među markama su Suzuki sa 131% rasta i Dacia s rastom od 82%, dok je najveći gubitnik 2015. godine Hyundai, koji je s 1626 registracija u 2014. pao na 955 prodanih automobila u 2015. godini (–41%) i to zbog bankrota slovenskog zastupnika korejskog brenda u Hrvatskoj. Porast prodaje Porschea Od luksuznih marki najprodavaniji je i dalje Audi s 1355 registracija (+17%), a u porastu su i BMW s 987  (+9,5%) i Mercedes s 896 registracija (+30%). Značajno je prodaju povećao i Porsche koji lani bilježi 41 registraciju naspram 24 u 2014. godini, a prodano je i osam Jaguara, pet Tesla i četiri Maseratija. U 2015. nije registriran nijedan superluksuzni auto poput Ferrarija, Lamborghinija ili Aston Martina. Ipak, neke prodajne rezultate treba uzimati s rezervom jer se neki od trgovaca bave i reizvozom novih automobila. Najprodavaniji novi model u Hrvatskoj i dalje je VW Golf s 1939 registracija, a slijede ga Opel Astra (1548), Renault Clio (1528), Škoda Octavia (1399), VW Polo (1374), VW Passat (1213), pa Opel Corsa, Ford Focus, Dacia Sandero, Kia Ceed... Volkswagen je još uvjerljiviji kod unosa rabljenih automobila, lani ih je registrirano 9176, drugi je Renault s 5038 registracija, treći Mercedes s 4406, pa BMW (3433) i Opel (3229). Među modelima su najtraženiji Volkswageni Golf s 5002 i Passat s 2386 registracija, a Hrvati vole iz inozemstva unijeti i polovni BMW Seriju 3 (1848), Renault Megane (1818) i Mercedes A-klasu (1506). 