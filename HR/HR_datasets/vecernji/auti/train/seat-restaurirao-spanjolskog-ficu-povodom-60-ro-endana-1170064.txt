Kragujevačka verzija Fiata 600, najpoznatija kao fićo, motorizirala je tadašnju Jugoslaviju. U Španjolskoj je taj posao odradila tamošnja verzija istog auta. Seat 600 ove godine slavi 60 godišnjicu, a u Seatu su tim povodom odlučili restaurirati jednu kabrioletsku izvedbu tog modela. Na restauraciji je radila ekipa od 30-ak ljudi, koja je potrošila 1500 sati i promijenila više od tisuću originalnih dijelova. Konkretan primjerak na kojem su radili proizveden je 1965. godine i nije vožen 25 godina, zbog čega je trebalo puno raditi na elektronici i mehanici. - Konačan rezultat gotovo je bolji nego kad je auto prvotno napustio tvornicu - komentirao je Ángel Lahoz, inženjer u Seatovom tehničkom centru koji je bio odgovoran za projekt. Seat 600 proizvodio se do 1973. godine, a prodano je gotovo 800.000 primjeraka. Inače, zanimljivo je da je Seat proizvodio i četverovratnu verziju pod imenom 800. 