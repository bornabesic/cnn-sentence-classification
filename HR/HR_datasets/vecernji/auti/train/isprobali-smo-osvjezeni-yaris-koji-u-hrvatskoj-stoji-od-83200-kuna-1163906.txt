Toyota je svom gradskom Yarisu modelske godine 2017., u okvirima drugog redizajna, podarila novu prednju masku, nove branike i svjetla. Proširenjem palete boja Yarisovoj su gami dodane dvije nove inačice - metalik plava i dvobojna (plavo-crna). Unutrašnjost je također doživjela manje promjene. Materijali su bolji nego u prethodniku, a instrumentna je ploča dobila nove mjerače s 4,2-inčnim TFT ekranom u boji u sredini. Sada je još preglednija i zanimljivije izgleda. Benzinac, dizelaš i hibrid Promjena ima više u motorizaciji i opremljenosti automobila. U ponudi ostaje 1,0 VVT-i od 69 konjskih snaga, kao i 1,4 D-4D od 90 KS te 1,5 hibrid sa 100 konja. No, motornoj se gami pridružio novi 1,5 VVT-iE benzinski motor s 111 KS i 136 Nm okretnog momenta, što je izdašna snaga za tako mali automobil. Novi agregat u ponudi zamjenjuje trenutni 1,33 Dual VVT-i agregat. Mjenjači se nisu mijenjali. Multidrive S može se naručiti i uz novi 1,5 VVT-iE motor, a mi smo ga isprobali u kombinaciji s 6-brzinskim ručnim mjenjačem. Neprecizan je i grub, što je - uz prebučan rad novog motora - osnovna zamjerka. Obnovljeni Yaris opremljenošću se svrstava među raskošnije gradske modele. Toyota Safety Sense (4 aktivna sustava sigurnosti, PCS; LDA i AHB) opcijski se nudi na svim paketima opreme. Safety paket koji obuhvaća zračne zavjese za prvi i drugi red sjedala, te zračni jastuk koljena vozača sada postaje dio standardne opreme. Razine opreme ostaju slične dosadašnjima, očekuje se da će najtraženija biti Trend+. Uz Bi-tone red, Bi-tone white i Bi-tone bronze, sada je na raspolaganju Bi-tone blue oprema, a birati se može i Chic oprema temeljena na opremi Lounge (prije modela za 2017.). Dinamičniji u vožnji U vožnji se osjeti rad Toyotinih inženjera. Dinamika vožnje je poboljšana, konkretno, bolji je osjećaj na upravljaču, a bolje su podešeni i amortizeri. Karoserija se stoga manje zanosi. Na hibridu je dorađena i izolacija, pa je vožnja ugodnija jer se u kabini manje čuje buka vjetra. Novo izdanje Yarisa na hrvatsko će tržište stići početkom svibnja po cijeni od 83.200 kuna. Navedena cijena vrijedi za početnu benzinsku izvedbu, a benzinci cjenovno sežu do 118.300 kuna. Dizelske izvedbe stoje od 119.000 do 137.900 kuna. Toyota poseban naglasak stavlja na hibride, pa je i ovdje aktualna posebna ponuda uz Toyota hibridne poticaje. Hibridni Yaris tako se nudi u rasponu od 109.900 do 131.500 kuna. >> Dotjerana Toyota Corolla po cijeni od 116.900 kuna >> Toyota Yaris Hibrid - sposoban za jeftine gradske maratone 