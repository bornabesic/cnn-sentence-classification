Astra Sports Tourer u isprobanoj kombinaciji - sa 136 konjskih snaga jakim 1,6-litrenim dizelskim agregatom - nije najsnažniji dizelaš u ponudi Opelova kompaktnog karavana, ali s Innovation opremom posve sigurno je dobar pokazatelj raskoši koju je moguće dobiti u ovom obiteljskom segmentu. Između ostalog, donosi odlična ergonomska sjedala za vozača i suvozača, Intellilink RF900 Navi, automatski dvozonski klima-uređaj, parkirne senzore sprijeda i straga, stražnju kameru, tempomat. Testirana Astra Sports Tourer sama koči radi izbjegavanja sudara pri malim brzinama, raspoznaje prometne znakove, pomaže u zadržavanju vozne trake. Opremljena je automatskim upravljanjem svjetlima s detekcijom tunela, senzorom za kišu, grijanjem prednjih i stražnjih sjedala i kola upravljača. Uz prostranu i bogato opremljenu putničku kabinu, karavanska Astra s ukupnom dužinom od 470 centimetara i 266 cm međuosovinskog razmaka nudi prtljažnik u rangu s Insignijinim - u osnovi prima 540 litara, s preklopljenim naslonom stražnje klupe čak 1630 l. Poklopac prtljažnika otvara se bez uporabe ruku, zahvaljujući senzoru ugrađenom u donji dio stražnjeg branika. Stepenicu ispod najsnažnije dizelske Astre Sports Tourer od 160 KS, testirani primjerak sa 136 konja pokazao se sasvim dostatnim za sve obiteljsko-prijevozničke izazove. Dobro proračunat ručni mjenjač sa šest stupnjeva prijenosa odlično surađuje s agilnim i uglađenim agregatom. Uz precizan mjenjač, veseli i precizan upravljač. Sve zajedno zaslužno je za osmijeh na licu vozača ovakve Astre Sports Tourer. Ovako opremljena, stoji 200.567 kuna. >> Prtljažnika nikad dovoljno - istražili smo koji auti imaju najveće >> Obiteljski karavan koji se odlično snalazi i u gradu 