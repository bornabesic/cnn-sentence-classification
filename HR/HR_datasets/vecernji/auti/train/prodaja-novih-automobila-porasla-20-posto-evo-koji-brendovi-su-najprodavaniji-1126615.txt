U listopadu je prodano 2.889 novih putničkih automobila, što je 407 vozila ili 16,3 posto više nego u listopadu prošle godine, kada ih je prodano 2.482, dok je u prvih deset mjeseci ove godine prodaja porasla za više od 20 posto, pokazuju podaci Promocije plus.    Od siječnja do listopada ukupno je prodano 37.805 novih vozila, odnosno 20,7 posto više nego u istom razdoblju lani, kada je put do kupca našlo 31.299 novih automobila. U listopadu su kupci najviše tražili Volkswagen (VW) Golf, pa je prodano 151 vozilo, a drugo mjesto, s po 111 prodanih automobila, dijele Škoda Octavia i Suzuki Vitara, dok je treće najprodavanije vozilo bila Škoda Fabia (108). U listopadu je VW prodao 440 vozila, Škoda 344, a Renault 212. Od hrvatskim građanima najprivlačnijeg njemačkog premium trolista, BMW je u listopadu prvi sa 103 prodana vozila, Audi je drugi s 93 prodana vozila, a Mercedes treći sa 77. U prvih deset mjeseci ove godine VW je ukupno prodao 5.330 automobila, Opel 3.715, Renault 3.212, Škoda 3.108, a Ford 2.650. Prema vrsti pogonskog goriva, 57 posto prodanih vozila u prvih deset mjeseci ove godine bila su ona na dizelski pogon, 41 posto na benzinski, dok preostali postotak otpada na sve ostale pogone.  