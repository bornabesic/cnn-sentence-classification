Vijest dana na najvećem europskom tehnološkom potrošačkom sajmu IFA u Berlinu bila je bolni udarac za Samsungov najnoviji adut na tržištu smartphonea. Korejski je tehnološki div objavio da zaustavlja prodaju svoga popularnog mobitela Galaxy Note 7 i najavio zamjenu baterije na svim dosad prodanim primjercima. U Hrvatskoj 100-ak Naime, upravo se baterija ispostavila kao velik problem jer su neki korisnici doživjeli da se ona i zapalila. “Zaključno s 1. rujnom zaprimili smo 35 prijava ovih slučajeva u cijelom svijetu te provodimo detaljnu istragu s dobavljačima. Korisnicima koji već posjeduju Galaxy Note 7 u narednim ćemo tjednima besplatno zamijeniti trenutačni uređaj s novim - objavili su jučer iz Samsunga. Nijedna od tih prijava nije stigla iz Hrvatske, niti iz okolnih zemalja, 17 ih se odnosi na Koreju, 17 na SAD, te 1 prijava s Tajvana. U našoj je zemlji, inače, prodano nešto manje od stotinjak primjeraka Notea 7 i to kroz predbilježbe tijekom kolovoza, jer ga još nema u službenoj prodaji. Ova vijest zasigurno je neugodna za Samsung, jer upravo je Galaxy Note 7 pobrao velike pohvale i dodatno pojačao porast prodaje pametnih telefona iz portfelja korejske kompanije. – Svjesni smo mogućih neugodnosti koju je ova situacija mogla prouzročiti, priznaju iz Samsunga. Prodano je 2,5 milijuna tih mobitela u nešto više od dva tjedna koliko je dostupan na tržištu. Investitori procjenjuju da je vrijednost Samsunga pala za oko 7 milijardi dolara nakon objave o kvaru. No, procjenjuju i da je Samsung učinio mudar potez ponudivši kompletnu zamjenu uređaja, a ne samo zamjenu sporne baterije. Kvaliteta življenja imperativ U međuvremenu sajam IFA je i službeno započeo, a Samsung je tek jedan od brojnih jakih tehno igrača i startupa koji su otkrili cijeli niz novih, ali i starih poboljšanih proizvoda. Ove je godine naglasak na kvaliteti življenja te boljim kućanskim uređajima. Huawei je lansirao novu liniju mobitela Nova. To je viša srednja klasa, lijepa dizajna, a svidjet će se najviše djevojkama zbog ugrađenih filtara za selfije i modne fotografije. Lenovo je izbacio novu vrstu tableta, HTC i Sony su također objavili nove verzije mobitela. Panasonic je objavio cijelu lepezu uređaja i rješenja za moderan povezani dom, uključujući i ormar koji sam slaže odjeću. Predstavljene su i brojne pametne narukvice, dronovi, mikrofoni, roboti, hoverboardovi… 