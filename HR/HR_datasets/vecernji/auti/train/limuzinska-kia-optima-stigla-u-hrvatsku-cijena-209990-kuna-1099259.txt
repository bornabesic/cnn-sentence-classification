Limuzinska verzija Kije Optime stigla je u Hrvatsku po početnoj cijeni od 209.990 kuna, dok će njezina karavanska izvedba Sportswagon na tržište stići u rujnu. Kia u Optimi nudi gotovo sve što na tržištu nude konkurenti - od odličnog novog radarskog tempomata koji automatski podešava brzinu Optime kako bi se održala sigurna udaljenost od vozila ispred, sustava autonomnog kočenja u nuždi koji koristi kameru i senzore ugrađene u vozilo kako bi detektirao potencijalni sudar (od 30 km/h do čak 80 km/h), pa do najnovijeg 7-stupanjskog DCT automatskog mjenjača s dvije spojke, Harman/Kardon audiosustava, hibridne verzije (koja kod nas nije dostupna)... Novost je i bežično punjenje mobilnog telefona. Nova Optima donosi moderan, novi vanjski izgled, atraktivnu unutrašnjost s više prostora za sve putnike u vozilu i široku ponudu novih tehnologija. Novi model ponudit će više profinjenosti te unaprijeđenu upravljivost, dok istovremeno zadržava sportski imidž. Optima je s 485,5 cm (+10 mm) i do sada bila jedna od najduljih limuzina u segmentu, s međuosovinskim razmakom od 280,5 cm (+6 mm). Prtljažnik je povećan za 5 litara i sada prima 510 l. Prvi Kijin karavan D segmenta, Optima Sportswagon, odlikuje se skladnim dizajnom i prtljažnikom koji prima 553 litre. U Hrvatskoj je dostupna samo s 1,7 CRDi dizelskim motorom sa 141 KS (prije 136 KS) i 340 Nm okretnog momenta, a cijena za model s već vrlo solidnom početnom opremom i 6-stupanjskim ručnim mjenjačem iznosi 209.990 kuna. Vrh ponude donosi premium opremu poput 7-stupanjskog DCT automatskog mjenjača, panoramskog krova i grijanja stražnjih sjedala, a stoji 314.990 kn. >> Uz bok najboljim SUV kompaktima 