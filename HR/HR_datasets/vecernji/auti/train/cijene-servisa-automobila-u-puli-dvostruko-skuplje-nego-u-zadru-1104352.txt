Prije odlaska na godišnji odmor automobilom svakako je preporučljivo provjeriti stanje vašeg vozila. Ali, ako ste sigurni da vam je automobil ispravan, a bliži se servisni interval, servis možete obaviti i na odmoru. Provjerili smo može li se pritom i uštedjeti, odnosno ima li razlika u cijeni servisa u ovlaštenim servisnim centrima pojedinih marki automobila na kontinentu i u servisima na obali. Za primjer smo uzeli četiri ove godine najprodavanija auta u Hrvatskoj - VW Golf, Renault Clio, Ford Focus i Opel Astru. Budući da smo u traženju cijena nastupali kao tajni kupci bez broja šasije vozila, cijene su samo informativne, a ne prave ponude za servis automobila, ali svakako mogu poslužiti kao putokaz. Akcija za starije od 4 godine Za usporedbu smo uzeli cijene izmjene motornog ulja i filtara za spomenuta četiri auta 2010. godišta s prijeđenih 100.000 km. U zagrebačkom ovlaštenom servisu su nam za izmjenu ulja i filtra ulja za VW Golf ponudili cijenu od 676 kuna. Cijena je istog servisa u Euro Daus servisu u Dubrovniku 720 kuna. U riječkom Carmotu bi ista izmjena stajala 550 do 600 kuna, a u rovinjskom servisu Burić Auto Zubak 600 do 700 kuna. Dakle, cijene su zbog 4+ akcije za aute starije od četiri godine prilično ujednačene. U Opelu nisu, ali kod njih smo dobili najmanju cijenu za izmjenu ulja i filtra od svih auta u istraživanju. U Opel Mitroviću u Zadru naletjeli smo na trenutnu akciju u kojoj bi nam ulje i filtar ulja za Opel Astru izmjenili za 400 kuna. Dubrovnik odskače U Auto Dubrovniku bi stajala 874 kune, u zagrebačkom Romihu 580 kuna, a u Auto Will servisu u Puli košta 810 kuna. U Renaultovim su ovlaštenim servisima cijene za Clio 1,2 16V također različite. U Zagrebu smo dobili najveću informativnu cijenu od 750 kuna, dok je za isti posao cijena u šibenskom Auto Centru Gašperov 500 kuna. U susjednom Zadru su nam ponudili cijenu od 550 kuna, dok takav servis u Dubrovniku stoji 635 kuna. U Fordovoj ovlaštenoj mreži su za izmjenu ulja i filtra ulja za Focus 1,6 cijene prilično ujednačene, osim servisa u Dubrovniku koji ipak malo odskače višom cijenom. Dok nam je u zagrebačkom servisu Lacković ponuđena informativna cijena od 650 kuna, u riječkom servisu Ford Pogarčić 590 kuna, a u zadarskom Motul Auto 600 kuna, u dubrovačkom ovlaštenom Fordovu servisu je izmjena ulja i filtra procijenjena na 800 kuna. U većini servisa na obali treba se naručiti dva-tri dana prije, jer, kako kažu, ljeti imaju dosta posla budući da turisti dolaze na redovne, ali i izvanredne servise. >> Istražili smo gdje u Zagrebu možete najbolje i najjeftinije oprati auto 