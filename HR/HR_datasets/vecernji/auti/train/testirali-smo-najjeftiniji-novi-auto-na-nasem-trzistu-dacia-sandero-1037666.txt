Za 10. godišnjicu pod paskom Renaulta rumunjska Dacia ponudila je posebnu opremu Life plus. A u tom desetljeću Francuzi su od marke koja je proizvodila zastarjele automobile uspjeli napraviti brend - niskobudžetan, ali vrlo cijenjen i tražen. Dacia je u recesiji postala pravi prodajni hit, a auti su se pokazali solidnim i pouzdanim, s provjerenom Renaultovom tehnikom i jednostavnim rješenjima. Sandero je prostran gradski kompakt (prtljažnik 320 l!) i s početnom cijenom od 59.200 kuna najjeftiniji je novi auto u Hrvatskoj. Bogatije posebno izdanje S jubilarnom opremom Life plus, koja uključuje i aluminijske naplatke, klima-uređaj, el. podizače prednjih stakala i el. podesive retrovizore, plavo-siva sjedala, maglenke, putno računalo, odbojnike u boji karoserije, metalik boju, kromirane dodatke u unutrašnjosti, kromiranu prednju masku..., stoji 17.800 kuna više. Konačna cijena od 77.000 kuna čini se prilično realna za sve što Sandero nudi. Testni primjerak pokreće 1,2-litreni atmosferski motor sa 75 KS i 107 Nm okretnog momenta (istovjetan je i početni motor u Cliju). Radi se o solidnom agregatu koji će zadovoljiti većinu vozača, ali s njime ne treba očekivati dinamičnu vožnju. U poplavi današnjih modernih turbobenzinaca (pa i Sandero se nudi s 0,9-litrenim turbakom od 90 KS) i moćnih dizelaša, stari atmosferac se čini trom. Prostran i povoljan Ali, za normalnu vožnju sasvim je dostatan, kada je i potrošnja zadovoljavajuća, ispod 7 l/100 km. Želite li još više uštedjeti, Dacia za 5000 kuna nudi tvorničku ugradnju plinske instalacije. Do stotke Sandero 1,2 16V stiže za 14,5 sekundi, a maksimalna mu je brzina 156 km/h. Sandero oduševljava prostranošću za klasu kojoj pripada, pa bez problema može biti i obiteljski automobil, uz cijenu koja nudi najviše centimetara lima i opreme za ono što ste uložili. >> Autoclick: Dacia Dokker >> Autoclick: Dacia Sandero 