Na valu velike popularnosti SUV automobila, druga generacija Peugeota 3008 se - za razliku od prve generacije koja je bila križanac jednovolumena i SUV-a - pretvorio u čistokrvni SUV. Izgleda dojmljivo, vrlo robusno s naglašenim oštrim bridovima, maskom, neobičnim svjetlima. Na cesti neće proći neprimjetno, no tradicionalistima će toliko dizajnerskih detalja možda biti previše. U svakom slučaju forma je izuzetno atraktivna. S dužinom od 445 cm na pola je puta između Nissan Qashqaija i VW Tiguana. S prostranim prtljažnikom od 520 litara i izdašnom ponudom prostora u unutrašnjosti cilja i na obiteljske kupce koji sve više odabiru SUV-ove. Odlične vozne osobine U unutrašnjosti nalazimo unaprijeđen iCocpit. Središnji 12,3-inčni head-up TFT LCD ekran umjesto klasične instrumentne ploče već je u početnoj opremi, dok drugi 8-inčni LCD dodirni ekran dolazi u drugoj razini opreme. Uz decentne malobrojne najvažnije tipke, cijeli je kokpit zakrenut prema vozaču, a malo kolo upravljača podrezano je i s gornje i donje strane pa je sada pogled na instrumente preko volana bolji, a više je mjesta i za noge vozača. Na brdima iznad Bologne isprobali smo dvije top verzije - 1,6 THP (163 KS) s Allure opremom i 2,0 BlueHDI (180 KS) s GT opremom, obje uz odličan 6-stupanjski automatik. Po voznim je osobinama 3008 u samom vrhu svog segmenta. Unatoč visokih 22 cm od tla i SUV konstrukciji zavoje prolazi suvereno, uz samo blaga naginjanja. I s velikim 19” kotačima vrlo je udoban, a impresivna je lakoća vožnje, doduše uz najjače motore i automatik, nakon koje je vozač odmoran. Želite li se voziti dinamičnije, tu je sportski mod koji ubrzava odziv na gas i izmjene brzina, a iz zvučnika umjetno pojačava i zvuk motora. Peugeot u 3008 ne nudi 4x4 pogon (dostupan će biti od 2019. uz plug-in hibrid), ali u ponudi je unaprijeđeni sustav grip control (prilagođeno prianjanje na raznim podlogama) i pomoć pri kretanju na uzbrdici. Taj paket uz M+S gume doplaćivat će se 400 eura (bez poreza). Automatik i uz 1,2 PureTech S najjačim paketima opreme Allure i GT Peugeot 3008 nudi pravi luksuz. Materijali poput alcantare, kože, kroma, drva te audiosustav francuskog proizvođača Focal daju mu premium doživljaj. Dakako, 3008 u ponudi ima bogatu sigurnosnu opremu, poput automatskog kočenja u nuždi, adaptivnog tempomata, ranog upozorenja na sudar. Bogatu ponudu motora čine turbobenzinci 1,2 PureTech sa 130 KS i 1,6 THP sa 163 KS te turbodizelaši 1,6 BlueHdi sa 100 i 120 KS, kao i 2,0 BlueHDi sa 150 i 180 KS. Automatski 6-stupanjski mjenjač dostupan je i s početnim benzincem. U Hrvatsku stiže početkom studenog, a cijene još nisu poznate. U Njemačkoj stoji od 22.900 eura, odnosno 3000 eura više od početnog (slabije opremljenog) tržišnog lidera Qashqaija. >> Veliki češki SUV model Kodiaq usvojio je čisti njemački dizajn 