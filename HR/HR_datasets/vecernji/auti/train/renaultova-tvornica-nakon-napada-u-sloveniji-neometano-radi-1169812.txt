Tvornica automobila u Sloveniji, u vlasništvu francuskog Renaulta koji je bio među žrtvama globalnog hakerskog napada ucjenjivačkim virusom, danas je obnovila proizvodnju i radi normalno, potvrđeno je u Revozu iz Novog Mesta. "Uspjeli smo sanirati posljedice hakerskog napada i pada informacijskog sustava, sve veze u računalnom sustavu su obnovljene i opet radimo normalno", kazala je u ponedjeljak šefica odjela za korporativno komuniciranje u Revozu Nevenka Bašek Zildžović. Šteta zbog ispada proizvodnje u tvornici u Novom Mestu još se utvrđuje, ali su za vikend otpale dvije proizvodne smjene. Ispad u proizvodnji - oko 400 automobila - bit će nadoknađen jednog od idućih vikenda ili slobodnih dana, o čemu se uprava još mora dogovoriti sa zaposlenima. Prema navodima slovenskih medija, većih hakerskih napada na druge tvrtke ili javne sustave u zemlji nije bilo, ali veće tvrtke navode da su budne i da su njihovi sustavi dobro zaštićeni od mogućih novih napada. 