I kad dolazi kao redizajnirani model a ne potpuno nova generacija, novi VW Golf donosi nove trendove, baš kao i S modeli iPhonea. A osvježena sedma generacija Golfa donosi temeljiti redizajn nakon četiri godine bez promjena, a znamo da se tehnologije, sustavi pomoći vozaču i multimedija sve brže mijenjaju. Prema vanjskom izgledu samo će najveći fanovi odmah uočiti razliku, koja se najviše vidi na prednjim i stražnjim svjetlima, dok su veće promjene skrivene ispod lima. Na našem testnom primjerku ističe se nova atraktivna boja – kurkuma žuta metalik (3312 kn), kao i novi 18” naplaci (6869 kn), ali treba reći da se radi o najopremljenijoj verziji Highline s dugim popisom dodatne opreme. Uz već provjeren, agilan i štedljiv 2,0 TDI sa 150 KS i DSG7 automatski mjenjač cijena je vrlo visokih 299.541 kuna (236.812 bez dodatne opreme). U tu je cijenu uključena i digitalna instrumentna ploča s 12,3” TFT ekranom (4092 kn), kao i 8” multimedijski ekran s navigacijom, full LED glavna svjetla (11.000 kuna), te niz sigurnosnih sustava. Pravi luksuz koji i košta. Ali, da umirimo kupce najtraženijih verzija – Golf serijski u opremi Trendline sada dolazi s automatskim klima-uređajem, LED dnevnim svjetlima, 6,5” informacijskim ekranom u boji, detekcijom umora vozača, stražnjim LED svjetlima i kožom presvučenim kolom upravljača, dok posebna Trendline HR oprema dodatno donosi maglenke te aluminijske naplatke, a s najpopularnijim 1,6 TDI dizelašem sa 115 KS i još uvijek 5-brzinskim ručnim mjenjačem stoji vrlo konkurentnih 157.565 kuna. A Golf je prema osjećaju za upravljačem, materijalima i vrhunskoj završnoj obradi, kao i zvučnoj izolaciji, uz bok premium automobilima u segmentu, prije svih bratskom Audiju A3. Sportski ovjes je u Highline opremi standardan, a dodatno se dinamičnost može povećati funkcijom izbora profila vožnje (dodatnih 1139 kn), kojim se prilagođava odziv motora i tvrdoća upravljača, a birati se može eco, normal, sport i individual mod. Dvolitreni dizelaš uparen s DSG automatikom vozi glatko i agilno u svim režimima vožnje, a najdomljiviji je ipak na autocesti. U usporedbi s malim 1-litrenim turbobenzincem 2,0 TDI zamjetno je veće mase i to posebno sprijeda pa nije tako poletan, ali to nadoknađuje većom snagom i brzinom (8,6 s do stotke, 214 km/h), a izmjerili smo prosječnu potrošnju od 5,8 l/100 km. >> Evo koje su marke i modeli auta lani bili najprodavaniji >> Mali dizelski motor za dodatan poticaj japanskom kompaktu 