Vremena s godišnjom prodajom od oko 80.000 novih auta daleko su iza nas, no nismo više ni u potpunoj tržišnoj depresiji. Brojke pokazuju da tržište raste, ali koliko se novi auti danas traže možda najbolje pokazuju rokovi njihove isporuke. Jer, što je pomama za nekim automobilom veća, na njega će se duže čekati. Naruđžba po želji kupca Jasno, tu treba gledati i širu sliku, jer iz iste tvornice autombile naručuju i kupci ostalih zemalja, no rokovi isporuke novih automobila koji se rade po željama kupaca ipak dosta govore. Naše je istraživanje o rokovima isporuke novih automobila hrvatskom kupcu pokazalo da se niti jedan model nije uspio ni približiti Nissan Qashqaiju, na čiju se prvu generaciju čekalo i do 400 dana. Dakako, bila su to druga vremena. Kredit je mogao dobiti gotovo svatko, laesing ponude pljuštale su sa svih strana, a Qashqai kompaktnih dimenzija i podignute karoserije predstavljao je revoluciju na tržištu. Danas SUV i crossover modela na tržištu ima više nego bilo kojih drugih karoserijskih izvedbi, a hrvatske kupce automobila trgovci gotovo pa svijećom moraju tražiti... S druge strane, kupci na naručen automobil u većini slučaja ne trebaju čekati duže od tri mjeseca odnosno 90 dana, a mnogi modeli iz proizvodnje stižu i dva mjeseca od dana narudžbe. Najmanje se čeka na model koji je svojevremeno obarao rekorde. Nissan Qashqai, naime, do budućeg vlasnika stiže za 45 dana, kao i Juke i Navara - također Nissanovi modeli koji se proizvode u Europi. Nissan X-Trail proizvodi se u Japanu, pa mu je rok isporuke 75 dana. Dva mjeseca, primjerice, kupac će čekati na naručenu Toyotu - ako je oko bacio na model Aygo, Yaris, Corolla, Auris, Avensis ili Verso. Teoretski, u roku 60 dana kupac bi trebao dobiti i novi C-HR, ali zbog velike potražnje na taj se model čeka 90 dana. RAV4 i Land Cruiser imaju rok isporuke od 120 dana, a Hilux iz tvornice stiže za 180 dana. Nova Mazda naručena po željama kupca čeka se od 90 do 150 dana. Modeli Alfa Romeo, Fiat i Jeep iz europskih tvornica stižu za 60 do 90 dana, dok one iz Amerike i Japana treba čekati 180 dana. U Japanu se proizvode Fiat 124 Spider i 124 Abarth, a amerikanci iz ove grupacije su Jeep Grand Cherokee i Cherokee te Fiat Freemont. Iz Subarua nam, pak, odgovaraju da je maksimalni rok isporuke za njihova vozila koja se naručuju u proizvodnju 150 dana. Suzuki svoje modele isporučuje u roku 90 dana, a jednak rok isporuke - 90 dana od dana narudžbe - vrijedi i za Mercedes. 90 dana za Audi, Ford, Seat... Redovan rok isporuke za Audi modele je 90 dana od narudžbe, a kod modela koji se na našem tržištu prodaju u većim količinama moguć je i kraći rok isporuke, odnosno 60 dana od narudžbe. Izuzetak od redovnog roka isporuke može se očekivati kod specifičnih modela, primjerice kod RS modela ili R8. S obzirom na vrlo mali broj narudžbi tih modela, za naše tržište u tvornici nisu rezervirani proizvodni kapaciteti, već ih pri svakoj narudžbi uvoznik zasebno traži od proizvođača. I u takvim slučajevima Audi nastoji osigurati isporuku u roku do 120 dana od narudžbe. Uobičajeni rokovi isporuke za sve Seatove modele iz narudžbe su do 90 dana. Renault će u najkraćem roku - za 60 dana - isporučiti Espace, Twingo i Kangoo. Clio, Clio Grandtour, Captur, Megane Berline, Megane Grandtour i Talisman do kupca stižu u roku od 75 dana, kao i Trafic i Master te Dacia Sandero, Logan, Logan MCV i Duster - iz iste grupacije. Do 90 dana valja čekati na Renault Megane GrandCoupe, Scenic i Kadjar, te na Daciu Dokker i Lodgy. Kod Forda se najkraće čeka na Fiestu, B-Max, Focus, C-Max, C-Max Grand i Mondeo (90 dana), mada taj rok kod Mondea može biti i duži. Ford Ka+, Ecosport, Kuga i Edge do kupca stižu u roku 180 dana, a 180 dana i više čeka se na isporuku modela S-Max, Galaxy i Mustang. Za Fordova gospodarska vozila rok isporuke je 90 do 120 dana od dana narudžbe. >> Istražili smo gdje u Zagrebu možete najbolje i najjeftinije oprati auto Novi Q5 dolazi iz Meksika         Od ove godine u Hrvatsku jedan Audi prvi put stiže iz Meksika. Stoga je za novu generaciju Audija Q5 redovan rok isporuke, zbog transporta iz Meksika do Hrvatske, od 120 do 150 dana.      Velika potražnja za Focusom RS          Za Ford Focus RS rok isporuke je 180 dana i više, a ovisi o popunjenom proizvodnom kapacitetu. Moguće je, naime, proizvesti 72 vozila mjesečno, a potražnja je trenutačno na 110 vozila mjesečno.              Macan stiže za 60 dana              Rokovi isporuke za Porsche vozila ovise o izabranom modelu. Naručeni Macan i Cayenne do novog vlasnika stižu u roku 60 do 90 dana. Rok isporuke za Boxster, Cayman i Panameru je 90 do 120 dana, za 911 (osim GT modela) iznosi 120 do 150 dana.              Na hibride se čeka i do 250 dana               Rok isporuke za nova Volvo vozila je između 60 i 110 dana i ovisi o broju narudžbi u određenom trenutku, promjeni modelne godine i sl. Iznimka su Volvo vozila na hibridni pogon kod kojih rok isporuke može biti i do 250 dana.      