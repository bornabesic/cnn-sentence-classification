Dacia Dokker je povoljan, praktičan i prostran automobil. Dodatni plus praktičnosti dvoja su klizna vrata kroz koja se dolazi na stražnju klupu, a zbog svega toga putnički kombi dostavnjaci poput Renault Cangooa ili VW Caddyja još su uvijek vrlo popularni. A Dacia Dokker njihov je najpristupačniji predstavnik jer se uz početni, iznenađujuće živahan 1,6-litreni atmosferski motor sa 102 KS i 156 Nm okretnog momenta (12,7 s do stotke, 170 km/h najveće brzine), može kupiti već za 93.500 kuna. Ako se Dokker vozi neopterećen teretom, ovaj je motor sasvim dovoljan i za dinamičniju vožnju, a potrošnja nije velika. U gradskoj smo vožnji izmjerili 8,2 l/100 km, dok se na otvorenoj cesti spušta ispod 6,5 l/100 km. Uz pomicanje i preklapanje stražnje klupe prema naprijed, dobija se velik prtljažni prostor dug 150 centimetara, a maksimalni utovarni prostor je tri kubna metra. Uz pet sjedala može se računati na 800 litara prtljažnika. U unutrašnjosti je Dokker solidan, plastika je tvrda, ali izgleda trajno i ne traži puno održavanja, baš kako smo navikli kod dostavnih vozila. Da se ovdje ipak radi o putničkom, odaju rebrasti sivi umetci. Trokraki klasičan Dacijin upravljač podesiv po visini dobro pristaje, a idealan položaj za njim se lako pronalazi u udobnom i po visini podesivom sjedalu. U serijsku sigurnosnu opremu osim četiri zračna jastuka spadaju i sustavi za pomoć pri naglom kočenju, za nadzor stabilnosti vozila, kontrolu proklizavanja te pomoći pri kretanju na uzbrdici. Testni, bogatije opremljen primjerak Dokkera, između ostalog, donosi dodatnu opremu poput ‘paketa plus’ koji za 3000 kuna obuhvaća vozačevo sjedalo i upravljač podesive po visini te lijeva klizna vrata. Ima i vrlo preporučljive stražnje parkirne senzore (1500 kuna) i metalik boju (3400 kuna), te stoji 109.413 kuna. I uz svu dodatnu opremu cijena mu je vrlo konkurentna. >> Istražili smo: evo koliko ćete čekati da vam stigne novi auto nakon kupnje >> Dacia Sandero Stepway - narodni automobil za šminku i vikendicu 