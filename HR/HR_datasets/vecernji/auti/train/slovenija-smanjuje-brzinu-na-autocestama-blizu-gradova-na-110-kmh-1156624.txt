Brzina vožnje slovenskim autocestama blizu većih gradova od ove će zime biti ograničena na 110 kilometara na sat kako bi se smanjili negativni ekološki utjecaji, posebno visoke koncentracije lebdećih čestica prašine, pišu u četvrtak slovenski mediji. Agencija za okoliš utvrdila je da smanjenje brzine motornih vozila sa 130 na 110 kilometara na sat smanjuje ispuštanje čestica prašine koje sadrže teške metale za 20 posto, a dodatno na 90 kilometara na sat čak za 40 posto. Neki veći gradovi poput Ljubljane, koje u zimskom razdoblju često imaju natprosječne koncentracije tih čestica, već lokalno primjenjuju slične mjere. Slovenski mediji prenose da će se ograničenje brzine primjenjivati već od zime ove godine, najprije u Ljubljani, Mariboru, Kranju i Celju. Studija agencije za okoliš nije pokazala da će ograničenja brzine djelovati i na uštedu goriva, smanjenje buke i manje ispuste stakleničkih plinova, a vjeruje se da se protočnost prometa zbog toga neće bitno pogoršati. >> Novi udar na građane: Cestarine poskupljuju od 1. travnja >> Zbog gustog dima ponovno zatvorena dionica autoceste A1 