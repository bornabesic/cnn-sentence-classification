Prvi korak koji trebate napraviti prije početka zimskih uvjeta vožnje jest zamijeniti ljetne gume zimskima. Ako vam vlastita odgovornost nije dovoljan razlog, razmislite o 700 kuna kazne koliko vas čeka ako vas ulove bez zimske opreme. Međutim, samim stavljanjem zimskih guma niste učinili puno ukoliko i samu vožnju ne prilagodite zimskim uvjetima. Naime, niske temperature, poledica i snijeg dovode do smanjenjenog prijanjanje, odnosno teže kontrole nad aktivnostima poput pokretanja, ubrzanja, usporavanja i općenito upravljanja nad vozilom. Posebno zahtjevno optimalno prianjanje u vožnji uzbrdicama i nizbrdicama kao i u oštrim zavojima moguće je postići pravovremenim smanjenjem brzine i odabiranjem ispravnog stupnja prijenosa. Također, na uzbrdicama se, kao i nizbrdicama te zavojima pojavljuju dodatne sile između površine gume i kolnika koje mogu uzrokovati gubitak kontrole nad vozilom, pa opreza nikada dosta. Ako vaše vozilo ima ABS sustav, nemojte pritiskati papučicu kočnice nekoliko puta zaredom već kočite lagano i držite smjer. Ako se vozilo, bez obzira na sve mjere predostrožnosti ipak počne zanositi, odmah valja pritisnuti papučicu spojke te vozilom upravljati u smjeru zanošenja sve dok ponovno ne uspostavite kontakt između kotača i podloge. Najopasnija su mjesta mostovi, strmine, zavoji, raskrižja i semafori jer sa na njima najbrže zaleđuju i postaju skliske. Posebna se pažnja treba posvetiti i vožnji uz jezera i kroz šume jer je zbog više vlage na tim je područjima i opasnost veća. Temperatura između nula i tri stupnja iznad nule smatra se najopasnijom. Iako mnogi tada misle da tada nema opasnosti, temperatura zemlje zapravo je ispod nule i ceste još uvijek mogu biti zaleđene. S obzirom na to da na zaleđenim površinama zaustavni put može biti i do deset puta dulji nego na 'normalnoj' suhoj cesti, trebalo bi uz polaganu vožnju između vozila održavati barem tri puta veći razmak nego u 'normalnim' uvjetima vožnje. No, prije svega se preporučuje defanzivni način vožnje odnosno vrsta ponašanja u prometu gdje vi kao vozač predviđate sve potencijalne situacije te u skladu s njima već imate unaprijed pripremljenu reakciju. Za posebno teške uvjete na cesti poželjno je da imate i lance za gume i to metalne jer su sigurniji od plastičnih, a ujedno i drobe led. A vjerojatno najvažnije temeljno pravilo za sigurnost je pravodobno informiranje o stanju na cestama. Ako su vremenski uvjeti i stanje na cesti iznimno nepovoljni najbolje bi bilo odgoditi put dok se stanje ne normalizira.   