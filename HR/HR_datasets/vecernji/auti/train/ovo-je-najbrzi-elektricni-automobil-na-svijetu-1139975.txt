Prvi je Consumer Electronics Show održan još 1967. godine. Već je tada, u New Yorku, svoje proizvode pokazalo 250 izlagača, a razgledalo ih je 17.500 posjetitelja. Cijelih 50 godina poslije sajam koji se sada održava u Las Vegasu narastao je više od deset puta, a postao je i središtem ne samo potrošačke elektronike. Naime, već neko vrijeme CES je mjesto na kojem se predstavljaju i najnovija tehnološka dostignuća u automobilskoj industriji. Nije ništa drukčije bilo ni ovoga puta. Nije sajam još ni počeo kako treba, a već je odjeknuo kao senzacija. Nakon što je prošle godine najavljen, sada je i službeno predstavljen Faraday Future FF91, kinesko-američki električni superautomobil koji nazivaju ubojicom Tesle. Kinez koji puno obećava Obećava puno, ima 1050 KS, deklarirani mu je doseg 600 km, uz brzinu od 90 km/h čak i 800, ubrzava do 100 km/h za 2,39 sekundi po čemu bi trebao biti najbrže serijsko vozilo na svijetu, a “naoružan” je različitim senzorima, radarom, 3D Lidarom, dakle moguća je autonomna vožnja, a tu je čak i prepoznavanje lica. Povezan je internetom pa može streamati različite sadržaje, ima umjetnu inteligenciju koja stalno uči. Veliki izazov za Matu Rimca i njegov Concept_One. Televizori i dalje ostaju trend. Najveći proizvođač televizora na svijetu, Samsung, predstavit će novu liniju temeljenu na novoj Quantum dot tehnologiji. Njima se suprotstavljaju SUPER UHD televizori koji koriste nanotehnologiju kroz Nano Cell. Bez obzira o kojem je televizoru riječ, to su uređaji s do sada najvjernijim prikazom. Mnogi će uz televizore poželjeti i bežične zvučnike i slušalice koji se sve više nameću kao elegantno rješenje za domove. Pametni kućni pomoćnici Kada smo kod domova, naglasak će u Las Vegasu biti i na pametnim virtualnim pomoćnicima. Takav je, primjerice, Smart Assistant Speaker iza kojeg stoji Lenovo i u kojem je Amazonova Alexa, s bit će i sličnih uređaja koji koriste Microsoftovu Cortanu, Appleovu Siri ili Google Assistant. Uz to, očekuje se i pregršt pametne tehnologije za domove, od hladnjaka s vratima unutar vrata do glasovno kontrolirane Whirlpoolove perilice. Jasno, ne zaboravimo robote i umjetnu inteligenciju koji su sve prisutniji pa će ih tako i na CES-u biti pregršt. Od Avatar iPala, robota za djecu, pa do Ollyja koji će prepoznati pojedinog člana kućanstva i svoje ponašanje prilagoditi svakome od njih. Bit će jako zastupljene virtualna i poboljšana stvarnost, možda ovog puta ne toliko kroz neke velike premijere, ali sigurno kroz mnoštvo uređaja, ali i novih načina primjene.      >> Proizveo je električni auto za kojim mnogi uzdišu  