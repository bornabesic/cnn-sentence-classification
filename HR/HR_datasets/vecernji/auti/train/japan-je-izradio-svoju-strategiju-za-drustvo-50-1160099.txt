Teško je nekome iz Europe, gdje su svima usta puna digitalne transformacije kao sinonima isključivo za put u industriju 4.0, razumjeti o čemu Japanci pričaju kad govore o društvu 5.0. Krajem 2015. godine Japan je donio 5. znanstveni i tehnološki temeljni plan razvoja. Na njemu je premijer Shinzō Abe skovao strategiju po kojoj će cijeli Japan transformirati u superpametno društvo. No, u fokusu te transformacije neće biti ni strojevi ni biznisi nego ljudi. Strojevi i biznisi tu su da im olakšaju život. U Hannoveru na CeBIT-u razgovarali smo s predsjednikom i glavnim izvršnim direktorom korporacije Epson – Minoruom Usuijem o tome što jedna od najvećih japanskih korporacija čini kako bi podržala društvo 5.0 i kako ono već sad utječe na ostali svijet pa i Hrvatsku. Što za Epson znači društvo 5.0? Društvo 5.0 označava budućnost cijelog društva i to je ključan dio naše vizije Epsona 2025., odnosno gdje kao kompanija želimo biti te godine. Cilj Epsona je biti neophodan i neizostavan u društvu. Želimo biti kompanija koja će raditi za dobrobit društva. Prepoznali smo svoju snagu u tome što društvu možemo ponuditi inovacije u inkjet tehnologijama, vizualnim inovacijama onima u nosivoj tehnologiji i robotici. Kako će digitalizacija dalje napredovati, te će se inovacije sliti u proizvode, a mi u proizvodnu kompaniju fokusiranu na ta četiri područja. U toj budućnosti, otkako se pojavio iPhone, svi se nekako klade na sve veći broj ekrana, ali vi radite suprotno, s inkjetom kladite se na papir i printanje. Zašto? Mi smo prije proizvodili LCD ekrane. Danas se čak naša inkjet tehnologija koristi za proizvodnju LCD-a. Moja kravata je također isprintana. Znači, nije to printanje samo na papir već i na druge materijale. Shvatili smo da raditi ekrane, znači sklapati dijelove u cjelinu, time se može baviti bilo tko. To što danas ima mnogo ekrana ne znači da ljudi manje koriste papir. Štoviše, ljudi obožavaju papir. Pustite druge asocijacije, promotrite papir kao materijal. Vrlo je fleksibilan, pruža mnogo mogućnosti da izrazite svoju kreativnost i odličan je za čitanje. No, problem je cijena printanja i to što se sječom šuma, da biste proizveli papir, radilo protiv ekologije i održivosti. Umjesto da odustanemo od odličnog materijala, mi smo pronašli rješenja kako papir i svu popratnu tehnologiju učiniti održivom i više ekološkom. Nisam još bio u Hrvatskoj, ali primjer koji spominjete iz Šibenika je upravo ono što radimo u Japanu Ali zar korporacije nisu otišle u smjeru ureda bez papira, tzv. paperless officea? Godinama svi bruje da idu u tom smjeru, a kad uđete u neki korporativni ured vidjet ćete papire svuda. Točno je da se mnogo priča o uredu bez papira, ali takav ured zapravo nitko ne želi. Ljudi vole papir. Samo žele u isto vrijeme da njegovim korištenjem pomažu i okolišu. Zar korporacije u Japanu i SAD-u ne koriste papir manje? Mi ne vidimo da se to dogodilo. Papir se u kompanijama koristi kao i prije, ali na neke druge načine. Zapravo, samo su se navike promijenile. Korisnici danas mnogo printaju na laserskim printerima u crno-bijeloj, a zapravo žele printati u boji. No, ne čine to zbog cijene takvog ispisa. Epson u tom smislu priprema revoluciju. Donosimo u kompanije ispis u boji koji je jeftiniji i ekološki prihvatljiviji od dosadašnjih rješenja. Zamijenit ćemo crno-bijele laserske printere s našim inkjet printerima u boji. Ovdje na CeBIT-u smo predstavili novi uredski A3 printer WorkForce Enterprise koji smanjuje potrošnju električne energije do deset puta, cijenu korištenja do dvije trećine, a obostrano izbacuje 100 stranica u minuti, i to isprintanih u boji. To je jedan od primjera kako kroz inovacije u inkjet tehnologijama želimo pomoći društvu, ekološkoj održivosti i otvoriti nove mogućnosti za razvoj kreativnosti. Vaš PaperLab uređaj, koji ste predstavili ovdje na CeBIT-u, daje novo značenje all-in-one modelima jer reciklira papir unutar ureda. Je li to samo testni primjerak ili proizvod spreman za tržište? Iduće godine počet ćemo ga prodavati u Europi. No, zasad PaperLab prodajemo samo u Japanu. Japanske korporacije koriste ga u sklopu povećanja ekoloških standarda. PaperLab je prvi kompaktni uređaj za suho recikliranje papira, a mi nastavljamo raditi na njegovoj minijaturizaciji i ubrzanju procesa reciklaže. Želja nam je da na kraju bude veličine koja je pogodna za korištenje ne samo u uredu već i kod kuće. Sada PaperLab može reciklirati i stvoriti novi A4 papir u nekoliko minuta, a dnevni kapacitet mu je nekoliko tisuća listova recikliranog papira. Prije nego što je Apple počeo popularizirati pametne satove, vaš Seiko bio je sinonim za digitalne satove. Kakvi su vam planovi sa Seikom? Ja nosim sat Seiko i, kao što možete vidjeti, djeluje vrlo atraktivno. Ističem to jer mi i dalje razvijamo satove, no sada ih povezujemo sa senzorima odnosno digitalnim osjetilima na kojima se rade inovacije u području nosive tehnologije. U budućnosti će se pojaviti i niz mikrouređaja, imat ćemo i veće i mikronosive tehnologije koje će nam davati pregršt informacija o našem zdravlju, pomagati nam da budemo sretnije društvo. Digitalni osjeti posebno će biti važni za robote. Ta će tehnologija u kombinaciji s umjetnom inteligencijom pomoći robotima da postanu mnogo više autonomni i budu kreativniji nego danas. Na taj se način otvara prostor da jednog dana, možda, imamo robote i u uslužnim djelatnostima. Konačno, radimo na vizualnim inovacijama, što se najbolje ogleda u napretku koji smo ostvarili s projektorima i VR naočalama. Već sad vidimo da je njihova budućnost u upravljanju dronovima te u nadzoru i održavanju složenih okolina, primjerice aviona. U Hrvatskoj se Epsonove VR naočale koriste u digitalnom muzeju tvrđave Barone u Šibeniku. Znači li to da ćemo ih vidjeti i u turizmu? Nisam još bio u Hrvatskoj, ali primjer koji spominjete iz Šibenika je upravo ono što radimo u Japanu. Kod nas se Epsonove VR naočale koriste da biste na mjestu starih hramova mogli vidjeti kako su oni nekada izgledali.      >> Epson predstavio najlakše transparentne pametne naočale na OLED tehnologiji >> Epson u Zagrebu predstavio entry-level Full HD projektore 