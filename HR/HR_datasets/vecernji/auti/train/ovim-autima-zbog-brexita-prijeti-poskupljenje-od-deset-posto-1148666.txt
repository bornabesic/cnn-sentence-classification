Izlazak Velike Britanije iz Europske unije mogao bi donijeti velike probleme britanskoj industriji i izvozu, pogotovo njihovoj moćnoj automobilskoj industriji, ali i poskupjeti automobile koji se proizvode u Velikoj Britaniji, a izvoze u preostalih 27 članica EU, pa tako i u Hrvatsku. Kad britanski parlament potvrdi Brexit i Britanci istupe iz EU, prestat će vrijediti ugovori o slobodnoj trgovini s članicama EU, pa će se - ako se u međuvremenu ne sklope posebni ugovori o slobodnoj trgovini - na robe koje se proizvode u Velikoj Britaniji plaćati carina. Čekaju se pregovori – Stopa carine za osobne automobile koja se primjenjuju pri uvozu robe iz svih trećih zemalja u EU iznosi 10 posto, neovisno o vrsti motora i drugim karakteristikama. Koja će pravila vrijediti u trgovini s Velikom Britanijom nakon njenog izlaska iz EU, ne možemo još znati s obzirom na činjenicu da još nisu niti počeli pregovori između EU i Velike Britanije o načinu istupanja kao niti o trgovinskim odnosima. Sukladno tome, nije poznato koje stope carine će biti uvedene između EU i Velike Britanije, kao niti mogućnosti trgovinskih sporazuma – objasnili su nam u Carinskoj upravi. Kako se godišnje u Velikoj Britaniji proizvede oko 1,5 milijuna automobila ukupne vrijednosti veće od 50 milijardi eura, od kojih je više od polovice namijenjeno izvozu i to većinom upravo na tržište Europske unije, radi se o krupnom financijskom kolaču zbog kojeg će se voditi žestoki pregovori. Moguće je, što se nadaju svi prroizvođači koji u Velikoj Britaniji imaju tvornice, da EU s Velikom Britanijom ugovori slobodnu trgovinu bez carina, kao što to imaju Norveška i Švicarska, ali ako se to ne dogodi automobili koji će se od tamo izvoziti u EU bi mogli značajno poskupjeti. Britanija je u zadnjih 20-ak godina postala meka za japanske proizvođače Nissan, Hondu i Toyotu koji imaju više tvornica u Engleskoj gdje se proizvode brojni modeli za europsko tržište, a sve zbog toga kako bi se izbjegla carina. Jer, za razliku od Meksika i Južne Koreje, koji imaju sporazum s EU o povlaštenim stopama carine od 0% za automobile pod određenim uvjetima, Japan s Europskom unijom nema nikakav sporazum o slobodnoj trgovini pa se na tamo proizvedene automobile plaća carina od 10 posto. Nikakav sporazum o slobodnoj trgovini nemaju, primjerice, ni Indija i SAD. Zbog Brexita prijeti zatvaranje tih tvornica i seljenje proizvodnje u neku drugu državu Europske unije. Nissan ostaje u Sunderlandu – Ne možemo komentirati ništa dok se ne ispregovaraju uvjeti izlaska Velike Britanije iz EU. No razgovori između Nissana i britanske Vlade fokusirani su na način poslovanja i važnost pravovremenog donošenja odluka. Takvi su pregovori donijeli pozitivne učinke za obje strane. Nissan će svoje najprodavanije modele sljedeće generacije, Qashqai i X-trail, proizvoditi u tvornici u Sunderlandu, čime je spašeno tisuće radnih mjesta na sjeveru Engleske – odgovorili su iz Nissanova hrvatskog zastupništva. Slično razmišljaju i u hrvatskom zastupnišvu Toyote, koja u Velikoj Britaniji proizvodi Auris i Avensis. Također kažu da ne mogu nagađati o potencijalnim problemima koji mogu ili će nastati nakon formalnog izlaska Velike Britanije iz Europske Unije jer ćemo način oporezivanja onih vozila koja će se uvoziti iz Velike Britanije saznati po okončanju pregovora. U Britaniji se u četiri velika proizvodna pogona proizvode i Minijevi modeli, motori za neke BMW automobile i svi Rolls-Royce automobili, a svi su pod okriljem njemačke BMW grupe. – Nastavljamo raditi normalno u svoje četiri proizvodne baze u Velikoj Britaniji. Prerano je za komentar o tome što će Brexit značiti za naše poslovanje jer pregovori o izlasku još nisu ni počeli. Vjerujemo da će u poslovnom interesu tržište EU i Velike Britanije ostati jedinstveno, sa slobodnim kretanjem roba, usluga i kapitala – odgovaraju iz BMW-a. >> Istražili smo: evo koliko ćete čekati da vam stigne novi auto nakon kupnje NISSAN Qashqai X-Trail Juke Note Leaf Infiniti Q30 HONDA Civic CR-V MINI Mini 3 i 5 vrata Clubman ROLLS-ROYCE svi modeli  TOYOTA Auris Auris hybrid Avensis LAND ROVER više modela JAGUAR više modela 