Rezervni dijelovi za automobile većinom su skuplji nego lani. Značajnija pojeftinjenja nalazimo kod Citroëna, Opela i Peugeota. Dacia i Renault cijene za zadržali jednakima kao i lani. Kad govorimo o poskupljenjima, kod nekih su marki korekcije cijena neznatne, na razini tečajne razlike (primjerice, čitava VW grupa), no kod drugih se radi o ozbiljnom povećanju cijena. Čak i apsurdnom, znamo li da proizvođači automobila u pravilu ne proizvode dijelove za svoje aute. Primjerice, niti jedan proizvođač automobila ne proizvodi zračne jastuke, disk-pločice ni filtre, već ih svi kupuju od proizvođača tih dijelova. Nisu rijetki slučajevi da su u dva različita automobila, različitih marki, jednaki zračni jastuci s drastično različitom cijenom. Zašto? Zato što proizvođač vozila sa skupljim dijelovima nije uspio s proizvođačem dijelova sklopiti povoljniji ugovor. No, to se ne tiče vlasnika vozila, koji dijelove mora platiti. Analizirali smo preporučene cijene za dvije skupine artikala. Dio je dijelova koje na automobilu valja redovno mijenjati (filtri ulja i zraka, disk-pločice), a dio su dijelovi koji obično stradaju u svakodnevnim gradskim prometnim nezgodama (branici, svjetla, zračni jastuci). Prva skupina dijelova kod većine modela ne stoji pretjerano, no predstavljaju konstantan trošak. Druga, pak, skupina dijelova ozbiljna su stavka jer njihova zamjena u pojedinim slučajevima doseže i vrijednost 40% novog automobila o kojem je riječ! Za zračne jastuke i prednja svjetla treba izdvojiti najviše novca. Na prvu ruku, rekli bismo da je to i opravdano, jer zračni jastuci važan su element sigurnosti automobila, a današnja svjetla skup su naprednih tehnoloških rješenja. No, zagrebemo li malo ispod površine, ponovno dolazimo do apsurda. Teško je, naime, povjerovati da Kia Sportage ima naprednija prednja svjetla od Porsche Macana - za Sportage stoji 9674,33 kn, a za Macan 3411 kn. Ili od Audija A4, čije svjetlo stoji 6708 kn. Za automobile VW grupe vlada predodžba o skupljem održavanju, no prednje svjetlo za, primjerice, Volkswagen Passat košta 2579 kn, za Audi Q2 ono stoji 2627 kn. Uz spomenuti Sportage, čije je svjetlo od lani poskupjelo za čak 5844 kn – još su neki automobilski zastupnici povećanu potražnju kupaca za modelima svoje marke popratili dizanjem cijena dijelova. Jako se dobro prodaje Suzuki Vitara. Vozačev zračni jastuk za nju je sada 1039 kn skuplji nego lani (stoji 2445 kn), suvozačev je 994 kn skuplji (stoji 2338 kn). Prednji branik za Ford Fiestu stoji 6246 kn. Teško nam je to objasniti, kad prednji branici za veće modele premium marki stoje manje od toga. Primjerice, za Audi A3 stoji 3770 kn, za BMW Serije 1 stoji 3435 kn, za Mercedesovu A-klasu stoji 3719 kn. Fiesta je u klasi s VW Polom – u centimetar su jednako dugi. Prednji branik za Polo stoji 2964 kn. Malo veći od njih, ali u istoj klasi je Renault Clio, čiji prednji branik stoji 2012 kn, te Opel Corsa za čiji branik treba dati 2956 kn. Iz dosadašnjeg iskustva u praćenju cijena rezervnih dijelova za automobile naučili smo da se ne treba zamarati pokušavajući shvatiti zašto dijelovi toliko koštaju. No, treba se prije kupnje konkretnog automobila informirati koliko će koštati njegovo održavanje, koliko stoje redovni servisi, a koliko dijelovi koje će trebati zamijeniti kad dođe do kontakta s drugim vozilom ili susjedovom žardinjerom. Osim u servisu, informirati se možete i na našim stranicama. U novom broju magazina AutoStyle donosimo detaljan pregled cijena rezervnih dijelova. Osim detaljnog cjenika probranih rezervnih dijelova za najtraženije modele automobila u Hrvatskoj, u novom broju magazina AutoStyle donosimo i pregled ponude repariranih autodijelova, koji su i do 75% jeftiniji od istovjetnih novih dijelova. Istražili smo i kako možete jeftinije putovati odnosno kojim pravcima zaobići sada već apsurdno skupe autoceste, ali i kako od svog automobila možete odbiti kradljivce vozila. U Autostylu možete pročitati i dojmove naših novinara s prvih svjetskih medijskih prezentacija gdje smo vozili nove modele Opel Insignije, Mercedesa GLA i A 45 AMG, Toyote Yaris, Renault Captura. Testu smo podvrgnuli novu Škodu Kodiaq i redizajnirani VW Golf. O ovim, ali i mnogim drugim temama možete čitati u novom broju magazina AutoStyle, koji će se u srijedu, 17. svibnja - uz Večernji list - nuditi po ukupnoj cijeni od samo 12 kuna. 