Baš je pravi macan taj novi Porsche, mogle bi komentirati pripadnice ljepšeg spola novi, drugi SUV u povijesti njemačkog proizvođača sportskih automobila. I ne bi mnogo pogriješile ni što se tiče značenja njegova imena jer je Macan dobio ime prema indonezijskoj riječi za tigra, najveću mačku na svijetu. Macan je odmah prozvan i “baby Cayenne”, jer je 16,5 cm kraći od modela s kojim je Porsche još 2004. ušao u SUV segment, a trenutačno prodaje drugu generaciju. Ali s dužinom od 468 cm i međuosovinskim razmakom od 280 cm, Macan se teško može nazvati malim i bit će po prostranosti ali, dakako, i prema voznim svojstvima pravi konkurent Audiju Q5 i BMW-u X3. Bit će to pravi Porsche, poručuju Nijemci, unatoč visokom težištu i nemaloj masi od 1,9 tona. Vozački užitak jamče dugotrajnim testiranjem na Nürburgringu. Automatski PDK mjenjač s dvije spojke dolazi standardno, baš kao i aktivni pogon na sva četiri kotača. Sustav radi tako da u slučaju potrebe 100% okretnog momenta može prebaciti na stražnje kotače. Standardan je i off-road mod, koji je dostupan na pritisak tipke do 50 km/h. Dolazi uz tri motora. Macan S pokreće 3-litreni V6 twin-turbo sa 340 KS (5,4 s do stotke, 254 km/h). Macan Turbo iz istog motora izvlači 400 KS pa su i performanse dojmljivije. Do stotke dolazi za 4,8 s, a juri do 266 KS. Dizelski model pokreće 3-litreni V6 turbo sa 258 KS (6,3 s do stotke, 230 km/h), a prosječna tvornička potrošnja je 6,1 l/100 km. Cijene u Njemačkoj kreću se od 57.930 eura. 