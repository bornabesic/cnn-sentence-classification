Električni automobili donedavno su bili čista utopija, kako zbog samog stanja svijesti većine vozača, tako i zbog izrazito visoke nabavne cijene. No, vremena se mijenjaju rapidno, pa ono što je nekoć bila znanstvena fantastika, danas je - dio svakodnevice. Konkretno, posjetite li domaći internetski oglasnik Njuškalo i utipkate „Citroën C-zero“, vidjet ćete da se prodaje nekoliko rabljenih, a u vrijeme našeg istraživanja u obzir je dolazila i - zamjena za građevinski materijal! Izgubio 60% vrijednosti Ipak, novi e-auti slove kao preskupi, i to nije samo slučaj u Hrvatskoj. Uostalom, zbog toga su se i uvodili poticaji za njihovu kupnju, a dokaz da sve to zajedno itekako funkcionira je i Hrvatska. U trenu kada je Ministarstvo okoliša subvencioniralo njihovu kupnju s i do 70 tisuća kuna, kupci su doslovce stajali u redu. Otprilike 11 milijuna kuna razgrabljeno je brže od poticaja za poljoprivrednike... Što je danas s tim automobilima, postoje li uopće kao rabljeni na tržištu? Spomenuti Citroën C-zero je najbrojniji u ponudi, pa se tako za dva komada u Koprivničko-križevačkoj županiji nedavno tražilo oko 90 tisuća kuna. To je oko 40 posto cijene novoga po današnjem cjeniku. Mitsubishi i-MiEV - koji, baš kao i Peugeot Ion, nije ništa drugo no brat blizanac C-zera - je sa 110 tisuća kuna nešto skuplji, iako je kao novi koštao manje.Tu zapravo i prestaje oskudna ponuda rabljenih na našem tržištu, a počinje ona u EU. Neki njemački internetski oglasnici u svojoj bazi broje i do deset tisuća električnih vozila, no prave prilike za povoljnu kupnju zapravo i nema. Baš kao i u Hrvatskoj, C-zero i Ion u prve tri godine gube polovicu vrijednosti, no za manje novca ih imate i kod kuće. Ostali - poput VW e-Upa i e-Golfa, BMW-a i3 ili Tesle Model S - pak drže vrijednost kao da su izrađeni od zlata. Za BMW i3 ili primjerice Teslu Model S stare dvije godine, prodavači traže veći iznos no što je bila cijena novoga vozila. Ništa drugačije nije ni s Renaultom Twizzyjem i Nissanom Leafom, dok Smart Electric i Renault Kango Z.E. bilježe minimalni gubitak od 10 do 20 posto. No, dok u Europi za Teslu Model S iz 2014. sa 30-ak tisuća kilometara vlasnik traži čak 94.000 eura - što je devet tisuća više no što je tada stajao novi - u SAD-u je stanje znatno primjerenije. Primjerak iz 2014. moguće je pronaći već po cijeni od 54 tisuće dolara (oko 390 tisuća kuna). Isplati se i nakon prilagodbe EU standardima te plaćanja carine i ostalih davanja. Baterije su ključni dio Oni koji se unatoč ovim prenapuhanim cijenama odluče krenuti u lov na rabljeni, trebaju znati da su baterije najvažniji element na e-autu, jer su i najskuplji. Naime, jedan kilovatsat (kWh) kapaciteta u prosjeku stoji oko 300 eura, što u slučaju neispravne (ili oslabljene) baterije dolazi na naplatu u iznosu od oko 5000 eura. Mogu li ostvariti poticaj na kupnju rabljenog e-automobila? Nažalost - ne! Priliku da od Ministarstva okoliša ugrabe 70.000 kuna, imali su isključivo oni koji su kupovali novo vozilo (kupljeno bilo gdje u EU), te ga registrirali u Hrvatskoj. Novo vozilo definirano je kao ono koje nije starije od šest mjeseci te s manje od 6000 km. Kolika su davanja prilikom unosa e-auta? Kupci koji unose e-auto iz EU-a, oslobođeni su plaćanja naknade za ekologiju, odnosno dijela trošarine koji se odnosi na CO2. Dakle, plaćaju trošarinu na vrijednost vozila, potvrdu proizvođača te potvrdu o sukladnosti. Mogu li ga održavati u Hrvatskoj? Ovisno o marci i modelu. C-zero možete održavati u domaćim Citroënovim servisima koji za to imaju posebno ovlaštenje i educirane mehaničare. BMW i3 - za sada - na servis morate voziti u Sloveniju, a isto vrijedi i za e-aute iz koncerna Renault-Nissan.      