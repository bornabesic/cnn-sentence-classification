U Hrvatskoj se plaća godišnji porez na vozila, ali samo do 10 godina starosti, čime se ide na ruku ekološki manje prihvatljivim automobilima; istodobno država daje poticaje za nova vozila s manjom emisijom i električna vozila. Odlučimo se: jesmo li za ekološki prihvatljiviji vozni park ili nismo? Ovako, najplastičnije moguće, Agan Begić, direktor analitičke tvrtke Promocija Plus, opisuje hrvatski apsurd nameta i poticaja. Gotovo na isto upozorava Ivo Ivančević, član uprave tvrtke Porsche Croatia, koja s markama Volkswagen, Škoda, Seat i Audi drži oko 26 posto hrvatskog tržišta novih automobila. I nisu jedini. Na ovaj apsurd već godinama upozoravaju i analitičari i autoindustrija. Nažalost, nitko ih ne čuje. Bez informacija o natječaju Povod za pretresanje aktualnog stanja na tom polju izostanak je ovogodišnjeg javnog natječaja za subvencioniranje ekoloških vozila. Iz Fonda za zaštitu okoliša i energetsku učinkovitost do zaključenja ovog broja nisu nam odgovorili na pitanja, natječaj nije objavljen, a neslužbenih informacija ima u izobilju. Posljednja govori da će poticaja biti, ali samo na električne automobile, koji su bitno skuplji od klasičnih. No, također neslužbeno, može se čuti i da neće biti poticaja jer je novac već potrošen na drugo. – Premalo je država uložila u taj sektor u odnosu na iznos koji je autoindustrija dala u Fond putem ekoloških naknada koje uvoznici plaćaju. U zadnjih 10 godina to je 800 milijuna do milijardu kuna. Također, od 2004. Fond godišnje od oko milijun i pol automobila od ekoloških davanja pri produljenju registracije prikupi od 200 do 250 milijuna kuna – navodi I. Ivančević. Fond je lani građanima i tvrtkama odobrio 18,5 milijuna kuna poticaja za nabavu 506 ekološki prihvatljivijih vozila: 314 hibridnih, 13 plug in hibridnih i 179 električnih. Očito je prikupljeno dovoljno novca i poticaji ne bi trebali biti vremenski ograničeni, nego bi trebali biti dostupni svakome tko se odluči kupiti ekološki automobil. O tome nema dileme. No mišljenja zastupnika pojedinih marki razlikuju se o kategoriji vozila koje bi trebalo subvencionirati. Uvesti CO2 ekvivalent – Poticajima ili barem preferabilnim sustavom obračuna trošarina trebala bi biti obuhvaćena sva vozila s niskom emisijom CO2, bez obzira na to kojom je tehnologijom ta niska emisija postignuta – stav je tvrtke Mazda Motor Croatia. Mazda globalno podržava što je moguće ranije uvođenje novog službenog ciklusa mjerenja potrošnje goriva i emisije štetnih plinova, koji mnogo vjernije simulira stvarne uvjete vožnje, pa bi samim time deklarirana emisija CO2 bila osjetno bliža stvarnoj. Podržavaju i ideju uvođenja “CO2 ekvivalenta” za električna vozila, sve dok se proizvodnja električne energije potpuno ne preusmjeri na obnovljive izvore energije. Činjenica je, naime, da električna energija većinom dolazi iz “prljavih” izvora, iz elektrana na pogon fosilnim gorivima. Bez obzira na to, zastupnici Mercedesa i Mitsubishija smatraju da poticaje treba ograničiti samo na električna vozila. Toyota bi poticala hibride, ali ne i benzince i dizelaše. Citroen, Peugeot, Ford, Renault, Nissan, Suzuki, VW, Škoda, Seat i Audi su za poticanje svih vrsta pogona do određene granice emisija ugljikova dioksida. Audi A3 Sportback e-tron plug-in hibridni kompakt 1,4 TFSI benzinac i elektromotor razvijaju 204 KS i emitiraju  35 grama co2 po km cijena: 305.949 kn Mitsubishi i-Miev gradski auto na struju elektromotor od 67 KS emitira 0 grama CO2 po km cijena: 205.000 kn Toyota Yaris Hybrid gradski hibrid sustav od 100 KS emitira 75 grama CO2 po km cijena: 124.500 kn Citroen C4 Cactus kompaktni crossover uz 1,6 BlueHDi dizelski motor od 100 KS emitira 82 grama CO2 po km cijena: 121.941 kn Opel Corsa gradski automobil uz 1,3 CDTI dizelski motor od 95 KS emitira 87 grama CO2 po km cijena 110.792 kn Renault Clio gradski automobil uz 1,5 dCi dizelski motor od 75 KS emitira 85 grama CO2 po km cijena 105.400 kn 