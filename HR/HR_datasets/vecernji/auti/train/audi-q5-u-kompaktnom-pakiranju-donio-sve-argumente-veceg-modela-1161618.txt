Novi Audi Q5 odmah je zaradio nadimak ‘smanjeni Q7’. Dobar je to nadimak, uzmemo li u obzir prestiž i luksuz koji Q7 nudi. Smanjena verzija njemačkog premium SUV-a na test nam je stigla u raskošnoj 2,0 TDI quattro S-Tronic Dynamic izvedbi, podebljanoj podužim popisom dodatne opreme. U konačnici, igračka ‘teška’ 551.103 kune (bez dodatne opreme stoji 422.235 kn). Iznos je velik, no u konkretnom slučaju razumljiv. Novom Audiju Q5 glavni su aduti quattro pogon s ultra tehnologijom, učinkoviti motori, zračni ovjes s kontrolom tvrdoće, sveobuhvatna infotainment ponuda i brojni sustavi asistencije, među kojima i pomoć u prometnoj gužvi, pomoć pri izbjegavanju sudara i pri skretanju. Sve to našli smo u testnom primjerku. Isprobani je agregat, u odnosu na prethodnika, snažniji i štedljiviji. Brzog je odziva, uglađenog i tihog rada. Iz obujma 1968 kubičnih centimetara 4-cilindarski dizelaš izvlači 190 KS, uz 400 Nm između 1750 i 3000 okretaja. Vrhunski automatski mjenjač sa sedam stupnjeva prijenosa zadužen je za distribuciju snage na obje osovine. Novi quattro pogon s ultra tehnologijom odspaja stražnju osovinu kada njen pogon nije potreban, te je po potrebi može proaktivno aktivirati. Maksimalnih 218 km/h, sprint do stotke za 7,9 sekundi i deklarirana potrošnja od 5,1 l/100 km lijepe su brojke, no osjećaj za volanom još je bolji. Q5 je dinamičan i upravljiv, bez obzira na kutijastu karoseriju. A zahvaljujući njoj u kabini pruža obilje prostora obloženog luksuzom. Opcijski Audijev virtualni kokpit grafiku prikazuje na 12,3-inčnom zaslonu visoke razlučivosti. Vozač može odabrati dva prikaza – klasični s velikim okruglim instrumentima i prikaz u kojem dominira karta navigacije. Opcijski head-up zaslon ključne informacije projicira na vjetrobran. Naslon stražnjeg sjedala podijeljen je u tri segmenta. Ovisno o položaju stražnjeg sjedala, osnovni volumen prtljažnika kreće se od 550 do 610 litara. Kada se stražnja klupa preklopi, volumen raste do 1550 l. >> Opelov prvi crossover već se ukazao u Zagrebu, u salonima krajem lipnja >> Istražili smo: evo koliko ćete čekati da vam stigne novi auto nakon kupnje 