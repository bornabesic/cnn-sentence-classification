Crossover ili SUV danas u ponudi imaju gotovo svi proizvođači automobila. I više-manje svi se drže nekih prokušanih recepata. No, Peugeot je modelom 3008 prodrmao SUV scenu, jer se izdvaja ekstravagantnim dizajnom, neobičnim detaljima i futurističkom opremom. Logično, pažnju prvenstveno plijeni izgledom, no zanimljiva mu je i oprema. Čak i početna izvedba Peugeota 3007 donosi, primjerice, digitalnu instrumentnu ploču, koju vozač može prilagođavati vlastitim potrebama i ukusu. Digitalne instrumente zasad nude tek rijetki proizvođači i to uz doplatu, pa je Peugeotov potez koliko pohvalan, toliko i neobičan. Iz udobnih sjedala - sportski oblikovanih te s grijanjem i masažom - pogled na instrumente pruža se preko malog, sportskog kola upravljača. Dojmu luksuza u kabini pridonose i kožom presvučena sjedala, ukrasi od poliranog aluminija i umetci od srebrno obojenog hrastova drva. Ovaj SUV dug 445 cm nudi prostran putnički prostor, pa je vožnja udobna i na stražnjim sjedalima. Uglađen i potentan dizelski motor od 180 KS u testnom je modelu uparen s hvale vrijednim automatskim mjenjačem. Poput čitavog automobila, i ručica mjenjača futuristički je oblikovana te djeluje poput ukrasa. U vožnji se 3008 GT pokazao vrhunskim - agilan je, brzog odziva, stabilan. U prosjeku na 100 km troši 4,8 litara goriva. Nedostatak pogona na sve kotače ‘pokrio’ je opcijski Grip Control sustav. Uz njega, 3008 GT ima panoramski krov, 3D navigaciju, adaptivni tempomat, parkirne senzore, kameru koja pokriva 360°... Isprobana GT izvedba najopremljenija je, pa i najskuplja. 3008 GT 2,0 BlueHDi 180 EAT6 stoji 295.285 kn. >> Na cesti vjerojatno nećete sresti puno ovakvih Peugeota 308 >> Audi Q5 u kompaktnom pakiranju donio sve argumente većeg modela 