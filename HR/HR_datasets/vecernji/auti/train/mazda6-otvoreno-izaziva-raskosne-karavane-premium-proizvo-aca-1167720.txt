Nedavno obnovljenu Mazdu6 isprobali smo u karavanskom izdanju, obogaćenom izdašnom Revolution opremom i dizelskim agregatom od 150 KS. Redizajn joj je donio nabildanije obrise, bolju zvučnu izolaciju, preinake na motorima. Centralna konzola je šira, kolo upravljača je novodizajnirano, a dotjerani su i instrumenti. Sjedi se udobno, prostora u izobilju ima i na prednjim i na stražnjim sjedalima. Prtljažnik prima odličnih 522 do 1648 litara. Poboljšan je i inteligentni sustav automatskog kočenja u gradu, pa - osim automobila - ‘vidi’ i motocikle, pješake i bicikliste. Ujedno mu je povećana maksimalna brzina djelovanja (radi do 80 km/h), kao i razlika brzine u odnosu na drugi objekt (dozvoljava 60 km/h razlike). Bogata oprema obuhvaća head-up zaslon u boji, grijano kolo upravljača, prepoznavanje znakova, kameru za vožnju unazad, dvozonski automatski klima-uređaj, automatsko upravljanje dugim svjetlima, Bose audio sustav. Skyactiv tehnologija već je postala Mazdin zaštitni znak, a ovdje su joj ambasadori 2,2 Skyactiv dizelski motor, 6-brzinski ručni mjenjač i G-Vectoring Control. Motor Skyactiv-D ima najmanji omjer kompresije među dizelskim motorima na svijetu. U glavne mu se adute ubraja munjevito ubrzanje, a pohvaliti se može i niskom potrošnjom. Ova izvedba Mazde6 (Wagon CD150 s ručnim mjenjačem i paketom Revolution) ima kraće prijenosne omjere od drugih ‘šestica’ s tim motorom i ručnim mjenjačem, pa ima i nešto višu deklariranu potrošnju (4,4 l/100 km umjesto 4,2 l/100), no i dalje govorimo o jako štedljivom autu. Sustav G-Vectoring Control, pak, prva je tehnologija na svijetu koja na sjedinjeni način prilagođava okretni moment motora reagirajući na pokrete upravljača i optimizira vertikalno opterećenje svakog kotača da bi se automobil ponašao učinkovito. U vožnji je agilan i stabilan, brzog odziva na gas i uglađenog rada. 