Prvi dan autosalona u Frankfurtu, koji je jutros otvorio svoja vrata novinarima, osim brojnih noviteta obilježio je i nesvakidašnji incident u BMW-ovu izložbenom prostoru. Naime, šef bavarskog autodiva Harald Krüger srušio se tijekom konferencije za medije koja je zbog toga morala biti prekinuta. Dvojica članova osoblja pomogla su 49-godišnjem Krügeru da se digne te su ga ispratili s pozornice. Iz BMW-a su kasnije priopćili da je Krügera uhvatila vrtoglavica pa je presica prekinuta kako bi ga mogao pregledati liječnik. – Zdravlje gospodina Krügera je stabilno i on se oporavlja – priopćili su. Glasnogovornik je rekao da je Krüger u posljednje vrijeme puno putovao te da se nije dobro osjećao uoči presice, ali da ju je svejedno odlučio odraditi. Krügeru, koji je dužnost glavnog izvršnog direktora preuzeo u svibnju, bilo je to prvo pojavljivanje na velikom autosalonu u toj funkciji. >> Kompaktna Astra na Meganea, Alfa Giulia protiv Audija A4 >> Porsche predstavio koncept električne limuzine, Jaguar i Bentley prve SUV-ove 