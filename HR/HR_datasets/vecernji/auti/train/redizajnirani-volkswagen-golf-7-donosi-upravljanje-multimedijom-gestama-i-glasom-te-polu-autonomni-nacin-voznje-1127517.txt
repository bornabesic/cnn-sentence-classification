Volkswagen je u svom sjedištu u Wolfsburgu predstavio novi Golf. Ne radi se o novoj osmoj generaciji kultnog Golfa, najprodavanijeg europskog i hrvatskog automobila, već o većem redizajnu (službeno eng. major update) 7. generacije predstavljene 2012. godine. Svoj osvježeni najvažniji model njemački gigant predstavlja u za kompaniju još uvijek turbulentnim vremenima nakon velikog prošlogodišnjeg skandala s ugradnjom ilegalnog softvera u više od 10 milijuna vozila diljem svijeta, iako su i tijekom ove prezentacije istaknuli da nadogradnje zahvaćenih automobila idu po planu te se pohvalili s ponovnim rastom prodaje u posljednja tri mjeseca. No, što je novo na Golfu? Izgled je, prema očekivanju i navadi VW-a, tek blago izmijenjen pa će samo iskusno oko primijetiti da su sve verzije Golfa - trovratna, peterovratna, karavanski Variant, sportski GTI i hibridni GTE - dobile nove prednje i stražnje branike te usisnik zraka. Nova su halogena prednja svjetla s LED dnevnim svjetlima i stražnja LED svjetla koja dolaze serijski u svim izvedbama, dok će se moći doplatiti za full LED prednja svjetla koja su u ponudi umjesto dosadašnjih ksenona. U ponudi će biti nove boje i dizajn naplataka. Veće su promjene u interijeru. Osim boljih materijala, Golf sada dolazi s novim multimedijskim sustavom i aktivnim info ekranom kojim se može upravljati i gestama te glasom. Tu funkciju VW premijerno predstavlja, a prvi put se pojavljuje u kompaktnoj klasi (BMW je sličan sustav premijerno pokazao prije dvije godine u luksuznoj Seriji 7). Upravljanje gestama dolazi uz top verziju opreme s 12,3-inčnim zaslonom u boji osjetljivim na dodir, dok u početnom modelu dolazi 5-inčni zaslon. Međuopcija je 9.2-inčni ekran. Golf sada nudi i bežično punjenje pametnog telefona i još jednostavno spajanje s pametnim telefonom ili tabletom (Apple i Android). Od sigurnosnih sustava i sustava pomoći vozaču ističemo novi traffic jam assistent, koji u prometnim gužvama koji omogućuje polu-automatsku vožnju gdje uz pomoć adaptivnog radarskog tempomata i drugih sustava omogućujeautonomno kočenje u nuždi, davanje gasa i zadržavanje u traku pa vozač uz, ipak, stalnu pažnju u vožnji, mora samo upravljati pri skretanju. U novom Golfu je dostupna i treća generacija Park Assista koji omogućava polu-automatsko parkiranje na paralelna i okomita parkirna mjesta. Novosti ispod poklopca motora donose novi turbobenzinski četiricilindarski 1.5 TSI Evo motor sa 150 KS i 250 Nm okretnog momenta s funkcijom isključivanja cilindra koji troši 4,9 l/100 km i ispušta 110 g/km CO2 te slabija verzija sa 130 KS i 200 Nm s potrošnjom od 4,6 l/100 km i ispustom CO2 od 104 g/km. Unaprijeđen je i DSG automatski mjenjač s dvostrukom spojkom sa 7 stupnjeva, koji će postupno zamijeniti 6-stupanjski DSG u svim verzijama Golfa.  Sportska GTI verzija sada standardno dolazi s 230 KS, dok GTI Performance razvija 245 KS. Na tržište novi Golf stiže u prvom dijelu 2017. godine. >> Volkswagen na struju s autonomijom do 600 km 