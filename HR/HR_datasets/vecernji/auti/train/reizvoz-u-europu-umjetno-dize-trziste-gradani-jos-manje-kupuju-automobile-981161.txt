Već 2014. godina na europskom tržištu automobila nije bila krizna, pa se jednak tempo rasta očekuje i iduće godine. No, Hrvatska je i dalje u krizi i sad je već jasno da naša kriza (više) nema veze s onom koja je protutnjala svijetom. Stoga su i izgledi da ćemo 2015. krenuti uzlaznom putanjom, za ostatkom Europe, prilično tanki. Po većini procjena za 2015., tijekom idućih 12 mjeseci nastavit ćemo po stazama koje smo utabali ove godine. Auti su nam stari 12 godina Dakle, prosječna starost voznog parka i dalje će biti 12 godina, privatni kupci i dalje će biti rijetki, tržišne brojke umjetno će rasti do 40.000 novih osobnih i gospodarskih vozila na godišnjoj razini. Pod umjetnim rastom podrazumijevamo onaj iza kojega se krije sve izraženiji iznos vozila iz države. Konkretno, automobili se registriraju kao novi, ali se u istoj godini odjave te izlaze iz registra. Neki od njih i dalje su na lageru jer nisu uspjeli naći kupca, no većinom su izvezeni u neku od europskih zemalja u kojoj su automobili (još) skuplji. Tržište tako brojčano iskazuje rast, no tih novih automobila na našim cestama nema. Po neslužbenim informacijama, ove je godine takvih oko 3900 odnosno više od 10% automobila iskazanih u hrvatskim prodajnim rezultatima. U tim su brojkama i rent-a-car flote koje se sezonski vraćaju trgovcu automobilima te se prodaju kao rabljeni. Slično je i u Sloveniji, kojoj ove godine četvrtina tržišta otpada na reizvezene automobile. Ekološke olakšice Poticaj tržištu ove su godine dale olakšice pri kupnji električnih i hibridnih automobila i dobra je vijest da su ekološke olakšice najavljene i za iduću godinu. Izmjenom trošarina na automobile lani je samo potaknut unos rabljenih iz drugih država, a da su promjene u tom dijelu poreznog sustava opet nužne shvatio je i zakonodavac. Još nisu poznati detalji, no do ljeta su moguća dva scenarija. Po prvom i vjerojatnijem - iako ne i boljem - trošarine će se i dalje obračunavati temeljem cijene vozila i visine CO2 kojeg emitira, ali će za skuplje automobile vrijednosne kategorije biti ublažene kako bi trošarine bile manje. Po drugom scenariju trošarine bi se obračunavale samo temeljem CO2 emisija. Još jedna promjena očekuje nas tijekom ljeta 2015., no nju će morati odraditi proizvođači automobila. Naime, do tada će u svim novim automobilima koji se prodaju u Europskoj uniji morati biti motori koji udovoljavaju Euro6 standardima o emisiji štetnih plinova. Tijekom ove godine prvi se put u zadnjih 20 godina na našem tržištu prodalo više rabljenih nego novih automobila - upozorava Agim Skura iz tvrtke Autocommerce, zastupnika za marke Alfa Romeo, Fiat, Jeep, Lancia. U pravilu, po rabljene se aute odlazi preko granice te se za gotovinu kupuju automobili stari sedam i više godina. Iz Hyundaija navode da je 19-postotnom rastu tržišta najviše pridonijela prodaja u flotnom segmentu, dok prodaja privatnim kupcima bilježi pad. Broj izgubljenih radnih mjesta i zatvorenih tvrtki govori više od bilo kakvih riječi - dodaju iz Suzukija. 