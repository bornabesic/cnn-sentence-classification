Samo nekoliko tjedana nakon predstavljanja tog noviteta, Peugeot je model 3008 već pokazao i u najdinamičnijoj i najluksuznijoj izvedbi. Novi 3008 GT opremljen je najsnažnijim motorom u gami - 2,0L BlueHDi od 180 konjskih snaga - uparenim sa 6-stupanjskim automatskim mjenjačem. Odlikuje se nizom posebnih značajki, među kojima je i dvobojna karoserija. Modeli 3008 GT i GT Line na hrvatsko će tržište stići krajem ove godine. Posebno razvijen ovjes Kroz Peugeotovu gamu GT izvedba već se učvrstila kao spoj luksuza i dinamike, a u tu kombinaciju 3008 GT unosi i prednosti SUV modela. Vizualno, naglasak je na detaljima poput posebnih obloga blatobrana, dvostruke kromirane ispušne cijevi, dvobojnih naplataka, 19-inčnih serijskih guma. Dostupne samo na izvedbi GT, ove su gume sparene s posebno razvijenim ovjesom. Peugeot 3008 GT donosi Full LED svjetla i pokazivače smjera sa stupnjevitim paljenjem. Unutrašnjost krasi poboljšani i-Cockpit s tehnološki naprednom armaturnom pločom, ali i kvalitetni materijali te kromirani detalji. Ističu se dvostruki prošivi bakrene boje na površini armaturne ploče, oblogama vrata i središnjim naslonima za ruke. Ti šavovi krase i sjedala. Digitalni prikaz instrumentne ploče također se nudi u bakrenoj boji. Izvedba GT Line spaja dinamičan stil s pristupačnijim motorima. U ponudi je na cijeloj gami motora, uz iznimku 1,6L BlueHDi 100 i 2,0L BlueHDi 180, koji su namijenjeni isključivo izvedbi GT. Sportski izgled, ne i snaga Iako se završna obrada i oprema temelje na opremi Allure, GT Line većinu svojih značajki duguje izvedbi GT, pa ima poseban prednji odbojnik sa svjetlima Full LED i rešetkom prednje maske GT, obrube od inoksa na stražnjim staklima, dvostruke kromirane ispušne cijevi, crni krov. 