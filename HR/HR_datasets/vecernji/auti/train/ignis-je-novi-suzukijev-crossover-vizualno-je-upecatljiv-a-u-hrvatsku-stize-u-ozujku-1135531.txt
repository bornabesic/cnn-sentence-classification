Japanski mali crossover Ignis vodi se kao nova generacija postojećeg modela, no zapravo je to potpuno novi Suzukijev automobil. Vizualno je upečatljiv, nametljiv te će se istaknuti u gomili manjih i kompaktnih crossovera. Na hrvatskom se tržištu očekuje u ožujku iduće godine. Robustan izgled i odignutost Cijene još nisu poznate, no iz Suzukija navode da će biti prihvatljive, poput onih za ostale Suzuki modele, što bi novom Ignisu dalo snažno oružje za proboj među najprodavanije modele. Jer, dimenzijama i cijenom tako bi se gurao među Volkswagen Up!, Renault Twingo, Hyundai i10 i Toyotu Aygo, a u odnosu na njih prednost mu je upravo robusniji, terenski izgled te odignutija karoserija (18 centimetara). Ignis je kratak i širok, te samo 1 cm niži od Vitare. Novi je Ignis nastao na novorazvijenoj platformi, a u njegovoj se proizvodnji koristi napredniji čelik. Rezultat je iznimna čvrstoća, ali i masa od samo 810 kilograma za osnovnu izvedbu odnosno 920 kg za hibrid s pogonom na sve kotače, što ga svrstava u perolaku kategoriju. S tom masom četverocilindrični 1,2-litreni benzinac snage 90 KS i sa 120 Nm okretnog momenta nema nikakvih problema. U ponudi će biti hibridna SHVS izvedba (elektromotor koristi samo za ubrzanja i pretjecanja), ali i inačica s pogonom na sve kotače Allgrip. Kupcima će na izbor biti ručni i automatski mjenjač s pet stupnjeva prijenosa. Dvije kamere paze na pješake Maleni Ignis diči se uzornom upravljivošću, a bitan su mu adut i brojni sigurnosni sustavi. Između ostalog, u bogatijoj opremi ima sustav automatskog kočenja u slučaju opasnosti koji prepoznaje zapreke, pa čak i pješake, a podupiru ga dvije kamere. Ne čudi stoga što je na EuroNCAP testiranju sigurnosti osvojio maksimalnih pet zvjezdica. Početna oprema, naravno, neće se moći pohvaliti tim naprednim sustavom, ali - s obzirom da je riječ o povoljnijem automobilu - to bi bilo i pretjerano očekivati. Ignis može biti registriran za pet osoba (i tad se nepomična stražnja klupa dijeli u omjeru 60:40), a može biti registriran i za četiri osobe, kad se stražnja klupa dijeli u omjeru 50:50, ali se može i za 16 cm pomaknuti naprijed. Time se povećava prtljažnik osnovne zapremnine 270 litara. >> Opel iduće godine predstavlja dva nova crossovera: Grandland i Crossland 