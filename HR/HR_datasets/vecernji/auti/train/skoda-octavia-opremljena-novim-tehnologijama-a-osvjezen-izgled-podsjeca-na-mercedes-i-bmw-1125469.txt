Škoda je nakon četiri godine na tržištu redizajnirala svoju Octaviju, koja je od predstavljanja 1996. prodana u više od pet milijuna primjeraka. Češka limuzina koja dolazi i u karavanskoj inačici vrlo je tražen model i u Hrvatskoj, trenutno četvrti najprodavaniji, a 2014. godine bila je najprodavanija. Dakako, osim kao izbor fizičkih osoba i tvrtki, kod nas je prepoznatljiva kao dugogodišnji prvi izbor za policijski automobil. Osvježen joj je prednji i stražnji kraj, a novi dizajn svjetala podsjeća na svjetla prethodne Mercedes E-klase. Octavia sada nudi i potpuna LED prednja svjetla. U unutrašnjosti je naglasak na modernizaciji multimedijskog sustava, pa je sada Octavia dostupna i uz 9,2-inčni ekran osjetljiv na dodir čiji se sustav može povezati s pametnim telefonima koji koriste Appleov i Android operativni sustav. Dostupni su i novi sustavi za pomoć vozaču poput asistencije za vožnju prikolice, sustava upozorenja o vozilu u mrtvom kutu i sustava pomoći pri parkiranju. Veliku paletu motora čini pet TSI turbobenzinaca i četiri TDI turbodizelaša od 1,0 litre do 2,0 litre obujma. Početni je 1,0-litreni TSI s 84 KS, a najjači ima 184 KS. Dostupni su i DSG mjenjač te 4x4 pogon. Prve se isporuke očekuju početkom iduće godine. >> Veliki češki SUV model Kodiaq usvojio je čisti njemački dizajn 