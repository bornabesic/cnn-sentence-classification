Kompaktni jednovolumeni nisu više popularni kao nekad pa ih sve više proizvođača zamjenjuje trendovskim SUV-ovima, ali ako vam je prioritet prostrana kabina, monovolumeni su najbolji izbor. Jedan je od starosjedioca u tom segmentu Citroen, čija je druga generacija C4 Picassa - koja je na tržištu od 2013. - nedavno obnovljena. Isprobali smo ga u još prostranijoj Grand izvedbi sa sedam sjedala (doplata za dva sjedala u trećem redu iznosi 5000 kn) i 2-litrenim HDi dizelašem od 150 KS. Uz Intensive paket opreme i bogatu dodatnu opremu dobio je i luksuzni dojam. U kabini nudi obilje prostora na pet odvojenih sjedala standardno i još dva opcionalno te u prtljažniku zapremnine od 170 l do 1843 litara. S pet sjedala nudi 575 do 704 litre (ovisno o položaju uzdužno podesivih sjedala), a dojam veličine je zbog širine i visine automobila i veći no što bi se reklo prema dužini od 460 cm. Preporuka je svakako doplata za prednje parkirne senzore (1550 kn), a kamera za vožnju unatrag na 12-inčnom ekranu je standard u Intensive opremi. Modernu i vrlo zanimljivo dizajniranu unutrašnjost krase dva multifunkcijska ekrana – veći 12-inčni s digitalnim instrumentima te manji 7-inčni s navigacijskim uređajem. S moćnim dizelašem od 150 KS C4 Grand Picasso je prava krstarica, pravi gutač kilometara na autocesti s najvećom brzinom od 210 km/h, ali i vrlo dobrim ubrzanjem za auto od 1,5 tone. Iz mirovanja do 100 km/h stiže za 9,7 sekundi. Ujedno je prilično štedljiv – trošili smo oko 6 l/100 km. Cijena bez doplata iznosi 201.900 kuna, dok se s dodatnom opremom penje na 242.500 kuna. Osnovni model s dizelskih 100 konja stoji 163.089 kuna.