Vozač Teslina automobila Model S s uključenim autopilotom poginuo je u nesreći u SAD-u, objavljeno je jučer. To je prvi zabilježeni smrtni slučaj u nesreći u kojoj je sudjelovao Tesla Model S s autopilotom i zacijelo će zaoštriti debatu oko sigurnosnih implikacija sustava koji u manjoj ili većoj mjeri preuzimaju upravljanje automobilom od vozača, a koje razvijaju ili već imaju mnogi veliki proizvođači. Joshua D. Brown (40) poginuo je 7. svibnja u Willistonu u saveznoj državi Floridi nakon što kamere automobila nisu raspoznale bijelu stranu prikolice traktora, koji je skretao ulijevo na raskrižju, od svijetlog neba, zbog čega kočnice nisu automatski aktivirane pa je došlo do nesreće. Američki ured za cestovnu sigurnost NHTSA objavio je da pokreće istragu 25.000 skupocjenih Modela S opremljenih autopilotskim sustavom. Tesline dionice pale su do 3 posto nakon objave o nesreći i istrazi, prenosi Reuters.  Kako piše Time, vozač traktora Frank Baressi (62) rekao je da je vozač Tesle "gledao Harryja Pottera na TV ekranu" u vrijeme nesreće te da je vozio tako brzo da je "proletio kroz prikolicu" a da ga on nije ni vidio. Iz Tesle su rekli da nije moguće gledati videosnimke na zaslonu Modela S, a Baressi je priznao da nije vidio film već da ga je samo čuo. >> Znanstvenici predlažu: Senzori umjesto semafora >> Googleov samovozni automobil lijepit će pješake o lim kao muhe 