Prve primjerke nove generacije modela Rio korejska je Kia upravo uputila prema europskim kupcima. U Hrvatsku će novi Rio stići u ožujku ili travnju, po cijeni od 93.000 kuna. Rio je jedan od Kijinih globalno najprodavanijih modela, pa je razumljivo da se odmak od prethodnika vidi na svim poljima. Rio četvrte generacije izgleda modernije i dinamičnije, materijali u interijeru su kvalitetniji, organizacija komandi bolja, kao i opremljenost. U novi Rio Kia je ugradila čitavu paletu naprednih tehnologija koje sigurnost i komfor podižu na višu razinu. Povezivost mobitela i automobila omogućena je za Android i Apple pametne telefone. Prtljažnik od čak 325 litara Novi Rio prvi u klasi nudi autonomno kočenje u nuždi s prepoznavanjem pješaka. Vodeći je u klasi i po prostranosti putničke kabine, ali i po zapremnini prtljažnika od 325 litara (+37 litara), što se - osim povećanju ukupne dužine automobila - može zahvaliti centimetar većem međuosovinskom razmaku te praktičnijoj organizaciji interijera. S takvim se prtljažnikom Rio svrstao među najbolje u segmentu. Tri glavna aduta prethodne generacije - dobar dizajn, praktičnost, niske troškove održavanja - Kia je s novom generacijom modela Rio dodatno ‘izbrusila’, pa u ovom zahtjevnom tržišnom segmentu (B segment najveći je na europskom tržištu vozila) i dalje očekuju odlične rezultate. Dizajn potpisuju Kijini dizajneri iz Njemačke, Kalifornije i Koreje. Sprijeda u oči upada ‘ušiljeniji’ nos i u prednju rešetku integrirana nova LED glavna svjetla. Kijina crna maska hladnjaka u obliku tigrovog nosa tanja je i šira nego prije. Duži poklopac motora također ide u prilog dinamičnijem izgledu. Gledano s boka, Rio se izdužio. Sada je ukupno dug 406,5 centimetara (+15 mm, u odnosu na prethodnika), te je 145 cm visok (-5 mm). Usprkos smanjenoj visini, u kabini sada ima više mjesta za noge i ramena putnika, osobito straga. Više prostora dobilo se boljim promišljanjem elemenata kabine, novim materijalima, novim panelima na vratima. Modernizirane linije unutar putničke kabine u skladu su s dinamičnom vanjštinom. Armaturna ploča blago je okrenuta prema vozaču, što interijeru daje sportski ‘štih’, a u njezinu je središtu novi infotainment sustav, ‘plutajuće’ HMI sučelje s 5-inčnim dodirnim ekranom visoke rezolucije. U svakodnevicu vozača uvedene su brojne nove tehnologije, pa se motor Kije Rio sada aktivira pritiskom na gumb. U ponudi je i pametno otključavanje i zaključavanje automobila, kao i grijana sjedala i grijano kolo upravljača, senzor za kišu, automatsko podešavanje svjetala, radarski tempomat, pomoć kod parkiranja unatrag sa stražnjom kamerom. S novom generacijom Rio je dobio i bolju zvučnu izolaciju, pa je i s tog aspekta vožnja udobnija, osim što je automobil u cjelini upravljiviji. Pregledniji i prostraniji Preglednost iz vozila poboljšana je nizom mjera - C stup je tanji, vanjski retrovizori pomaknuti, a donji rub prozora dodatno je snižen. Vozačev mrtvi kut tako je smanjen, a putnici straga također imaju bolji pregled situacije oko sebe (dodani su novi prozori na stražnjim vratima). Rio nove generacije u ponudi je s gamom učinkovitih benzinskih i dizelskih agregata brzog odziva. Najveća novost u motornoj ponudi novi je Kijin 1,0 T-GDI 3-cilindarski motor koji se nudi u izvedbama od 100 i 120 konjskih snaga. Ovo je Kijin prvi downsized motor, odnosno motor smanjena obujma, a proizvođač očekuje da će upravo za njim posegnuti najveći broj kupaca modela Rio. Glavni mu je adut visoka razina učinkovitosti, a nije zanemariva ni mala težina agregata, koja doprinosi boljoj upravljivosti automobila. Svi agregati upareni s ručnim mjenjačem standardno dolaze sa sustavom automatskog gašenja i paljenja motora, Idle Stop & Go (ISG). U slabijoj izvedbi, 1,0 T-GDI motor u prosjeku na stotinu kilometara troši 4,5 l. Rio će na raspolaganju biti i s drugim, od ranije poznatim motorima - 1,25 benzincem od 84 KS i 1,4 MPI sa 100 KS. Dizelski 1,4-litreni CRDi nudi se sa 70 i 90 konjskih snaga. Motori su upareni s ručnim mjenjačima sa pet ili šest stupnjeva prijenosa. >> Najtraženija početna dizelska opcija Sportagea zadovoljit će većinu snagom i potrošnjom >> Kia predstavila svoj prvi automatski mjenjač s osam stupnjeva za aute s prednjim pogonom 