Već ovoga tjedna vlasnici 475.000 Volkswagenovih i Audijevih vozila u SAD-u zahvaćenih Dieselgateom, najvećom aferom u povijesti autoindustrije koja je izbila prošlog rujna u Americi i proširila se na cijeli svijet, mogli bi zatražiti isplatu odštete od 5100 do 10.500 dolara te otkup ili popravak automobila. Savezni kalifornijski sudac Charles Breyer iz San Francisca nakon zadnje rasprave u utorak izjavio je kako je “vrlo sklon” tome da konačno odobri prijedlog Volkswagena o nagodbi s oštećenim vlasnicima automobila u koje je njemački proizvođač ugrađivao ilegalni softver i tako fiktivno smanjivao ispuštanje štetnih plinova u atmosferu, a njegovu su izjavu pozdravile obje strane u sporu, Volkswagen i predstavnici oštećenih kupaca, koji su odštetu zatražili u zajedničkoj privatnoj tužbi protiv njemačkog automobilskog giganta i drugog najvećeg svjetskog proizvođača motornih vozila. Nagodba za 475.000 vozila Prema prijedlogu VW-a, koji je već preliminarno prihvaćen u srpnju, njemački proizvođač će osigurati rekordnu svotu od 10,033 milijarde dolara za otkup, odštete i popravak automobila sa spornim EA189 2-litrenim TDI dizelskim motorom u automobilima VW Beetle, VW Golf, VW Jetta, VW Passat i Audi A3, koji su od 2009. do 2015. kupljeni u SAD-u. Volkswagen se obvezao da će za cjelokupno saniranje štete zbog “Dieselgatea” u SAD-u izdvojiti ukupno 16,7 mlrd. dolara, što uključuje i plaćanje kazni američkim saveznim državama te 1,208 mlrd. dolara u gotovini koje će isplatiti franšizama svoja 652 dilera u SAD-u za njihove gubitke zbog afere. Sudac Breyer konačnu će odluku donijeti sutra. A po toj nagodbi svaki će vlasnik jednog od 475.000 automobila moći birati želi li da njegov automobil sa spornim motorom VW otkupi prema tržišnim uvjetima (ili da bez ikakvih penala prekine leasing ugovor) ili da ga “popravi”, odnosno ugradi preinaku kojom će ispraviti djelovanje ilegalnog softvera kad rješenje (koje VW još nije pronašao) odobri američka agencija za zaštitu okoliša. Bez obzira na odabir, imat će pravo i na novčanu naknadu u gotovini od 5100 do 10.500 dolara, ovisno o modelu automobila. Tako će biti obeštećeno 475.000 vlasnika VW vozila u SAD-u, a što je s vlasnicima Volkswagena, Audija, ali i Škoda te Seata (u SAD-u se ne prodaju) sa spornim motorima u ostalim dijelovima svijeta? Samo ih je u Europi 8,5 milijuna, a od toga u Hrvatskoj 26.457. Isti je sudac, Charles R. Breyer, prošlog mjeseca donio odluku da se sporazum VW i oštećenih vlasnika iz SAD-a ne mora primijeniti niti ima bilo kakvog utjecaja na njegove obveze izvan SAD-a. U Hrvatskoj bez pritužbi? Vlasnici su vozila sa spornim motorima izvan SAD-a nezadovoljni jer se u Europi provode samo besplatne servisne mjere kojima se ispravljaju nelegalno ugrađeni dijelovi. Neki tvrde kako im je zbog toga povećana potrošnja goriva. – Do danas je servisna mjera u Hrvatskoj provedena nad 3741 vozilom. Nismo zabilježili nijednu pritužbu nakon provedene servisne mjere. U slučaju nesigurnosti kupca, servis može izdati certifikat u ime proizvođača kojim se jamči da provođenje ove servisne mjere nema nikakvog negativnog utjecaja na potrošnju goriva, emisiju CO2, performanse motora, kao ni na akustiku u vozilu – odgovorili su nam iz Porsche Croatije, hrvatskog zastupnika VW grupe. Kažu da ne znaju je li netko u od vlasnika zahvaćenih vozila u nas odlučio sudski zatražiti odštetu. >> VW prekršio zakone o zaštiti potrošača preuveličavanjem ekoloških performansi 