Dvojica čelnih ljudi Volkswagena pod istragom su zbog optužbi za manipulacijom tržišta vezano sa skandal s ispušnim plinovima u VW-ovim dizelskim automobilima, piše Bloomberg. VW je, podsjetimo, suočen s nizom istraga i tužbi zbog "dieselgatea" nakon što je u rujnu 2015. priznao namještanje 11 milijuna dizelskih vozila radi varanja na testovima. Upućeni neimenovani izvor, piše Bloomberg, rekao je kako stuttgartski tužitelji istražuju jesu li predsjednik uprave (CEO) Matthias Müller i predsjednik Hans Dieter Pötsch, kao i bivši CEO Martin Winterkorn, presporo obavijestili dioničare Porschea o varanju na emisijama. Glasnogovornik VW-a odbio je komentirati navode, a predstavnik Porschea rekao je da nema informacija o istrazi. Pötsch, Winterkorn i još jedan direktor u VW-u već su pod odvojenom istragom u Njemačkoj zbog mogućih manipulacijama VW-ovim dionicama vezano za ovu krizu. Ovo je prvi put da je Müller pod istragom vezano za taj skandal. 