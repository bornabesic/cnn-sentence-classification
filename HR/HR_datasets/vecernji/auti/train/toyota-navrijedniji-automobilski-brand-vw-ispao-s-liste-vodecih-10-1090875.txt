 Japanska Toyota je i dalje najvrijedniji svjetski brand u automobilskom sektoru, dok je njemački Volkswagen (VW) ispao s liste vodećih 10 nakon skandala s varanjem na testovima emisije plinova. To pokazuje godišnje izvješće tvrtke Millward Brown, koja na temelju intervjua s potrošačima o percepciji brandova i analiza financijskih i poslovnih pokazatelja sastavlja tu listu već 11 godina. Prema tom istraživanju, vrijednost branda Toyote porasla je prošle godine 2 posto, na 29,5 milijardi dolara, dok je vrijednost VW branda pala na 9,3 milijarde dolara. VW je izgubio više od polovine svoje vrijednosti u protekloj godini jer je ta kompanija snažno uzdrmana nakon što se otkrilo da je u svoja dizel vozila ugrađivala softver za varanje na ekološkim testovima. Inače, na novoj listi nije se mijenjao poredak prvih sedam automobilskih brandova. Tako iza Toyote slijede BMW, Mercedes-Benz, Honda, Ford, Nissan i Audi. A nakon ispadanja VW iz top 10 automobilskih brandova, na osmom je mjestu Land Rover, a slijede Porsche i Tesla. Ukupno vrijednost vodećih 10 automobilskih brandova pala je od prošle godine za 3 posto, na otprilike 140 milijardi dolara. "Automobilski sektor suočen je s možda najizazovnijim razdobljem, pri čemu je kriza s varanjem na testovima emisija samo jedna od mnogih", kaže Peter Walshe iz tvrtke Millward Brown i direktor projekta Global BrandZ. Inače, Toyota je na listi najvrijednijih svjetskih brandova tek na 28. mjestu. Vodeći je Google, s vrijednošću branda od 229 milijarde dolara, što je za 32 posto više nego godinu dana prije, a slijedi Apple s vrijednošću od 228,5 milijardi dolara. >> Volkswagen je i dalje lider tržišta, Golf i Octavia pretekli Astru   