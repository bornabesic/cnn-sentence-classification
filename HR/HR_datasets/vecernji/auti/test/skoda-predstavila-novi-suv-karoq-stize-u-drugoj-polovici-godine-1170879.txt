Novi Škodin model, kompaktni SUV Karoq, premijerno je, pred oko 500 uzvanika, predstavljen u Stockholmu. Modernog izgleda, u karoseriji 438,2 centimetara dugoj, 184,1 cm širokoj i 160,5 cm visokoj nudi i više nego zadovoljavajuću prostranost, nove sustave potpore vozaču, full LED svjetla i – prvi put u Škodi – digitalnu instrumentnu ploču. U motornoj su gami – uz jedan već poznati – i  četiri nova agregata, snažni i učinkoviti TSI i TDI strojevi. Razvijaju od 115 do 190 konjskih snaga. S iznimkom najsnažnijeg dizelaša, svi se motori mogu naručiti sa 6-brzinskim ručnim ili 7-brzinskim DSG mjenjačem. 2.0 TDI motor od 190 KS standardno dolazi s 4×4 pogonom i 7-brzinskim DSG-om. Novi 1.5 TSI agregat ima opciju deaktivacije cilindara. Vrhunska šasija, te pet raspoloživih modova vožnje plus poseban off road mod jamstvo su prilagodljivosti svim podlogama, ali i svim stilovima vožnje. Novi sustavi pomoći dopunili su postojeće, kako bi i sigurnost i komfor bili na većoj razini. Primjerice, Karoq nudi pomoć pri parkiranju, zadržavanju u voznoj traci, prilikom vožnje u koloni, detekciju vozila u mrtvom kutu, reagira na vozila i pješake ispred sebe te, po potrebi, samostalno koči. Također, može samostalno održavati razmak od vozila ispred te ukazati na važnije prometne znakove. S obzirom na sve veće zahtjeve na tom području, Škoda Connect infotainment sustav dolazi s velikim dodirnim zaslonom i Care Connect sustavom. Za Škodu su tipične pametne odnosno praktične ideje, poput kišobrana koji se kriju u vozačevim i suvozačevim vratima, pa ih nalazimo i u Karoqu. VarioFlex sistem preklapanja stražnjih sjedala i sustav otvaranja poklopca prtljažnika bez uporabe ruku predstavnici su praktičnosti novog Škodinog SUV-a, drugog u ponudi nakon nedavno pristiglog Kodiaqa. Zahvaljujući mogućnosti preklapanja i suvozačevog sjedala, u kompaktnom Karoqu mogu se prevoziti i duži predmeti. Škodin kompaktnu SUV dimenzijama povlađuje putnicima, posebno onima na stražnjoj klupi. Međuosovinski mu je razmak 263,8 cm (263 cm na izvedbi s pogonom na sva četiri kotača). Zapremnina prtljažnika je impresivnu 521 litru – sa stražnjim sjedalima u funkciji. Kad se stražnja sjedala preklope, u prtljažnik stane čak 1630 l. VarioFlex sistem podrazumijeva tri zasebna stražnja sjedala, koja se mogu svako za sebe prilagođavati, ali i izvaditi iz automobila. Vađenjem stražnjih sjedala SUV se transformira u kombi utovarnog kapaciteta 1810 litara. Škoda Karoq predvodnik je segmenta po inovativnim rješenjima povezivosti. Pruža brojne funkcije i usluge, a najbolji od ponuđenih infotainment sustava ima i Wi-Fi hotspot. Internet veza temelji se na najbržim današnjim mobilnim standardima. Škodin novi mobilni online servis podijeljen je u dvije kategorije: Infotainment online servis koristi se za informiranje i navigaciju, a CareConnect servis za pomoć u slučaju kvara ili nezgode. Iz Škode napominju da će nastaviti dograđivati paletu modela, s naglaskom na proširivanju ponude SUV-ova. Karoq se na tržištu očekuje u drugoj polovici godine.