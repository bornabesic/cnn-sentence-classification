Kompakt kakav Fiat već dugo nije imao na tržištu se najprije pojavio u limuzinskoj izvedbi, a sada je stigao i hatchback. Obilje prostora, dobre motore i kvalitetnu izradu Tipo HB dijeli s limuzinom, no karoserija s peterim vratima - osim što je praktičnija - daje i moderniji izgled. Tipo HB u dužinu broji 437 centimetara, širok je 179 i visok 150 cm. Od limuzine je 16 cm kraći, a jednak im je međuosovinski razmak od 264 cm. Zato je Tipo HB među najprostranijima u klasi. Prostora u izobilju ima i na stražnjim sjedalima. Srednje sjedalo dovoljno je komotno da se na njemu udobno može prevesti odrasla osoba. Interijer je vizualno jednak kao u limuzini, s iznimkom 7-inčnog dodirnog ekrana putem kojeg se upravlja navigacijom i audio sustavom. Izdvojeni dodirni ekran podiže ukupni dojam kabine. Interijer je izveden iz kvalitetnih materijala, a dobra je i završna obrada. U prtljažnik zapremnine 440 litara stanu sve obiteljske potrepštine, a praktičnost povećavaju dvostruko dno i preklopiva stražnja sjedala. Isprobali smo dizelsku izvedbu 1,3 Multijet (95 KS), koja u Pop Star razini opremljenosti stoji 120.515 kuna. Što zbog dobre zvučne izolacije, što zbog mirnog i tihog rada motora, on se u kabini gotovo ne čuje, pa je i vožnja ugodnija. Prelasci preko neravnina uglađeni su zahvaljujući odlično podešenom ovjesu. Common rail dizelaš druge generacije dostatan je za prosječnog vozača smirenog ritma vožnje. Uparen je sa solidnim 5-stupanjskim ručnim mjenjačem. Željni dinamičnijih kretanja izabrat će snažniji dizelski motor od 120 KS (128.867 kn), a na izbor su i benzinci od 95 i 120 konja. Od Valentinova u prodaji će biti i posebna serija Amore - po cijeni od 99.999 kuna. Fiar Tipo Amore pokreće 1,4-litreni benzinac od 95 KS. Serijski donosi, primjerice, klima-uređaj, radio, šest zračnih jastuka, daljinsko centralno zaključavanje, el. pokretane vanjske retrovizore, el. podizanje prednjih stakala, grijanje stražnjeg stakla, stražnje parking senzore, senzor vanjske temperature, rezervni kotač normalnih dimenzija. >> Isprobali smo novi Tipo, kvalitetan kompakt po povoljnoj cijeni 