Budućnost je cestovnog prometa u alternativnim pogonima i autonomnoj vožnji - s tim se slaže velika većina proizvođača automobila. Već su sada na tržištu serijski električni automobili, a sve se više govori o autonomnim automobilima, te su njihovi razvoji već u ozbiljnoj fazi. Adaptivni radarski tempomati korak su bliže potpuno autonomnoj vožnji, a danas ih u svojim serijskim automobilima nude mnogi proizvođači i to ne samo premium marke luksuznih vozila već, između ostalih, i Toyota, Hyundai te Volkswagen. Još 2000. godine predstavio ga je Mercedes-Benz, a do danas se po gotovo svim klasama automobila proširio sustav koji mjeri udaljenost između vozila pomoću radara te po potrebi, ovisno o tome na koliko km/h je tempomat namješten, ubrzava ili koči automobil. Objedinjeni sustavi Upravljačka elektronika upravlja motorom, automatskim mjenjačem i kočnicama. Ako udaljenost od automobila ispred raste, sustav ubrzava vozilo, a ako se razmak smanjuje on automobilu oduzima gas i po potrebi koči. Takav je sustav nadopunjen i radarskim sustavom upozorenja napuštanja prometnog traka. Prelazite li u drugi trak bez da ste uključili pokazivač smjera, upravljač ‘vuče’ na drugu stranu i zadržava vas u traku. Dakako, do određene mjere, jer vozač ipak može preuzeti kontrolu. To sve u autima, dakle, imamo već danas, a proizvođači stalno najavljuju daljne korake. Na ovogodišnjem CES-u, najvećem svjetskom sajmu potrošačke elektronike održanom u američkom Las Vegasu, Toyota i Kia predstavili su planove za razvoj autonomnog automobila. Korejska Kia, član Hyundai-Kia grupacije koja je s više od 8 milijuna prodanih vozila lani bila 4. najprodavanija grupacija na svijetu, objavila je da će u iduće tri godine uložiti 2 milijarde dolara u razvoj naprednih sustava pomoći vozaču, što je dio strategije da do 2030. godine proizvedu potpuno autonoman automobil. Ubuduće će u Kia automobilima svi sustavi pomoći vozaču biti objedinjeni pod nazivom “Drive Wise”, odnosno u prijevodu “mudra vožnja”. Bez prometnih nesreća Toyota je još u Priusu 2010. godine predstavila adaptivni tempomat kao prvi korak prema autonomnoj vožnji. Gill Pratt, novi predsjednik Uprave Toyotina istraživačkog instituta, rekao je da im predstoji mnogo teškog posla prije komercijalizacije potpuno autonomnog automobila.  – Iako je industrija napredovala u posljednjih pet godina, još smo uvijek daleko od cilja, serijskih potpuno automatiziranih automobila – rekao je Gill Pratt. Toyota je najavila da će u idućih pet godina uložiti milijardu dolara u tri projekta koji se fokusiraju na umjetnu inteligenciju i robotiku, bez kojih, kako kažu, nema autonomne vožnje. Krajem prošle godine Tesla Motors je u svom modelu S predstavio autopilot koji prema testovima radi vrlo dobro, ali upozoravaju da odgovornost vozača nije isključena. Teslin autopilot se temelji na poluatonomnim funkcijama koje i dalje razvijaju.   >> Vrata automobila otvarat ćemo glasom ili zamahom ruke >> Googleov samovozeći auto nema brisače na vjetrobranu jer mu ne trebaju 