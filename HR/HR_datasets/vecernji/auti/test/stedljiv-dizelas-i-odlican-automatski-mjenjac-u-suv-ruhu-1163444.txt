Hyundai više nije jeftin, ali još uvijek nudi bitno povoljnija vozila od konkurencije za usporedive automobile s približno istom motorizacijom, prijenosom i opremom. U danas vrlo traženoj kompaktnoj SUV klasi automobila Hyundai Tucson je u Hrvatskoj jedan od tržišnih lidera - uz Daciju Duster i VW Tiguan. Robustan SUV dug 447,5 cm izgleda vrlo atraktivno, a zbog odmjerenih dimenzija i prostranosti u kabini te uz prtljažnik od 513 litara idealan je automobil za obitelj koja želi trendovsko SUV vozilo. Testni primjerak pokreće provjereni 1,7 CRDi turbodizelaš sa 141 KS i 340 Nm okretnog momenta (u ponudi je i 2,0 CRDi sa 184 KS s kojim je distupan i 4x4 pogon) uparen s novim 7DCT automatskim mjenjačem s dvije spojke koji snagu prebacuje na prednje kotače. Odlična kombinacija kojoj ni u jednom režimu vožnje ne nedostaje snage (11,5 s do stotke, 185 km/h najveća brzina). Vozi glatko i komforno, brze promjene stupnjeva prijenosa gotovo se ne osjećaju. Vožnja u Tucsonu vrlo je komforna, a za agilniju i dinamičniju vožnju valja pritisnuti tipku Drive mode i odabrati mod “sport” - motor ima bolji odziv na pritisak papučice gasa, a DCT mjenjač brže mijenja brzine. Želite li voziti štedljivije, uključite “eco” mod. Izmjerili smo prosječnu potrošnju od 6,8 l/100 km. Bogati paket opreme Comfort Nav između ostalog uključuje upravljač obložen kožom podesiv po visini i dubini, tempomat, grijanje prednjih sjedala i za vozača podesiv lumbalni dio električnim putem, automatski klima-uređaj, stražnje parking senzore, 17-colne aluminijske naplatke, navigaciju i kameru za vožnju unatrag. Cijena je za ovakvu kombinaciju konkurentnih 219.990 kuna. Početna cijena Hyundai Tucsona s benzincem 1,6 GDI (132 KS) je 159.990 kuna, dok dizelski modeli startaju od 169.990 kuna (1,7 CRDI sa 116 KS). >> SsangYong pokazao novi Rexton s Mercedesovim automatikom >> Američki novinar objasnio zašto je Yugo 'jedan od najgorih auta ikad proizvedenih' 