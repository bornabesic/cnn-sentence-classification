U Hrvatsku je stigla četvrta generacija Kije Sportage, popularnog korejskog kompaktnog crossovera koji je godinama u samom vrhu po prodaji u svojoj klasi, a u Europi je to sa 27,5 % prodaje najpopularniji Kijin model. I lani je Sportage u Hrvatskoj bio najprodavaniji u segmentu sa 422 registracije, s time da je Sportage najprodavaniji u klasi fizičkim osobama i 3. prema flotnoj prodaji. Novi se Sportage od dosadašnjeg modela ne razlikuje radikalno, ali donosi elegantnije i atraktivnije linije s još izraženijim prepoznatljivim “tigrovim nosom”, ali i još profinjenijim izgledom unutrašnjosti te kvalitetnijim materijalima i naprednom tehnologijom kojom konkurira najboljima, pa čak i premium segmentu. Tako Sportage nudi i sustav autonomnog kočenja u nuždi, upozorenje o napuštanju prometnog traka te automatsko prilagođavanje dugih i kratkih svjetala. Sportage je dug 448 centimetara (+3 cm), a za tri centimetra mu je produžen i međuosovinski razmak (267 cm). Visina od 164 cm i širina od 185 cm ostale su iste kao kod prethodnika. Standardno dolazi s 16-inčnim naplacima, a moći će se naručiti i sa 17 te 19-colnim kotačima kod nove sportske i dinamične opreme GT Line, koja se po prvi put nudi i u modelu Sportage. Povećanjem dimenzija povećao se komfor u putničkoj kabini, a profitirao je i prtljažnik, koji je s 465 litara porastao do obujma od 500 litara. Ali, povećanje dimenzija i kvalitete donosi i nešto veću cijenu pa početni Sportage s 1,6-litrenim benzincem sa 132 KS i 161 Nm te vrlo solidnom opremom LX Active u koju spadaju i 16-inčni alu naplatci, klima-uređaj te putno računalo sa 3,5” LCD zaslonom stoji 166.990 kuna. Novost je turbobenzinska verzija sa 177 KS i 265 Nm, koja dolazi samo s DCT automatskim prijenosom, AWD pogonom i GT Line opremom. Stoji od 299.990 kuna. U ponudi su dva dizelaša, 1,7 CRDi sa 116 KS stoji do 181.990 kuna, dok za snažniji 2,0 CRDi s obveznim AWD pogonom treba izdvojiti 259.990 kuna. DCT automatski mjenjač s dvije spojke doplaćuje se 25.000 kuna. >> I Kia do 2030. godine namjerava razviti automobil koji će sam voziti >> Karavanska verzija korejske krstarice konkurirat će Passat Variantu 