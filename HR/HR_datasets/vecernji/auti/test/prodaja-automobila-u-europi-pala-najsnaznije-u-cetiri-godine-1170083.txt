Prodaja automobila u Europi pala je u travnju najsnažnije u četiri godine, izvijestilo je danas Europsko udruženje proizvođača automobila (ACEA), uz znatno slabiju potražnju u 'starim' članicama Europske unije. U travnju su u 27 zemalja Europske unije (uz izuzetak Malte za koju podaci nisu bili dostupni) registrirana ukupno 1.191.034 nova automobila, 6,6 posto manje nego u istom razdoblju prošle godine, navode u ACEA-i. Pad prodaje u travnju najsnažniji je od ožujka 2013. godine. U ožujku potražnja za novim automobilima u Europi poskočila je 11,2 posto. U ACEA-i navode da je uteg u travnju bila 7,8 posto slabija potražnja u 'starim' članicama EU. Među vodećim je tržištima najveći, dvoznamenkasti pad prodaje zabilježen u Velikoj Britaniji, za gotovo 20 posto. Slijedi Njemačka s padom prodaje automobila za 8,0 posto, dok je u Francuskoj ona smanjena šest posto a u Italiji 4,6 posto. Iznimka je bila Španjolska s blagim, 1,1-postotnim rastom potražnje za novim automobilima u travnju, napominju u udruženju. Nove su članice pak u cjelini bilježile veću potražnju za novim automobilima, za 8,2 posto. Pritom je potražnja na najvećem tržištu 'nove' Europe, onom Poljske, poskočila u travnju za 14,4 posto u odnosu na prošlogodišnji travanj, uz registriranih 39.476 novih automobila. U Hrvatskoj je u travnju registrirano 6.213 novih automobila, gotovo 30 posto više nego u istom razdoblju prošle godine, pokazuju podaci ACEA-e. U prva četiri ovogodišnja mjeseca potražnja za novim automobilima u Europi uvećana je za 4,7 posto u odnosu na isto lanjsko razdoblje, uz registrirana 5.332.854 nova automobila. Sva su vodeća tržišta bilježila veću prodaju automobila u promatranom razdoblju, unatoč padu u travnju, a najviše je porasla u Italiji, za 8,0 posto. Slijedi Njemačka sa stopom rasta prodaje od 2,5 posto, Francuska s 2,0 posto i Velika Britanija s 1,1 posto. U skupini 'starih' članica EU potražnja za novim automobilima porasla je u prva četiri ovogodišnja mjeseca 3,8 posto. Nova 'Europa' bilježila je pak skok potražnje za 15,5 posto. pokazuju podaci ACEA-e. U Hrvatskoj su u prva četiri ovogodišnja mjeseca registrirana ukupno 17.023 nova automobila, za četvrtinu više nego u istom prošlogodišnjem razdoblju, pokazuje izvješće ACEA-e. 