Infiniti, luksuzna marka japanskog Nissana, sve je značajnija i prodavanija u cijelom svijetu, pa i u Europi u kojoj se prodaje tek od 2008. godine. Lani je Infiniti zabilježio rekord sa 215.250 prodanih automobila od svog osnutka 1989. godine. Glavno mu je tržište i dalje SAD (147.600), a prodaja najviše raste u Kini (40.200), dok Europa ima velik potencijal. Lani je prodaja povećana za 45%, na 7000 automobila. Od toga je u Hrvatskoj registrirano 18 primjeraka, za razliku od samo četiri nova automobila u 2014. godini. Daleko je to još od njemačkog premium terceta - Audi, BMW i Mercedes - ali Infiniti je za 8 auta prestigao konkurentski Lexus, luksuznu marku Toyote. Mercedesov motor Infiniti ima sve veću gamu vozila, od Europi posebno zanimljivog kompakta Q30 (očekuje se cijena oko 200.000 kuna), limuzina Q50 i Q70, do SUV-ova QX50 i QX70, a najnoviji primjerak predstavljen na salonu automobila u Detroitu upečatljiv je coupe Q60. Sportski, agresivan i mišićav dizajn odlikuju ovaj atraktivan kupe dug 468 centimetara, širok 185 i visok 138 cm, koji će na tržištu konkurirati Audiju A5, Mercedesu C-klasi coupe i BMW-u Seriji 4. Dinamičan stil vožnje može se očekivati i zbog aerodinamične bočne siluete vozila, a zbog toga, kao i zbog posebno dizajniranih usisnika zraka s opcijom zatvaranja i otvaranja prednje rešetke hladnjaka, ima koeficijent otpora zraka od samo 0,28 Cd. Tu su i brojni stilski sportski detalji zbog kojih Q60 izgleda tako dinamično - poput vrlo agresivne maske hladnjaka, LED prednjih svjetala s Light Guide tehnologijom koja imitira oblik ljudskog kapka, velikih aluminijskih naplataka koji dolaze u veličini 19 ili čak 20 inča... U ponudi će biti dva benzinska agregata. Početni je 2-litreni četiricilindrični turbo motor sa 211 KS i 350 Nm okretnog momenta, čija je ugradnja u Q60 nastavak suradnje Infinitija i Daimlera, budući da je isti motor poznat iz mnogih Mercedesovih modela, a Infiniti je i do sada koristio motore, uglavnom dizelaše, iz Mercedesa. Top verziju će, pak, pokretati potpuno novi 3-litreni V6 turbo agregat sa 405 KS i 475 Nm okretnog momenta. Adaptivno upravljanje Prijenos snage će kod obje verzije vršiti 7-stupanjski automatski mjenjač, kod standardne inačice na stražnje kotače, dok će se opcijski moći doplatiti za pogon na sva četiri kotača. Za što precizniju sportsku vožnju s bojim osjećajem i povratnim informacijama s ceste, Japanci su razvili najnoviju generaciju Direct Adaptive Steering sustava (sustav izravnog adaptivnog upravljača), koji omogućava čak 1000 prilagodbi upravljanja u sekundi. Q60 je opremljen i drugom generacijom Infinitijeva adaptivnog upravljanja sa šest modova. Uz modove “prilagodljivo”, “standard”, “snijeg”, “eco” i “sport”, vozaču je za određene modele na raspolaganju nova opcija “Sport +”. U interijeru vlada pravi luksuz, bilo da je riječ o materijalima ili opremi. U kabini Q60 četvero će odraslih putnika uživati u vrhunskom Bose audio sustavu sa 13 zvučnika, dok je posebna pozornost posvećena projektiranju sjedala koja se prilagođavaju vozaču. Q60 na tržište stiže u drugoj polovici godine, a cijene mu još nisu poznate. >> Vozili smo Infiniti Q30, japanski Mercedes GLA >> 100 noviteta 2016. stiže u Hrvatsku 