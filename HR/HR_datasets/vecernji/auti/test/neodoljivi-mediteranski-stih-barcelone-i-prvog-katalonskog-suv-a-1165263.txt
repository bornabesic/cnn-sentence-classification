Ugodna klima, genijalne građevine Antonija Gaudija, gastronomija, bogati noćni život, jedan od najboljih nogometnih klubova na svijetu i taj neodoljivi mediteranski ležeran način života, koji je svojstven turistima, ali u Barceloni zahvaća i lokalno stanovništvo, glavni grad Katalonije čine jednim od najprivlačnijih gradova na svijetu, kako za turistički posjet tako i za stanovanje. Barcelona je, dakako, poželjnija destinacija ljeti kada nakon dnevnih obilazaka znamenitosti kasno popodne možete do Barcelone ili nekih udaljenijih plaža jednostavno i brzo metroom na kupanje, ali Barcelona je svakako, pa i zbog svoje ugodne klime, cjelogodišnja destinacija. Iako je grad od 1,6 milijuna stanovnika i zimi itekako živ i danju i noću, turista je ipak manje pa je komfornije posjetiti sva mjesta koja treba vidjeti, prije svega Gaudijeve epohalne građevine koje su postale simboli Barcelone kao što su Sagrada Familia i Park Güell. Obvezna je i šetnja glavnom pješačkom žilom kucavicom La Ramblom, koja povezuje glavni gradski trg Plaça de Catalunya i obalu. Na samoj šetnici poznata je glavna gradska tržnica La Boqueria Sant Josep, čiji štandovi mame svježim voćem i povrćem, ribom, mesom, začinima, delikatesama.. Ali, životopisnih tržnica ima još, a jedna od poznatijih je također u samom centru –Mercat Santa Caterina, oko koje se nudi odlična hrana. A mali zalogajčići koji se nazivaju tapasi i pinchosi u ponudi su većine barova pa uz piće možete i jeftino prizalogajiti. Na La Rambli ćete pivo platiti i 7 eura, dok samo nekoliko ulica dalje možete u pristojnom baru koji posjećuju domaći naći pivo i za 2 eura, a cortado odnosno malu kavu s toplim mlijekom za 1,20 eura te uz to osjetiti pravi duh Barcelone. Slično vrijedi i za mnogobrojne restorane čiji je izbor zaista raznolik. Od ribljih i mesnih specijaliteta do paelle, koja opet može biti morska, povrtna ili pak planinska s piletinom. Ako znate španjolski, nemojte se začuditi što vam neće biti poznati čak ni natpisi za sniženja u trgovinama jer su oni većinom pisani na katalonskom jeziku, a snažan nacionalni naboj vidi se po brojnim istaknutim žuto-crvenim zastavama na balkonima i prozorima po čitavom gradu. A to je još izraženije kada katalonski ponos FC Barcelona igra neku važnu utakmicu. Brzo shvatite da njihov moto "Més que un club" (više od kluba) nije samo fraza. Jedna je od glavnih turističkih atrakcija njihov stadion Camp Nou, čiji je obilazak (plaća se 25 eura) postao prava tvornica novca. A tura koja uključuje posjet novinarskoj tribini i svlačionici gostujuće momčadi završava, naravno, u fan shopu. Najjeftinija ulaznica s kojom ćete s vrha tribine vidjeti Messija, Rakitića i društvo u španjolskoj ligi stoji 19,50 eura. Atrakcija su i fontane koje noću uz rasvjetu izgledaju fascinantno. Gradski prijevoz, metro i autobus odličan je i s njime se može doći do svih važnih znamenitosti. Cijena je pojedinačne vožnje 2,15 eura, a nude se i razni popusti za višekratne vožnje. Do Barcelone je od travnja do studenog lakše doći budući da u toplijem dijelu godine Croatia Airlines ima izravan let iz Zagreba i Pule, ali dobrim planiranjem i kupnjom jeftinijih low budget karata na vrijeme i u drugom dijelu godine možete jeftino putovati u Kataloniju. Takva ležerna mediteranska atmosfera idealna je za umjetničke pothvate, pa ne čudi da su u Barceloni stvarali velikani poput Gaudija, Joana Miróa, a Katalonac je i ekscentrični Salvador Dali. Njihova djela možete razgledati u Nacionalnom muzeju katalonske umjetnosti. I danas su mnoge umjetničke škole i dizajnerski studiji velikih kompanija smješteni u Barceloni koja nadahnjuje i inspirira. Građani Barcelone vrlo su ponosni i na automobile SEAT (Sociedad Española de Automóviles de Turismo), što je kratica za "španjolsko automobilsko društvo", čije je sjedište i najveća tvornica baš u Barceloni, gdje se dizajnira, razvija i proizvodi većina SEAT-ovih modela. I novi Seatov model Ateca kreirana je u Barceloni kao prvi španjolski SUV u povijesti, kojim je započela SEAT-ova SUV ofenziva. A koliko su sami stanovnici Barcelone ponosni na novu perjanicu SEAT-a, mogli smo nedavno vidjeti vozeći se katalonskom prijestolnicom u Ateci, neposredno prije nego što će stići na tržište. Već dugo nismo primijetili toliko pogleda i radoznalosti drugih vozača i prolaznika oko nekog novog modela. Cijena početnog modela s opremom Reference i 1,0 TSI trocilindarskim motorom sa 115 KS i 200 Nm okretnog momenta iznosit će 151.518 kuna, a prvi dizelaš 1,6 TDI sa 115 KS i 250 Nm uparen je sa 6-brzinskim ručnim mjenjačem i sa srednjim paketom opreme Style stajat će 181.653 kuna. Zbog odličnog omjera uloženo – dobiveno, nova SEAT Ateca ovogodišnji je dobitnik nagrade za "Best Buy Car u Europi u 2017.", jedne od najprestižnijih nagrada u europskoj automobilskoj industriji koju dodjeljuje žiri sastavljen od 31 stručnog novinara. Ateca je 436,3 cm i uz međuosovinski razmak od 263,8 centimetara nešto je kompaktnija od nedavno predstavljene druge generacije Volkswagen Tiguana s kojim dijeli platformu, a prava je blizanka drugoj generaciji Škode Yeti čiji se dolazak očekuje uskoro. Unutrašnjost SEAT Atece nudi prostranost, kvalitetne materijale i završnu obradu te vrhunsku ergonomiju, svojstvenu VW grupi. SEAT-ov novi SUV Ateca prije svega je urbani automobil koji je vrlo udoban i ugodan za vožnju na cesti, ali može biti i vrlo upotrebljiv na terenu. Da s pravom pripada SUV klasi, dokazuju terenske sposobnosti modela s 4x4 pogonom koji, primjerice, bez problema prolazi terenske zadatke poput vožnje na bočnom nagibu od 32 stupnja. Premium osjećaj nudi najjači model sa 2,0 TDI motorom sa 190 KS, 7-stupanjskim DSG automatskim prijenosom, 4x4 pogonom, opremljen novim najboljim paketom opreme (sportskiji FR dolazi krajem ove godine) Xcellence. Pravi luksuz u kabini, radarski tempomat koji izvrsno funkcionira, cijeli niz sustava pomoći vozaču, poput sustava kamera koji omogućuju pogled na multimedijskom ekranu iz ptičje perspektive (top view) i izrazita uglađenost u vožnji, odlikuje top izvedbu koja je na razini najboljih u klasi. Sadržaj omogućio SEAT 