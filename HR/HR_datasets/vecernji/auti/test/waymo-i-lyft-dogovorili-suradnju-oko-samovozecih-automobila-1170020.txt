Alphabetov odjel poslovanja sa samovozećim automobilima Waymo postigao je dogovor s kompanijom za posredovanje u uslugama prijevoza Lyft o testiranju samovozeće tehnologije, objavile su kompanije. Waymo, koji je podružnica Alphabeta, krovne kompanije Googlea, i američka kompanija Lyft žele udružiti snage protiv kompanije za posredovanje u prijevozu putnika Uber, koja nastoji samostalno razviti samovozeće automobile. "Veselimo se suradnji s Lyftom u istraživanju novih proizvoda i usluga povezanih sa samovozećim automobilima, koji će naše prometnice učiniti sigurnijima, a prijevoz pristupačnijim. Vizija i obveza Lyfta jest unaprjeđenje načina na koji će Waymova samovozeća tehnologija u velikim gradovima postati dostupna većem broju ljudi u više mjesta", kazao je glasnogovornik Waymoa za AFP. Glasnogovornica Lyfta potvrdila je partnerstvo za New York Times, koji je otkrio priču. "Waymo trenutno posjeduje najbolju samovozeću tehnologiju i suradnja s njima će ubrzati našu zajedničku viziju unaprjeđenja življenja s najboljim svjetskim sustavom prijevoza", stoji u izjavi Lyfta. Waymo i Uber se trenutno nalaze u pravnom sporu. Naime, Waymo je u veljači podnio tužbu u kojoj tvrdi da je bivši menadžer Waymoa Anthony Levandowski ukrao povjerljive informacije prilikom napuštanja tvrtke, te potom sudjelovao u poduzetničkom pothvatu od kojeg je nastala kompanija za autonomna vozila Otto, koju je Uber prošle godine kupio za 700 milijuna dolara.  U tužbi se navodi da je Levandowski 'otuđio više od 14 tisuća visoko povjerljivih i vlasničkih datoteka' za vrijeme dok je bio zaposlenik Googlea. "Vjerujemo kako su te radnje bile dio zajedničkog plana krađe poslovnih tajni i intelektualnog vlasništva", poručili su tada iz Waymoa. Većina velikih proizvođača automobila i nekoliko drugih tehnoloških tvrtki pojačalo je svoje napore zadnjih godina kada su u pitanju autonomna vozila, tvrdeći da će ovi sustavi eliminirati veliku većinu prometnih nesreća.  Tehnološki div Apple je najnovija kompanija koja je dobila dozvolu za testiranje autonomnih vozila u Kaliforniji. Njemački proizvođač luksuznih vozila Daimler i proizvođač automobilske opreme Bosch ovog su mjeseca objavili planove o zajedničkim naporima u razvoju samovozećih automobila u nekoliko idućih godina.  Američki proizvođač električnih automobila Tesla je također pojačao svoje napore, kao i neke kineske tehnološke tvrtke te najveći američki, azijski i europski proizvođači automobila. 