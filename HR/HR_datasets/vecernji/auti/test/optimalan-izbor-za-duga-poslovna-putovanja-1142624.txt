Testirana Optima nudi optimalan paket atraktivnog izgleda, uzornih voznih osobina, besprijekorne prostranosti i funkcionalnosti te u ovom cjenovnom razredu nenadmašne opremljenosti. Novosti je najviše u interijeru. Izveden je iz kvalitetnih materijala, a na visokoj je razini i kvaliteta završne obrade. Kokpit je pregledan, lako se snaći među informacijama i komandama, a praktičan je i 8-inčni dodirni zaslon. Mali sportski upravljač oduševljava brzim odzivom. Ergonomija kabine je uzorna, sve su komande na dohvat ruke. Na udobnim i širokim sjedalima prostora ima u izobilju. Nejasno je samo zašto se u ovako opremljenom automobilu, s cijenom od 284.990 kuna, sjedala podešavaju ručno. Nemamo primjedbi na 510 l zapremnine prtljažnika, ali imamo na uzak otvor. Količine naprednih tehnologija koje Optima donosi ne bi se posramio ni istovjetan model premium proizvođača. No, četvrta generacija Optime već je u početnoj izvedbi donosi, primjerice, komande na volanu, Bluetooth, LED dnevna svjetla. Business Eco izvedba ima, među ostalim, Harman-Kardon audio sustav, navigaciju, kameru za vožnju unatrag, parkirne senzore, adaptivni tempomat... Optimu smo isprobali s prvim mjenjačem s dvostrukom spojkom ovog proizvođača, uparenim s dorađenim 1,7-litrenim turbodizelskim motorom od 141 KS, uz pohvalnih 340 Nm. Ovo je vrhunska kombinacija za duža putovanja. Mjenjač sa sedam stupnjeva prijenosa radi glatko, besprijekorno. Automobil je agilan i stabilan. Motor je dostatan za većinu zahtjeva, tek mu pri pretjecanjima zasmeta ukupna težina Optime (1530 kg). Tijekom testa u prosjeku smo trošili 6,7 l/100 km. >> Najtraženija početna dizelska opcija Sportagea zadovoljit će većinu snagom i potrošnjom 