Europsko tržište novih automobila 12 mjeseci za redom bilježi rast, što je i više nego jasan pokazatelj da su se zemlje europskog okruženja u tom dijelu gospodarstva oporavile. U kolovozu je rast europskog tržišta iznosio 2,7 posto, u usporedbi s istim mjesecom prošle godine. Pokazuje to analiza tvrtke Jato Dynamics. Oporavak europskog tržišta dodatno je potaknut snažnim rastom tržišta srednje veličine, poput grčkog, irskog i portugalskog, koja su u porastu za više od 30 posto. Španjolsko tržište također nastavlja ubirati plodove vladinih mjera. Španjolci su, naime, tijekom ovogodišnjeg kolovoza kupili 23 posto više novih automobila nego u kolovozu prošle godine. To je ujedno najbolji rezultat među pet velikih tržišta, iako je Velika Britanija također zabilježila rast (+9,7%). Francuskoj i Njemačkoj kolovoz je donio pad, Italija je na jednakoj raziji kao u kolovozu 2013. No, svih pet velikih tržišta u proteklih 12 mjeseci imaju bolje rezultate nego godinu dana ranije. I kad se gleda čitava godina, Španjolska vodi s rastom od 18 posto. U odnosu na lanjski kolovoz, Hrvatska je ovoga kolovoza bila u plusu 0,8 posto, dok na godišnjoj razini bilježi 26,6-postotni rast, prvenstveno zbog obnove državnog voznog parka. Volkswagen je i dalje najuspješnija marka. U top 10 najprodavanijih modela ima tri predstavnika - Golf, Polo i Passat - a Golf drži prvo mjesto. Uspješnima su se pokazala i nova izdanja modela poput Nissan Notea, BMW-a X5 i Mazde3, koji se prodaju bolje od prethodnika. >> Škoda povećala prodaju za 19,4 posto >> Ni Rusiji ni Europi i Americi ne odgovara zabrana uvoza 