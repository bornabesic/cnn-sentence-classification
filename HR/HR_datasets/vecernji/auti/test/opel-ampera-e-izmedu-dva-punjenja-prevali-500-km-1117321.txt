Opelova svjetska premijera na pariškom salonu automobila električni je model Ampera-e na baterije. Dometom većim od 500 kilometara (električni domet, mjeren na temelju NEDC-ova testnog kruga) trenutačno za oko 200 km nadmašuje konkurente koji se u ovom segmentu mogu kupiti. Kao ni dosadašnja Ampera, ni nova Ampera-e u Hrvatskoj se neće prodavati. – S novom Amperom-e nastavljamo najveću modelsku ofenzivu u Opelovoj povijesti. Ampera-e sa svojim izvanrednim dometom čini električnu mobilnost posve praktičnom za svakodnevnu upotrebu – rekao je glavni izvršni direktor Opela dr. Karl-Thomas Neumann. NEDC-ov je krug važan za uspoređivanje, ali taj testni krug ne odražava svakodnevicu. U stvarnom svijetu na domet utječu karakteristike ceste, vremenski uvjeti, stil vožnje, opterećenost vozila. Stoga je Opel testirao Amperu-e i u skladu s brzinskim profilom definiranim voznim ciklusom WLTP, čiji su rezultati bliži stvarnom ponašanju u vožnji. Na temelju razvojnog testa Opelovi su inženjeri procijenili da je kombinirani WLTP domet veći od 380 km. Jasno, domet će u svakodnevnoj upotrebi varirati i ovisit će o osobnom stilu vožnje i vanjskim čimbenicima. Performanse električnog motora Ampere-e ekvivalentne su 204 KS. Ovaj kompaktni električni automobil ubrzava od 0 do 50 km/h za 3,2 sekunde, a budući da se velike baterije kapaciteta 60 kWh pametno integrirane u podvozje, automobil nudi i pregršt prostora za pet putnika i prtljažnik kapaciteta kao kod peterovratnog automobila iz kompaktne klase. Ampera-e nudi i izvanredne digitalne mogućnosti povezivanja karakteristične za Opel zahvaljujući servisu OnStar i projiciranju zaslona pametnih telefona. >> Premijerno pokazana Micra u Hrvatsku stiže u svibnju 2017. 