Nakon što je za sobom ostavilo godine ekonomske krize, europsko tržište novih automobila već je neko vrijeme na uzlaznoj putanji. Iako analitičari navode da će se tržište tek 2020. godine vratiti na pretkriznu poziciju, veći interes kupaca sve bogatijom ponudom - posebice u jako traženim segmentima, poput onoga kompaktnih SUV-ova - prate svi proizvođači. Pariz Auto Show odličan je pokazatelj trendova, a ovogodišnje se izdanje diči velikim brojem premijerno pokazanih SUV i crossover modela, ali i pojačanom elektrifikacijom. To je razumljivo, jer SUV-ovi trenutno drže 26 posto europskog tržišta, navode analitičari tvrtke Jato Dynamics. Po 20% tržišta otpada na subkompakte i kompakte. Sve brojniji mali crossoveri Svi su pariški noviteti krcati naprednim tehnologijama, povezivost je svima među istaknutim adutima. Među premijerama malih gradskih automobila modernijim dizajnom i manirama crossovera izdvaja se Suzuki Ignis (europska premijera), no problem bi mu mogla biti predviđanja analitičara koji govore da će A segment stagnirati bar još četiri godine. B segment osvježit će dolazak treće generacije Citroëna C3, četvrte generacije Kije Rio, ali i nova Micra, koju je Nissan sve do premijere u Parizu držao u tajnosti. Neće im biti lako, jer ih dočekuju jaki konkurenti, poput VW Pola i Toyote Yaris, ali i sve brojniji subkompaktni crossoveri. U C segmentu, premijerno su pokazani novi Hyundai i30 i Honda Civic. Ova će se dva kompakta za kupce boriti s VW Golfom, ali i Opel Astrom, Peugeotom 308, Fiatom Tipo, Ford Focusom, Renault Meganeom... Kompaktni SUV modeli doživljavaju najveći procvat. C-SUV segment jedan je od najbrže rastućih, a na Pariz Auto Showu ovdje je najznačajniji premijerno izložen model Peugeot 3008, koji se od jednovolumena preobrazio u crossover. Konkurirat će Nissan Qashqaiju, Seat Ateci, Hyundai Tucsonu, Renault Kadjaru. Srednje velikih SUV-ova (D SUV) u Parizu je predstavljeno više, pa krajem ove i početkom iduće godine na tržištu možemo očekivati Škodu Kodiaq, Peugeot 5008 i Renault Koleos, koji na pariškom salonu doživljava europsku premijeru. Najznačajniji novitet premium D segmenta ovdje je druga generacija Audija A5. Isti proizvođač među važnijim premijerama ima drugu generaciju SUV modela Q5, a u toj kategoriji Pariz Auto Show bilježi više noviteta, među kojima i konceptni BMW X2 te novi Land Rover Discovery. Kao i uvijek na ovakvim događanjima, pažnju privlače većini nedostižni superautomobili. Struja je opet u prvom planu Na talijanskoj je strani najveća atrakcija kabriolet izvedba Ferrarijeva modela LaFerrari, novi pripadnik segmenta u kojem je prosječna cijena automobila 150.000 eura. Mercedes, pak, njemačke boje brani novim AMG GT Roadsterom. Iako većina europskih vozača još nije u mogućnosti prebaciti se na električni pogon, sve je jasnije da mobilnost budućnosti počiva upravo na struji. Brojni su proizvođači stoga u Parizu izložili električne ili hibridne automobile. Opel je pokazao Amperu-e s autonomijom od 500 km, Volkswagen svoj I.D. koji između dva punjenja može prevaliti do 600 km. Mercedes je objavio da pokreće podbrand EQ. Pod tim će nazivom tržištu nuditi električne automobile iz svih segmenata. >> Volkswagen na struju s autonomijom do 600 km 