Iako je ovogodišnja zima više nalikovala proljeću nego godišnjem dobu u kojem bismo mogli očekivati temperature daleko ispod nule ili barem povremeni snijeg, ceste su bile posipavane solju i šljunkom. Također, svi su drugi zimski faktori - poput vlage i povremeno niskih temperatura - negativno utjecali na vaš automobil. Stoga bi bilo promišljeno da kroz idućih nekoliko tjedana automobil podvrgnete redovnom post-zimskom pregledu, kako biste mu osigurali što dulji životni vijek. Temeljito operite auto Ako već niste, prva stvar koju svakako obavite prvom prilikom jest pranje automobila – u kvalitetnoj automatskoj praonici. Ako se pribojavate utjecaja grubih četki autopraonica na sjajan lak vašeg limenog ljubimca, ne morate – ti dani su odavno prošli. Današnje četke su puno obzirnije prema laku, a i u ovom slučaju, nakon zimskog razdoblja (koliko god blago bilo), puno su bolje rješenje od sveprisutnih samoposlužnih praonica s “miniwashem” koje ne mogu tako temeljito očistiti sve površine automobila. Svakako preporučujemo da odaberete program pranja s uključenim podnim pranjem koje će učinkovito očistiti podvozje od prljavštine i soli koja bi mogla nagristi ispušni sustav, elemente ovjesa i druge vitalne komponente. Nakon pranja temeljito provjerite karoseriju i obratite pažnju na bilo kakva dubinska oštećenja ili ogrebotine limarije koje bi, ako se pravodobno ne saniraju, s vremenom mogle prouzročiti probleme u obliku uvijek nepoželjne hrđe. Osim karoserije, udarci kamenčića mogu oštetiti i vjetrobransko staklo, pa ga pregledajte za bilo kakve rupe ili “zvjezdice” koje vas, ako se ne poprave čim prije, poslije mogu skupo koštati. Provjerite i naplatke, osobito rubove, i gume za oštećenja koja su mogla nastati uspinjanjem po rubnicima ili prelaskom udarnih rupa prouzročenih zimskim uvjetima na cesti. Posebnu pažnju pridajte pregledavanju vanjskih i unutarnjih površina blatobrana koji su osobito osjetljivi na vlagu, sol i kombinaciju ta dva neprijatelja zdrave limarije. Promotrite i stanje pragova, posebice kod automobila starijih od 10 godina, koji su osjetljiviji na njihovo propadanje.   Jesu li zaštite na mjestu Kod zamjene zimskih guma ljetnima provjerite podvozje automobila – ne samo radi provjere za eventualna oštećenja ili dotrajalost dijelova, već i da se uvjerite jesu li sve zaštitne plastike na mjestu – one su češće na modernim automobilima, nego na starijima, a služe zaštiti najosjetljivijih područja donjeg postroja. Sve navedeno oduzet će vam oko 50 kuna i 40-ak minuta vremena, a puno će značiti za dugotrajnost automobila. Ako tijekom pregleda i pronađete kakvo oštećenje, riješite ga čim prije kako vas kasniji popravak ne bi koštao znatno više. >> Akumulator redovito provjeravajte, ovo su prvi znakovi da nešto nije u redu 1. Limarija Nakon pranja provjerite ima li karoserija dubinska oštećenja u obliku rupica ili ogrebotina. Najviše pažnje posvetite blatobranima, koji su najosjetljiviji dio limarije, zatim poklopcu motora i pragovima koji su posebno osjetljivi kod starijih vozila. 2. Naplatci i gume Osim što biste trebali barem jednom mjesečno provjeravati tlak u gumama (i po potrebi ih napumpati na propisane vrijednosti), pregledajte ima li oštećenja na naplatcima (posebice oko rubova) i gumama. 3. Vjetrobransko staklo Kamenčići mogu pod nezgodnim kutem udariti vjetrobran i ostaviti oštećenje u obliku rupice ili zvjezdice. Ako pronađete takvo oštećenje, što prije ga sanirajte jer se ono s vremenom širi, a novi vjetrobran stoji više tisuća kuna. 4. Zaštitne plastike Zaštitne plastike čuvaju podvozje od oštećenja i poboljšavaju protok zraka pod automobilom, a dobro dođu i kao zaštita od utjecaja vlage i soli tijekom zime. Ako nedostaje bilo koja od plastika s vašeg automobila, nabavite drugu. 5. Ovjes Veći broj udarnih rupa koje se pojavljuju tijekom zime troše ovjes vašeg automobila. Stoga bi bilo dobro da provjerite stanje selena i manžeta te ih, ako vaš mehaničar ili serviser smatra da je potrebno, zamijenite novima. 