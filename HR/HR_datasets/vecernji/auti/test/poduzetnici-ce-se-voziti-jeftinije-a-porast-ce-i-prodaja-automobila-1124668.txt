Poduzetnici, ali i cjelokupan automobilski sektor pozdravlja namjeru nove Vlade, koja je u sklopu porezne reforme kao jedan od ciljeva navela i vraćanje mogućnosti odbitka pretporeza za poduzetnike za troškove nabave automobila za osobni prijevoz i povezanih ostalih zavisnih troškova u iznosu od 50% Tvrtkama i obrtnicima tako će ostati znatna sredstva od službenih vozila koja sada plaćaju državi, ali ipak manja nego što je to bilo do prije četiri godine, kada su mogli odbiti 70% pretporeza na aute. Pravi su problem trošarine Odbitak pretporeza za putnička vozila za pravne osobe ukinula je 2012. Vlada Zorana Milanovića, a namjera je bila izjednačiti porezno opterećenje za osobna putnička vozila kod običnog puka i poduzetnika, koji se zaista činio nepravednim jer je običan građanin i za najjeftinije vozilo morao platiti cjelokupan PDV za nabavu, servisiranje i gorivo za auto, dok su poduzetnici kupovali automobile, neki čak i više vrlo skupocjenih automobila, odbijajući 70% PDV-a za nabavu i sve troškove vezane uz uporabu automobila. Mogućnost odbitka pretporeza i tada je ostala za putnička vozila za obuku vozača, testiranje vozila, servisnu službu, djelatnost prijevoza putnika i dobara, prijevoza umrlih i iznajmljivanja te za sva ostala dostavna i teretna vozila koja služe za obavljanje djelatnosti. Računali su, valjda, i da će ubrati više ukupnog poreza na taj način. Ali, osim socijalne pravednosti nije se mnogo postiglo jer se, kako su isticali prodavatelji automobila, prodaja novih zbog te odredbe smanjila, dok se poduzetnicima i obrtnicima otežalo poslovanje. – Ova će mjera prije svega smanjiti troškove poduzetnicima i obrtnicima te olakšati njihovo poslovanje, a pomoći će i povećanju prodaje automobila. Za neki veći pomak u prodaji automobila trebalo bi smanjiti trošarine, odnosno znatno smanjiti poseban porez na motorna vozila. Odbitak i za Ferrari? Time bi se potakla kupnja vozila ne samo poduzetnicima, nego i građanima. A samo tako možemo pomladiti vozni park i time povećati sigurnost prometa na cestama te voziti “ekološkija” vozila. Neizravni ekonomski učinci postigli bi se i većom aktivnosti u djelatnosti održavanja vozila i prodaje dijelova – kazao nam je direktor agencije Promocija Plus Agan Begić, koji više od desetljeća sustavno prati prodaju automobila i autoindustriju. S njime se slaže i Agim Skura iz Autocommerca, zastupnika Fiat grupe za Hrvatsku. – Pozdravljamo ove Vladine prijedloge jer će poduzetnicima biti lakše. Pa i nama kao tvrtki ostat će znatan novac od službenih vozila i troškova njihove eksploatacije na koje sada ne možemo odbiti PDV. Ali, pravi problem koji koči povećanje prodaje automobila je sustav trošarina na automobile koji potiče uvoz starih polovnih automobila iz EU. Unos rabljenih premašio je kupnju novih, a većina ih je starija od 10 godina – kaže Skura. Ostaje pitanje razrade ovog prijedloga. Jedno od njih je hoće li se postaviti određeni limit cijene vozila na koja se može odbiti pretporez, da se ne bi događalo da netko preko tvrtke kupuje milijunske aute poput Porschea ili Ferrarija. >> Ministar financija otkrio koliki će učinak imati predložena porezna reforma 