Automobilski koncern Volkswagen je zbog spora s dvije dobavljačke tvrtke prisiljen prekinuti proizvodnju najpopularnijeg modela Golf i možda će poslati 20.000 radnika na prisilni godišnji odmor a ujedno razmatraju mogućnost da do neisporučenih dijelova dođu zapljenom, pišu u petak njemački mediji. Dobavljači kožnih i presvlaka od tkanine za sjedala te kućišta mjenjača Car Trim i ES Guss obustavili su isporuke Volkswagenu, koji je zbog toga prekinuo proizvodnju modela Golf, uveo skraćeno radno vrijeme za nekoliko tisuća zaposlenih u Njemačkoj a razmišljaju i o tome da nekih 20 tisuća radnika pošalju na prisilni godišnji odmor. Tjednik Der Spiegel u internetskom izdanju piše da VW i dva dobavljača iz sastava Prevent Groupa, čije je sjedište kao i ono VW-a u Wolfsburgu, zbog sudskog postupka ne žele navesti predmet spora. U Spiegelu napominju da je "očigledno riječ o budućem projektu razvoja i nabave". Dnevnik Sueddeutsche Zeitung piše da se dva dobavljača navodno spore s VW-om oko cijene dijelova a WirtschaftsWoche napominje da se u aktualnom pravnom sporu bar službeno ne radi o cijenama već o "izostalim narudžbama a time i izgubljenim prihodima". Pouzdano se zna tek da je sud Car Trimu i ES Gussu naložio da VW i dalje opskrbljuju presvlakama za sjedala i kućištima mjenjača, što bi ES Guss trebao činiti do veljače 2018. Njemački dobavljač žalio se na tu odluku a sud bi trebao donijeti odluku o žalbi do kraja kolovoza. U međuvremenu u Volkswagenu razmatraju i dodatne pravne mjere, uključujući i mogućnost da do dijelova dođu zapljenom. „Trenutno ispitujemo sva pravna sredstva kako bismo okončali prekid dostave dijelova“, rekao je u petak glasnogovornik Volkswagena. Prema internom je memorandumu VW već izvijestio partnere da će od 20. do 29, kolovoza morati obustaviti montažu Golfova u Wolfsburgu, navodi WirtschafteWoche. >> Građani najviše kupuju Vitaru, a tvrtkama i dalje najdraži Golf 