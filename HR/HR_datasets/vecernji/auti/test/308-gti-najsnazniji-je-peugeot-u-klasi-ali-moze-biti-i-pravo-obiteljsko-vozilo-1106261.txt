Peugeot 308 GTi najsnažniji je Peugeotov model C segmenta u povijesti, no može biti i pravo obiteljsko vozilo. I to je njegova najveća prednost, jer u većini njegovih konkurenata ne možete povesti baku na tržnicu. Ili barem ne možete to učiniti na komforan način. Peugeot GTi je udoban automobil bez obzira na 19-inčne aluminijske naplatke ispod kojih vire velika crvena kočiona kliješta kao jedan od rijetkih detalja, osim dvobojne crveno-crne karoserije, koji odaju da se radi o rasnom sportašu. GTi je za 11 mm snižen i za 11 mm mu je proširen trag kotača. Stoga bez problema može biti obiteljski kompakt sa svim praktičnostima koje nudi i “obična” verzija 308-ice, poput peterih vrata i prtljažnika od 470 litara. Bez većih problema svladava uspornike i zbog sportski profiliranih ali širokih i udobnih sjedala pruža za sportski automobil izniman komfor. A vrlo mirno se može i voziti. Zbog okretnog momenta od 330 Nm već pri 1900 o/min - za što je zaslužan turbopunjač - 1,6-litreni motor koji razvija brutalnih 270 KS vrlo je elastičan, i to već pri malim brzinama i niskim okretajima. Tek kada žustrije stisnete papučicu gasa i brže prođete zavojima, shvatite da je 308 GTi prava pripitomljena zvijer koja zna pokazati i drugo lice. Tek iznad 4500 o/min Peugeot 308 GTi postaje pravi sportaš i pokazuje sav svoj dinamični potencijal. Prednji kotači ‘jedu’ asfalt, a za brze izlaske iz zavoja zadužen je Torsen samoblokirajući diferencijal koji prenosi moment na kotač s boljim kontaktom s podlogom. Prijenos snage vrši precizan 6-brzinski ručni mjenjač, koji za sportski automobil ima možda malo preduge hodove, ali to je, opet, prednost kod mirnije vožnje. Na autocesti je gotovo nevjerojatno kako brzo “nabere” brzinu za koju se ostaje bez vozačke dozvole. Do stotke 1205 kg mase (4,46 kg/KS) stiže za samo 6 sekundi, a najveća brzina mu je 250 km/h. Treba li se bojati visoke potrošnje? Nipošto. Prosječno smo trošili 8,9 l/100 km, dok se pri jurnjavi ne prelazi 11 l/100 km, što je odličan rezultat. Zvuk motora je dosta prigušen, a Peugeot Sport je - kad se uključi sportski mod - ponudio zvuk koji dolazi iz zvučnika. Danas je to popularan, iako za prave ljubitelje nepotreban dodatak. Uz vrhunsku opremu cijena 308 GTi-ja je 265.942 kune. >> Škoda je i dalje kraljica prostora, Dacia nudi najviše za uložen novac 