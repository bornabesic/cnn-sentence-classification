Roditelji prvašića koji najesen kreću u školu kolovoz ne trebaju iskoristiti samo za odmor, nego i za učenje sigurnog kretanja u prometu kako djeca ne bi stradavala. Od početka ove godine poginulo je jedno dijete. Upravo zato već sada počinju kampanje koje upozoravaju vozače na pridržavanje propisa u prometu, a za potrebe kampanje agencija Gfk provela je istraživanje o sigurnosti djece u prometu. Strah za sigurnost Rezultate istraživanja predstavila je Tamara Kraus u HAK-u. – Čak četvrtina roditelja više strahuje za sigurnost djece u prometu nego da će im dijete oboljeti – predočila je Kraus rezultate istraživanja u kojem su sudjelovala 243 roditelja. Kontinuiranim kampanjama i edukacijom roditelja i djece smrtnost djece u prometu sve je niža. – Godine 1994. u prometu je smrtno stradalo 57 djece, dok je 2015. bilo devet smrtnih slučajeva – kaže Darko Grac iz Ravnateljstva policije. Ipak, 440 ozlijeđene djece u prometu ove godine upozorenje su da i dalje imamo crnu statistiku. Roditelji su zabrinuti jer smatraju da je na nekim mjestima loša signalizacija, da se vozači ne pridržavaju postojećih pravila, a većina roditelja primorana je pustiti dijete da ide pješice i bez pratnje u školu. – Dijete na putu do škole prelazi samo jedno raskrižje, ali problem je što je riječ o prometnoj ulici. Unatoč ležećim policajcima i školskoj patroli, nerijetko vozači ne staju da bi propustili djecu – zabrinuta je majka djeteta iz Zagreba. Za taj problem predlaže da se postavi semafor i mjerač brzine prije škole da bi upozorio vozače i natjerao ih da prilagode brzinu. Za rješavanje problema roditelji smatraju da su najodgovornije obrazovne institucije i prometna policija. Bitna edukacija roditelja Darko Grac pak podsjeća roditelje da su oni model ispravnog ponašanja za dijete. – Prelazite li vi cestu dok je na semaforu crveno svjetlo, dijete će smatrati da je to prihvatljivo ponašanje unatoč vašim upozorenjima da to ne radi – podsjetio je Grac. A da roditelji i sami primjećuju negativno ponašanje drugih roditelja u prometu, govore rezultati istraživanja u kojem su nabrojili primjere u kojima roditelji razgovaraju na mobitel (55%), puše cigarete (39%) ili se nepropisno parkiraju kad dovoze djecu u školu (30%). Poražavajući je i podatak da čak 76% roditelja ne zna da djeca niža od 135 cm moraju sjediti u autosjedalici, neovisno o godinama. Zato iz HAK-a i MUP-a podsjećaju na važnost edukacije svih sudionika u prometu.      1. Blizina velike prometnice Znakovi koji upozoravaju na blizinu škole i pješački prijelazi bez semafora nisu dovoljno sigurni ako se nalaze na velikim prometnicama. 2. Skretanje udesno Prelazak ceste na raskrižju često može biti problem zbog automobila koji skreću udesno. 3. Nepregledne prometnice predstavljaju velik problem jer djeca nisu dovoljno iskusna da bi mogla procijeniti opasnu situaciju 4. Loše riješena signalizacija omogućuje vozačima nepoštovanje prometnih pravila 5. Kvarovi signalizacije mogu biti velik problem jer su i djeca i vozači navikli na postojanje signalizacije na tome mjestu. Nužno je u tim situacijama postaviti školsku patrolu ili policajce 6. Nepostojanje pločnika pokazalo se kao veći problem, posebno kada put do škole vodi pokraj većih prometnica 7. Parkiranje se pokazalo kao veliki problem u većini škola, čak i u situacijama kad škola ima predviđena parkirališna mjesta 8. Neoznačene prometnice u neposrednoj blizini škole često su dobro označene, ali problem predstavljaju prometnice koje se ne nalaze u neposrednoj blizini škole, a koje nisu označene iako njima na putu do škole prolazi mnogo djece 