S troje djece i prtljažnikom punim kao čep, spremna za desetodnevno ljetovanje, stigla je prošlog ljeta jedna obitelj u zagrebački servis Molydon na kontrolu automobila neposredno prije putovanja na godišnji odmor. – Nije rijetkost da nam dolaze na pregled auta ljudi koji su zapravo već krenuli na put. Osim što smiješno izgleda da čekaju s djecom dok se pregled obavi i što našim serviserima nekad smeta njihova prtljaga, nije baš zgodno tik prije puta dolaziti na pregled, jer se uvijek može nešto zakomplicirati. Možda zatreba napraviti neki veći popravak ili se može dogoditi da nemamo na skladištu neki automobilski dio koji treba ugraditi, pa i da se taj dio mora čekati nekoliko dana – govori nam voditelj Molydon servisa u Sesvetama Goran Šabarić. Stoga, na pregled prije odlaska na godišnji odmor svakako otiđite nekoliko dana prije putovanja kako bi se eventualni problemi bez problema uklonili. A što sve treba pregledati prije putovanja? Neke stvari možete i trebali biste bez obzira na duže putovanje sami kontrolirati, a za neke ćete ipak morati u servis. – Kod nas je kontrolni pregled automobila u 40 točaka besplatan i traje od 15 minuta do pola sata. Potrebno je napraviti kompletnu rutinsku provjeru automobila jer nema manje važnih komponenti, a ona uključuje i računalnu dijagnostiku priključenjem posebnog računalnog programa na računalo automobila i fizički pregled vozila u 40 točaka koji, među ostalim, uključuje kontrolu provjere guma, kočnica, cijelog ispušnog sustava, ovjesa, klima-uređaja, svjetla... Dakle, provjeravaju se svi vitalni dijelovi automobila. Svaki bi vozač morao sam redovito kontrolirati, primjerice, tlak u gumama i razinu ulja u motoru – kaže Šabarić.  Računalna dijagnostika Provjerava se rade li sve komponente pravilno, odnosno rade li uopće, a pod računalnom dijagnostikom podrazumijeva se otkrivanje uzročnika kvara na motoru koji se najčešće signalizira putem svjetlosne lampice na kontrolnoj ploči automobila. Najčešće se simptomi koje je uočio vozač provjeravaju spajanjem vozila na dijagnostički uređaj. Pod dijagnostikom se podrazumijeva i mjerenje kompresije, ispitivanje dovoda goriva, mjerenje ispušnih plinova i ostaloga. Preventivnim pregledima i servisom sprečava se mogućnost nastanka kvara na vozilu. Proizvođači u današnja vozila ugrađuju elektroničke sustave koji prate rad vozila i pravodobno signaliziraju neispravnost u radu. Ugrađeno računalo prati rad elektroničkih senzora, bilježi različite događaje i neispravnosti te pravodobno signalizira kvar putem lampica na kontrolnoj ploči ili onemogućava rad vozila. Ali, važno je naglasiti da jedino obučeni stručnjaci uz pomoć računalne dijagnostike mogu dati precizan odgovor o uzroku problema. Provjera tekućina Svakom se vozaču preporučuje da razinu motornog ulja provjerava svaki mjesec. Ako voze stariji automobil koji troši malo više ulja, preporučuje im se da stalno uz sebe u automobilu imaju bar jednu litru motornog ulja kako bi ga mogli doliti kada uoče da ga nedostaje u motoru. Primjerice, 1 decilitar ulja svakih 1000 kilometara. Razina rashladne tekućine u pravilu se provjerava dva puta godišnje – prije ljeta i zime – ali ne bi trebao biti problem provjeriti razinu tekućine svaki put kada se otvori poklopac motora. Prije odlaska na put također treba provjeriti tekućinu za pranje vjetrobranskog stakla, kako zbog loše vidljivosti ne bi došli u opasnu situaciju. Također, na pregledu se provjerava i kočna tekućina, a obvezna je i provjera ulja u mjenjaču i servouređaju. Provjera kočnog sustava Provjerava se debljina kočnih pločica i diskova (moraju se mijenjati kada je prekoračena minimalna debljina ili ako su nastale pukotine, duboki utori ili brazde, odnosno ako su nastale deformacije), kvaliteta kočnog ulja (mora biti postojana, a ne zakuhati zbog intenzivnog kočenja ili zamrznuti se ili zgusnuti na hladnom vremenu). Gleda se i stanje gumenih i metalnih kočnih cijevi, stanje sajli ručne kočnice... Provjera guma Mjeri se dubina profila na gumama. Prema zakonu, vožnja zimi nije dopuštena ako nemate najmanje 4 mm profil na ljetnim gumama, a preporuka je mijenjati ih i ne voziti na njima ni u toplijem dijelu godine ako je dubina šare manja od 2-3 mm. Tlak u gumama trebao bi se provjeravati svaka dva tjedna, ali obvezno prije putovanja. Ako nemate vlastiti mjerač tlaka u gumama, možete ga pronaći na skoro svakoj benzinskoj postaji. U knjižici vozila ili na naljepnici koja se obično nalazi unutar otvora spremnika za gorivo ili na okviru prednjih vrata treba pogledati koji je propisani tlak u gumama za vaš automobil. U servisu će vam pregledati i zategnutost kotača kiloključem, koja je različita za pojedini automobil. Ako sami zatežete naplatak, nemojte ga previše zategnuti (često se događa) jer može doći do oštećenja vijka i matica, ali, dakako, nemojte ga ni preslabo zategnuti. Pregled podvozja Automobil se podiže dizalicom i provjerava se podvozje, od stanja elemenata ovjesa do provjere kompletnog ispušnog sustava. Pregledavaju se prijenosni mehanizmi, poluge i zglobovi upravljača, osovine, glavina kotača, stanje naplataka, amortizera, opruga, položaj ovjesa i zglobovi ovjesa. Detaljan pregled ispušnog sustava može sadržavati i kontrolu katalizatora, kontrolu lambda sondi, kontrolu DPF filtera, nosača ispušnih cijevi i lonaca. Testiranje baterije Akumulatori su danas gotovo svi hermetički zatvoreni i imaju vijek trajanja od tri do pet godina. Kontrola ispravnosti akumulatora sastavni je dio besplatnog pregleda vozila. Akumulatori se testiraju uz pomoć posebnih uređaja. Voltmetrom se mjeri ukupan napon akumulatora u mirovanju, a areometrom gustoća kiseline. Provjera klima-uređaja Prije ljeta svakako treba provjeriti i ispravnost klima-uređaja. Kompletan pregled uključuje provjeru mogućeg istjecanja plina iz sustava, pregled filtra klime, filtra kabine te kontrolu električne instalacije sustava klima-uređaja. Po potrebi se nadopunjava plin i servisira klima-uređaj, a može se dogoditi da je potrebna i reparacija kompresora klima-uređaja. Pregled signalizacije Pregled svjetlosne signalizacije obuhvaća kontrolu kratkog svjetla, dugog svjetla, prednjeg svjetla za maglu, prednjega pozicijskog svjetla, pokazivača smjera, stražnjega pozicijskog svjetla, kočnog svjetla i svjetla registarske pločice. Tlak zraka u gumama nešto je na što vozači svakako trebaju obratiti pozornost, posebno prije odlaska na duži put. Nažalost, mnogi ne obraćaju pozornost na činjenicu da je automobil natovaren putnicima i stvarima te da njegovoj novoj težini treba prilagoditi tlak u gumama. Nerijetko se događa da vozači odlaze na autocestu pretovareni i s preniskim tlakom u gumama. U toj situaciji može doći do unutarnjeg oštećenja (pregrijavanje) pneumatika. Praksa je pokazala da u Hrvatskoj vozači jako rijetko kontroliraju tlak u gumama. Pri kupnji guma vrlo im je “bitna” DOT oznaka na gumi, a s druge su strane u stanju otići na put s obitelji s neispravnom razinom tlaka u gumama. Gume su kontakt-točke između auta i ceste i važno je da budu adekvatno napumpane. Ljetne gume sastavom su tvrđe i čvršće od zimskih pa vožnja na zimskim gumama u toplijem dijelu godine nije dobra ideja. Naime, odlučite li zadržati zimske gume na automobilu, put kočenja bit će duži, gume će biti bučnije i brže će se trošiti. Ljetne gume također bolje “tjeraju” vodu ispod gazne površine, pa je s njima vožnja sigurnija i za kišnih dana. Zimske gume stoga skinite s vozila, očistite ih, zaštitite i spremite za iduću zimu. 