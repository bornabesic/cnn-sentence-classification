Amerikanci svoje sjedište autoindustrije, nakon godina krize i mnogih zatvorenih radnih mjesta, žele vratiti na staze stare slave, a s tim obećanjem je izabran i novi predsjednik Donald Trump: “Vratit ćemo radna mjesta iz meksičkih tvornica u Detroit”. Stoga je to bila jedna od glavnih tema na ovogodišnjem salonu. Primjerice, Fiat Chrysler grupa baš je uoči salona objavila da će uložiti milijardu dolara i zaposliti 2000 novih radnika u svojim tvornicama u Michiganu i Ohiju. A pod svjetlima reflektora u Cobo centru pregršt je noviteta, više od 50 premijera automobila. Osim velikog povratka velikih SUV modela i kamioneta rezerviranih za američko tržište, predstavljen je i velik broj automobila značajnih za Europu, kao i mnogo koncepata većinom pokretanih strujom i opremljenih sustavima poluautonomne vožnje. Jedna od najzanimljivijih premijera jest Kia Stinger. Korejska velika sportska peterovratna limuzina sa stražnjim pogonom duga je 483 cm, vrlo dinamičnog i atraktivnog izgleda. S 5,1 s do stotke i najvećom brzinom od 270 km/h, najbrža je Kia u povijesti. Pokreće je 3,3-litreni V6 motor sa 370 KS i 510 Nm okretnog momenta uparen s 8-stupanjskim automatskim mjenjačem. Za manje zahtjevne nudit će se i s 2-litrenim turbobenzincem sa 255 KS. Dakako, u razvoju je glavnu riječ imao Albert Biermann, bivši čelnik BMW-ova M odjela. Produženi Tiguan sa 7 sjedala Volkswagen je predstavio produženu verziju Tiguana, koja će na europskom tržištu dobiti dopunu imena Allspace, a moći će se naručiti i sa sedam sjedala. Osim vicepremijere velikog SUV-a Atlasa, VW je predstavio i zanimljiv koncept I.D. Buzz, električni kombi inspiriran kultnim Transporterom T1 s tehnologijom autonomne vožnje. Mercedes-Benz je na krilima preuzimanja vodstva u premium segmentu od BMW-a i prodaje po prvi puta više od 2 milijuna automobila (2,08 milijuna u 2016.) u Detroitu pokazao svoju snagu. Pripremili su premijeru nove E-Klase Coupe te redizajniranog modela GLA, a za 50. godišnjicu AMG sportskog odjela izradili su posebnu verziju Mercedes-AMG GT C Coupe modela s 550 KS. Ni najveći konkurent BMW nije im ostao dužan, novu Seriju 5 u Americi su predstavili u dvije nove izvedbe – hibridnim 550e iPerformance i sportskom M550i xDrive - uz američku premijeru koncepta X2 i nove modelske godine Serije 6. Audi lovi Mercedes i BMW Ipak, najznačajniji koncept od njemačke premium trojke donio je Audi s Q8 studijom križanca kupea i SUV-a, kojom će se u tom segmentu priključiti Mercedesu i BMW-u, a predstavili su i sportsku verziju SQ5 sa 354 KS te kabriolet izvedbu novog Audija A5. Ford je pokazao osvježeni supersportski GT s novim turbobenzinskim V6 Ecoboost motorom sviše od 600 KS, a Amerikancima je još bitnija nova verzija pick-upa F-150, najprodavanijeg auta u SAD-u. Vrlo zanimljiv koncept izložio je Nissan, njihov Vmotion 2,0 najavljuje novu limuzinu, ali i dizajnerski smjer budućih automobila. Infiniti je, pak, uz već najavljeni koncept QX50 s revolucinanarnim 2-litrenim 4-cilindričnim VCT motorom, koji je vrlo blizu serijske proizvodnje, u Detroitu izložio i veći konceptni SUV QX60. Petu generaciju svog najprestižnijeg modela LS u Detroitu je predstavio Lexus, premium brend Toyote. Prostrana Lexusova perjanica porasla je do 523,5 cm dužine, a dolazi uz novi V6 agregat sa 420 KS. Toyotina glavna premijera je redizajn limuzine Camry, četvrtog najprodavanijeg modela u SAD-u. Honda je predstavila Odyssey, veliki jednovolumen također za tržište SAD-a, dok je korejski Hyundai predstavio električni Ioniq s tehnologijom autonomne vožnje. >> Airbus radi na letećem autu - Vahana bi trebala biti spremna za testove krajem 2017. 