Proizvodnja britanske automobilske ikone Mini mogla bi biti povučena iz Velike Britanije ako pregovori o Brexitu ne proizvedu povoljan rezultat, dao je naslutiti šef BMW-a. - Nadamo se pragmatizmu svih strana u pregovorima o Brexitu. To znači da neće biti novih prepreka trgovini i slobodnom kretanju stručnih radnika - rekao je predsjednik uprave Harald Krüger na godišnjem sastanku u Münchenu, prenosi Telegraph. BMW u tvornici u Oxfordu proizvede više od 200.000 Minija na godinu, a šefovi bavarske tvrtke trenutno razmišljaju gdje će se proizvoditi novi električni model. BMW već ima manju tvornicu za Minije u Nizozemskoj te postoje strahovi da će tvrtka napustiti tvornicu u Oxfordu u slučaju tzv. tvrdog Brexita. Krüger je rekao da razmatraju različite scenarije. - Znate da proizvodimo modele Minija u VDL-u Nedcar u Nizozemskoj. Fleksibilni smo - poručio je. 