Američki internetski div Google podnio je zahtjev za patentiranje premaza koji bi pješaka, ako na njega naleti, poput muhe zalijepio o lim Googleovih vozila bez vozača čime bi se izbjegla mogućnost ozljeđivanja odbacivanjem na kolnik ili neki drugi objekt.  Posebni ljepljivi premaz nanosio bi se na poklopac motora i prednje odbojnike, a moguće i na prednje branike. U slučaju udara u pješaka, premaz bi se aktivirao te bi površina vozila postala ljepljiva izazivajući učinak sličan ljepilu za muhe i druge insekte te bi pješak doslovce ostao zalijepljen za vozilo. – Ljepljiva tvar vezala bi pješaka za vozilo sve dok se ono ne zaustavi, čime bi se izbjeglo da pješak bude odbačen na kolnik ili neki drugi objekt – stoji u obrazloženju.  Google navodi da pješaci na koje nalete vozila trpe dodatne ozljede kada silinom udarca budu odbačeni na kolnik ili druge objekte. Samovozni automobili mogli bi "na cestu" za pet godina, rekao je početkom svibnja Sergio Marchionne, vlasnik proizvođača Fiat Chrysler (FCA) nakon što je potpisao veliki ugovor s  tvrtkom-majkom Googlea, Alphabet.  Početkom svibnja Alphabet je naručio stotinjak primjeraka hibridnog monovolumena Chrysler Pacifica koji će biti testirani u sklopu projekta vozila bez vozača Google Car. Google je počeo testirati tehnologiju samovoznog automobila 2009. modelom Toyota Prius. Sada ima 70 vozila drugih proizvođača, a među njima i vlastito, Googleovo, predstavljeno 2014. >> Zbog prespore vožnje policija zaustavila Googleov auto bez vozača >> Googleov samovozeći auto prvi put u nesreći s (lakšim) ozljedama 