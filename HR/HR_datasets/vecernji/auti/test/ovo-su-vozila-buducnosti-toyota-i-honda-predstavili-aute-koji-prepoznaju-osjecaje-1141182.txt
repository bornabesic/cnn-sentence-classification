U današnjim automobilima sve je više raznih gadgeta, sustava pomoći vozaču koji se temelje na računalnoj tehnologiji, a nove aute više ne možemo zamisliti bez multimedijskog ekrana osjetljivog na dodir u kokpitu i mogućnosti povezivanja s pametnim telefonima. Štoviše, gotovo svim autoproizvođačima trenutno je prioritet razvoj autonomne vožnje. Stoga, ne čudi da mnogi već godinama sudjeluju na sajmovima elektronike. Tako je bilo i na ovogodišnjem najvećem svjetskom sajmu potrošačke elektronike CES 2017. u Las Vegasu. Kamera za selfije u kabini Svoje su aute budućnosti došli predstaviti Toyota, Volkswagen, Honda, Chrysler, Nissan... Toyota Concept-i, japanska vizija automobila iz 2030. godine, neobičan je jajoliki četverosjed futurističkog dizajna, ali i - još bitnije - napredne tehnologije budućnosti. Najzanimljiviji je sustav umjetne inteligencije “Yui”, koji će navodno moći upoznati svog vlasnika, njegove emocije i navike te reagirati u skladu s njima. Štoviše, automobil će moći prepoznati vlasnika i ostale putnike u automobilu, a putem glasovnih i svjetlosnih poruka moći će s njima i komunicirati. - To neće biti hladan stroj koji će vas dovesti od točke A do točke B, već će to biti vozilo s dušom, koje će ponovno potaknuti ljubav prema automobilima - rekao je šef kalifornijskog Calty dizajnerskog studija, koji već 20 godina radi razvojne projekte za Toyotu, a autori su i ovog koncepta. Jedan od glavnih ciljeva je potpuna sigurnost pa Concept-i ima aktivne sigurnosne sustave koji bi trebali omogućiti da uopće ne dođe do prometne nesreće, bilo da automobil vozi sam ili njime upravlja vozač. Japanska Honda predstavila je koncept NeuV, električni gradski automobil koji također ima umjetnu inteligenciju. Kao i Toyota, Hondin koncept putem inteligentnog sustava Hana (Honda’s Automated Network Assistant), prepoznaje vozačeve osjećaje i raspoloženja, podržava vozačeve odluke i prilagođava se njima, a može s obizorm na njegovo raspoloženje predlagati različite opcije multimedije. Novi sustav omogućit će autonomnu vožnju uz izbjegavanje prometnih gužvi. Chrysler, član talijansko-američke Fiat Chrysler grupe (FCA), predstavio je koncept Portal, jednovolumenski šesterosjed pokretan strujom koji može voziti autonomno. U unutrašnjosti će se nalaziti i kamera, koja će služiti za prepoznavanje ljudi koji sjede u automobilu te, naravno, za fotografiranje selfija u vožnji, koji će se putem internetske veze u autu odmah moći objaviti na društvenim mrežama. Ima i sustav za prepoznavanje glasa, a sve bi to trebalo pomoći da se auto prilagodi svakom putniku. Novi Leaf uz ProPillot sustav Nema mnogo tehničkih podataka o pogonskom sustavu, samo kapacitet baterije od 100 kWh koji bi trebao biti dostatan za doseg od 400 kilometara s jednim punjenjem. Nissan je s već poznatim konceptima poput IDS-a i BladeGlider najavio drugu generaciju najprodavanijeg automobila na struju na svijetu, modela Leaf, koji će imati ProPillot tehnologiju. Ona će omogućiti autonomnu vožnju u jednom prometnom traku na autocesti. Također, Nissan je predstavio razvoj sustava SAM, svoj sustav umjetne inteligencije koji će prilikom autonomne vožnje uz pomoć radara, senzora i lidara prepoznati opasnost i procjeniti kad je bolje sigurno zaustaviti vozilo i pričekati nove instrukcije. Volkswagen je uz izlaganje već poznatog koncepta I.D. predstavio novi način inteligentnog povezivanja s automobilom putem VW Ecosystema, koji omogućuje veću individualizaciju u povezivanju digitalnih platformi. >> Jaguarov prvi električni automobil u prodaji od 2018. Konceptni model FF91 američko-kineske tvrtke Faraday Future, koji do stotke stiže, prema tvrdnjama proizvođača, za samo 2,39 s, novi je najbrži auto na struju na svijetu, brži čak i od hrvatskog Rimac Concept S bolida kojem do stotke treba 2,5 s. Za razliku od njega, FF91 je vrlo prostran, dug 5,25 m, a s jednim punjenjem baterije kapaciteta 130 kWh pri 90 km/h prelazi 700 km. 