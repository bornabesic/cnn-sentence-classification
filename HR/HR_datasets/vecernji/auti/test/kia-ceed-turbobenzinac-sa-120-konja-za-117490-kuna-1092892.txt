Redizajnirana Kia Cee’d u Hrvatsku je s najtraženijim motorima - benzincima sa 100 KS i dizelašima od 90 i 136 KS - stigla prije nekoliko mjeseci, a sad je novost u ponudi osvježene druge generacije Kijinog kompakta 1-litreni T-GDi turbobenzinac. Dolazi sa 100 i 120 konjskih snaga, uz istovjetni okretni moment od 172 Nm. Za sada će u Hrvatskoj u ponudi biti samo jači turbobenzinac sa 120 KS, koji je uz opremu LX Urban eco u trovratnom modelu i trenutni popust od 6000 kuna od modela s atmosferskim benzincem 1,4 CVVT (100 KS) skuplji 11.500 kuna. Odnosno, stoji 117.490 kuna. Cee’d i dalje dolazi u tri karoserijske izvedbe, kao trovratni pro_cee’d, peterovratni Cee’d i karavanski Cee’d SW. Tim je downsizing motorom Kia ušla u društvo europskih konkurenata poput Forda, Opela i Renaulta, koji već nude male trocilindarske turbobenzince. Isprobali smo verziju sa 120 KS i 172 Nm okretnog momenta dostupnog od 1500 o/min i vrlo je ugodan u svim režimima vožnje. Novost je i izvedba GT Line, u kojoj Cee’d - osim atraktivnog sportskog izgleda kojim se minimalno razlikuje od pravog sportskog GT modela - nudi i tvrđi ovjes, za što je zaslužan bivši šef BMW-ova M Performance odjela Albert Biermann, koji sada radi u Kiji. GT Line paket opreme dostupan je uz novi 1,0 T-GDI sa 120 KS za 161.058 kuna te uz 1,6 CRDi sa 136 dizelskih konja za 159.451 kuna. 