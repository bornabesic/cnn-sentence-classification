Stiglo je ljeto, bliži se odlazak na zasluženi godišnji odmor i veselite se vožnji brodom ili boravku u kamp-prikolici… Sve što morate jest automobilom odvući prikolicu na izabranu destinaciju. No, jeste li se zapitali – smijete li? Mogli biste se iznenaditi ako vas zaustavi policija i informira vas da morate imati B+E kategoriju. Drugim riječima, postoje uvjeti koji moraju biti ispunjeni kako biste bezbrižno mogli vući prikolicu. B kategorijom smije se vući prikolica najveće dopuštene mase do 750 kilograma, ili i težom ako ukupna masa nije veća od 3500 kg, ili najveća dopuštena masa priključnog vozila nije veća od mase vučnog – u protivnom je obavezna B+E kategorija. Za skup vozila čija najveća dopuštena masa nije veća od 4200 kg moguće je polaganje samo praktičnog djela ispita, bez polaganja testova i propisanog programa obuke ovlaštenog instruktora. Vozaču se u vozačku dozvolu upisuje poseban “kod 96” kojim ostvaruje pravo na upravljanje tom vrstom vozila. Inače, najveća dopuštena masa jest zbroj mase praznog auta i njegove najveće nosivosti, a isto vrijedi i za prikolicu. Bitno je znati i tehničke karakteristike vozila, odnosno koliku prikolicu smije vući. U svakom je slučaju tijekom vožnje potrebno primijeniti znatno veći oprez nego kod vožnje bez vuče tereta. Dodatna masa, a osobito vučena masa, može uzrokovati neočekivano zanošenje koje se u većini slučajeva može neutralizirati, vjerovali ili ne, pomalo kontraintuitivnim dodavanjem gasa. Također je važno prije vuče izvesti nekoliko sigurnosnih provjera kako biste osigurali neproblematičan dolazak na odredište – provjerite tlak u svim gumama te obratite pažnju da su svi spojevi ispravno postavljeni. Jedino ćete takvim redovnim provjerama, ali i posjedovanjem odgovarajuće kategorije vozačke dozvole, osigurati sigurnu i bezbrižnu vožnju. >> Istražili smo cijene vinjeta i cestarina u Europi 