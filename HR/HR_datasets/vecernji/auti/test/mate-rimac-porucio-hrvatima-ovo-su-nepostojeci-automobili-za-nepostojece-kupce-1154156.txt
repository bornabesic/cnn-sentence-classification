Mate Rimac, mladi poduzetnik koji je svojom tvrtkom Rimac Automobili ostvario zavidan uspjeh, na Facebooku je objavio fotografiju svog ''malog'' carstva i zaposlenika te se zanimljivom porukom obratio Hrvatima. S obzirom na to da je često na meti kritika, posebnu je poruku na hrvatskom napisao Hrvatima, a zatim se na engleskom jeziku obratio svima ostalima. – Da, uspjeli smo skupiti 100 statista i poduplati ih u fotošopu. Ostalih 50 su potplaćeni domari, čistačice i studenti koji glume da nešto rade. Također su ovdje i nepostojeći auti za nepostojeće kupce – samo šteta što nismo mogli staviti u sliku sve što se unutra radi – ali svi ionako dobro znaju da je to jedno veliko ništa – prodavanje magle – poručio je Rimac. U nastavku je na engleskom jeziku napisao što je ostvario u posljednjih šest godina te da su zapravo na početku svog putovanja. Danas zapošljava više od 250 ljudi, a otkrio je i koja je njegova motivacija za nastavak. – Samo kad prošetam kompanijom i vidim što smo stvorili, projekte na kojima radimo i proizvode koje stvaramo... I više od svega, imamo velike snove, Rimac automobili tek su na početku svoga putovanja. Imamo mnogo posla i izazova dok ne postanemo tvrtka koja želimo biti. No, siguran sam da to radimo iz jednog razloga, zbog ljudi na ovoj fotografiji. I nekoliko drugih koji nisu ovdje, a vi znate koji ste – napisao je Mate Rimac.  >> Rimac ponosno poručio: Radimo bateriju za Aston Martinov superauto >> Hrvati rade baterije za 'najluđi' auto u povijesti s 1000 konja  