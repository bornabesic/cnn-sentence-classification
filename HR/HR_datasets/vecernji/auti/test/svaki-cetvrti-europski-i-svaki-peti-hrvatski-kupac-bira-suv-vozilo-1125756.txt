Nekad smo automobile podignute od tla narodski zvali “džipovi”. Većinom su to bili pravi terenci i bili su malobrojni na cestama. Vozili su ih oni koji su to morali zbog posla - poput šumara, vatrogasaca i geodeta - ili oni koji su si luksuznije primjerke takvih automobila mogli priuštiti. I dalje rast prodaje od 24% Danas nas je zahvatila prava SUVmanija jer podignute automobile, doduše ne nužno i s terenskim sposobnostima, voze ili žele voziti baš svi. SUV (sport utility vehicle, eng. sportsko korisno vozilo) ili crossover (križanac više vrsta automobila: karavana, terenca, kompakta..) modeli imaju daleko najbrži rast prodaje u Europi od čak 24 posto u 2015. godini. U Europi je danas svaki četvrti prodani automobil SUV, čime je taj segment automobila po prodaji (ako se zbroje sve podklase SUV-ova) pretekao godinama neprikosnovenu kompaktnu klasu. U Hrvatskoj je, pak, udio SUV automobila u ukupnoj prodaji u prvih devet mjeseci narastao na 20,33 posto. Iako je i prije toga bilo auta na tržištu koji se mogu zvati SUV/crossover, rapidan rast tog segmenta počeo je 2006., kada su predstavljeni Suzuki SX4, koji je predstavio B SUV segment i Nissan Qashqai, koji je popularizirao kompaktni segment SUV-a. Danas svi proizvođači imaju predstavnike u tim segmentima koje dijelimo na male SUV-ove (B SUV poput Renault Captura, Nissan Jukea), kompaktne ili segment C SUV-ova (Nissan Qashqai, Kia Sportage..), srednje velike SUV-ove (Mitsubishi Outlander, Audi Q5) i velike SUV-ove (Jeep Grand Cherokee, VW Touareg). Dakako, i u toj podjeli ima nekih koji su prema veličini negdje između tih klasa, poput Mazde (CX-3 i CX-5), Suzukija (SX4 S-Cross) i Forda (Kuga). Sve više proizvođača nekad izuzetno popularne jednovolumene koji su zbog svoje prostranosti bili omiljeni kod obiteljskih kupaca pretvaraju u crossovere ili čistokrvne SUV automobile. Najtraženiji mali i kompaktni Primjerice, Peugeot je dosadašnjeg križanca jednovolumena i crossovera - model 3008 - u drugoj generaciji ponudio kao pravi kompaktni SUV, a veliki dosad pravi monovolumen 5008 pretvorili su u klasičan srednje veliki SUV. Takva je i strategija u Renaultu, koji je čak i začetnika jednovolumena u Europi, veliki Espace, u novoj generaciji pretvorio u križanca jednovolumena i SUV-a. Slično je napravio i s manjim Scenicom, a ista stvar nas očekuje kod Opela koji jednovolumene Merivu i Zafiru mijenja u SUV vozila. Prema istraživanju JATO Dinamicsa, europski su kupci spremni potrošiti i 32 posto više novca kako bi kupili mali SUV poput Renault Captura ili Peugeota 2008 umjesto njihovih predstavnika u B segmentu iz kojih su razvijeni – Clia i modela 208. Ali, ti su se kupci, osim više novca, spremni odreći i boljih voznih svojstava i komfora kompakata i limuzina, te prostranosti koje nude jednovolumeni i karavani. Mora se ipak priznati da su SUV/crossoveri od svih segmenata uzeli po nešto i tako su postali prostraniji, komforniji i dinamičniji, a zbog povišenosti nude i dobru preglednost te bolje osobine na makadamu. Za one koji to baš žele, neki nude i 4x4 pogon za prave terenske mogućnosti. Kod nas su, baš kao i u Europi, najprodavaniji mali i kompaktni SUV-ovi. Prvo mjesto po prodaji, prema podacima Promocije plus, suvereno drži Suzuki Vitara sa 1149 prodanih primjeraka, druga je Dacia Duster s 564, a slijede Renault Captur (451), Hyundai Tucson (379), Peugeot 2008 (361), Kia Sportage (359), Audi Q3 (334), Opel Mokka (302), Nissan Qashqai (279), BMW X1 (251), pa VW Tiguan, Mazda CX-3, Citroen C4 Cactus, Renault Kadjar, Toyota RAV4. >> SUV-ovi i crossoveri i dalje najpopularniji, struja se vraća na velika vrata Mali SUV 1. Suzuki Vitara 1149 2. Renault Captur 451 3. Peugeot 2008 361 Kompaktni SUV 1. Dacia Duster 564 2. Hyundai Tucson 379 3. Kia Sportage 359 Srednje veliki SUV: 1. Ford Kuga 132 2. Mazda CX-5 114 3. Volvo XC60 89 Veliki SUV 1. Mercedes ML/GLE 75 2. Audi Q7 48 3. Mercedes GLE Coupe 42 Prodaja SUV segmenta u Hrvatskoj: godina - broj auta - postotni udio 2008. - 6533 - 7.40% 2009. - 4595 - 10.23% 2010. - 4009 - 10.39% 2011. - 4796 - 11.54% 2012. - 4163 - 13.27% 2013. - 4215 - 15.16% 2014. - 4165 - 12.26% 2015. - 6055 - 16.95% do 9. 2016. - 7100 - 20.33% izvor: Promocija plus      