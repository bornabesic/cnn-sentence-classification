Štedljiva i prostrana - tim je riječima karavanska Opel Astra TDi prve generacije opisana u testu na tisuću kilometara u Večernjaku prije više od 20 godina. Astra je jedan od najpopularnijih automobila u Hrvatskoj, danas već u petoj generaciji, a prva se pojavila 1991. godine, kao zamjena za također jako popularni Kadett. U testu iz 1996. godine isprobali smo izvedbu s turbodizelskim motorom, koji, kako je zabilježio naš novinar, predstavlja kompromis između još solidnih performansi, povoljne potrošnje i ekološke prihvatljivosti. "Turbo punjač u radu se uopće ne primijeti. Vozač ima osjećaj kao da vozi klasičan dizel bez turbo punjača jer turbo radi s niskim pritiskom od samo 0,7 bara", ističe se u tekstu.  Astra je živahna samo do 100 km/h, a ako se želi izvući maksimum performansi motor se brani pretjeranom bukom koja ne godi ušima, zabilježeno je. Auto pri brzini većoj od 120 km/h sporo ubrzava i tek nakon dugog zaleta dolazi do najveće brzine od 158 km/h. Unutrašnjost je na našeg novinara ostavila bolji dojam. "Unutrašnjost Astre vrlo je ugodna. Plastika i spojevi kvalitetno su izvedeni, a već na opelovski način svi su prekidači logično razmješteni i nadohvat su ruke. Sjedalice su pri tom nešto tvrđe, ali ne umaraju ni na duljem putu. Ručica mjenjača je premala, a brzine se mijenjaju dovoljno precizno. Ovjes je nešto tvrđi, a karavan na poprečnim rupama zna poskočiti stražnjim krajem kada je prazan", piše u tekstu. Preglednost je ocijenjena najvišom ocjenom. Potrošnja je na autocesti bila 8,9 litara na 100 km, a prosječna potrošnja bila je 7 litara. Zaključak: Astra s ovim motorom pravo je rješenje za umjerene nezahtjevne vozače kojima performanse nisu važne. Imate ili ste imali Astru prve generacije? Javite nam se sa svojim iskustvima na javi@vecernji.net 