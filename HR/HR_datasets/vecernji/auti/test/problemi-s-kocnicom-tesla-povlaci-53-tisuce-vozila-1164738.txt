Američki proizvođač električnih automobila Tesla dobrovoljno sa svjetskog tržišta povlači 53.000 vozila S i X modela zbog problema s ručnom kočnicom, a poručio je i da dosad nije dobio izvještaje o nesrećama ili ozljedama zbog tog problema. Kompanija je u četvrtak poručila da taj problem ima otprilike 2 posto od 53.000 vozila proizvedenih između veljače i listopada prošle godine, ali da će ipak povući sva ta vozila i zamijeniti potrebne dijelove.    U priopćenju je tvrtka ustvrdila da bi električne parkirne kočnice instalirane na modele S i X „mogle sadržavati dio opreme koju je njihov neovisni dobavljač možda proizveo nepropisno". Ako se taj djelić u prijenosu slomi, ručna kočnica će i dalje zadržavati automobil da se ne kreće, ali će se kočnica blokirati, navodi se. Tesla je također izvijestio da nije dobio izvještaje o kvaru ručne kočnice i priopćio da se "sigurno može nastaviti redovito korištenje vozila". Tvrtka će kupcima poslati službenu obavijest o povlačenju vozila s uputama kako zamijeniti kočnice. U 2013. američka savezna vladina agencija, Nacionalna uprava za sigurnost prometa na autocestama, Teslinom modelu S dodijelila je sigurnosnu ocjenu s najviših pet zvjezdica i objavila da je vozilo "postavilo novi rekord najniže vjerojatnosti ozljede putnika". Tesla je u studenome 2015. dragovoljno povukao 3000 svojih automobila modela S zbog poteškoća s vezanjem sigurnosnih pojaseva. Na američkoj je burzi jučer cijena Tesline dionice bila u minusu za jedan posto, pala je na 302,51 dolar. Nedavno je Tesla Motors po tržišnoj vrijednosti nadmašio General Motors, što je prvi put u povijesti da najvrjednija američka automobilska kompanija nema sjedište u Detroitu, središtu automobilske industrije SAD-a. Cijena dionice Tesle, čije je sjedište u kalifornijskom gradu Palo Altu, dosegnula je tada rekordnih 312 dolara, pa je njezina tržišna vrijednosti iznosila 50,887 milijardi dolara, oko milijun dolara više nego što na tržištu vrijedi GM. Premda Tesla ne posluje s dobiti, za razliku od GM-a i Forda, ulagači vjeruju u potencijal rasta i razvoja Tesle, s obzirom na to da kompanija ove godine planira pokrenuti prodaju jeftinijeg vozila Modela 3 na američkom tržištu, za koje se nadaju da će imati veliki tržišni odjek. Uz to, Tesla je u izgradnju tvornice za proizvodnju baterija u Nevadi uložio 5 milijardi dolara, a kada bude do kraja opremljena i dovršena, bit će to najveća zgrada na svijetu. >> Od 2015. uvezeno 7 Tesli, jedna se već prodaje >> Tesla postala najvrjednija američka automobilska kompanija, ispred GM-a 