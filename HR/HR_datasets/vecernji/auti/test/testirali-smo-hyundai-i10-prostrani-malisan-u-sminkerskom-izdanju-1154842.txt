Najmanji Hyundaijev model i10, točnije njegova druga generacija, osvježena je tri godine nakon dolaska na tržište. Blagi redizajn zahvatio je prednju kaskadnu masku koja naglašava nova LED dnevna svjetla, dok je u unutrašnjosti najbitnija promjena mogućnost personalizacije kroz pet dvobojnih kombinacija (boje tkanine, sjedala i detalja) i to bez doplate. Unutrašnjost testnog i10 izvedena je u efektnoj crno-crvenoj varijanti, koja je vjerno pratila vanjsku boju atraktivnog gradskog automobila. Hyundai i10 je s dužinom od 366,5 cm jedan od najprostranijih automobila u A segmentu. Također, od prve generacije mnogo je stabilniji i čršći. I za razliku od nekih konkurenata nudi pristojan prtljažnik zapremnine 250 litara. Dolazi uz dva benzinska motora - trocilindarski 1,0 sa 66 KS i 1,25-litreni četiricilindraš sa 87 konjskih snaga, oba uz 5-brzinski ručni mjenjač. Početni je motor sasvim dostatan za gradsku vožnju, a testirani model pokreće jači agregat koji maleni i10 pokreće vrlo živahno (12,3 s do stotke, maksimalnih 175 km/h), a pogodan je i za duža putovanja. I ne samo zbog putne brzine, koja bez problema može biti 140 km/h, već i zbog toga što je i10 na većim brzinama na autocesti izrazito stabilan pa ostavlja dojam vožnje u većem automobilu. Isprobali smo najopremljeniju, šminkersku verziju Premium navi, koja donosi navigaciju sa 7-inčnim monitorom, ali i svu drugu opremu u ponudi. Stoga je cijena od 89.990 kuna, uz jači motor sa 87 KS, vrlo prihvatljiva. U osnovnoj verziji 1,0 Color Edition, koja uključuje i šest zračnih jastuka, daljinsko centralno zaključavanje, električne podizače prednjih stakala, klima-uređaj, radio s MP3, AUX i USB utorom, stoji 72.990 kuna. >> Evo koji nas auti očekuju u 2017.: tržištem će vladati SUV-ovi i kompakti >> U hrvatske salone stigao najoriginalniji model Toyote - kreće od 163.900 kn 