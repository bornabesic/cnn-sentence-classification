Popularnost malih gradskih crossovera i rast njihove prodaje primorala je i premium proizvođače da na tržištu ponude svoje modele. Prvi od velikog njemačkog luksuznog trojca to je učinio Audi, koji je svoj novi model Q2 premijerno predstavio u Ženevi. Audijev urbani SUV četvrti je po redu i najmanji “Q” model, dug 419 centimetara, visok 151 centimetar i širok 179 cm i s međuosovinskim razmakom od 260 cm. Atraktivan dizajn Iako je već na prvi pogled jasno da se radi o Audiju, Q2 ipak ima određeni dizanjerski odmak od ostalih Audijevih modela koji međusobno sliče kao jaje jajetu. Velika maska hladnjaka nema izraženi 3D efekt koji imaju ostali novi modeli Audija, a i njen šesterokutni oblik te izgled nisu identični, primjerice, novom A4. I prednja svjetla su oštrija, a posebnost Q2 je vidljiva i na prednjem braniku. To je ipak promjena u odnosu na dosadašnju praksu prema kojoj su svi modeli imali identične prednje krajeve. Q2 karakteriziraju oštre linije i rubovi. Poseban magnet za poglede je niski krov koji se spušta i stapa s C stupovima s izbočenim spojlerima u boji. Ovaj kontrast naglašava sportski karakter Audija Q2. Stražnji dio završava na dinamičan način, s dugim krovnim spojlerom i difuzorom. Stražnja stop svjetla su pravokutna i pomalo podsjećaju na svjetla VW Pola. Zajedno s opcijski raspoloživim Audi virtualnim kokpitom i head-up zaslonom, sustavi potpore za vozača za Audi Q2 također potječu iz visoke klase – uključujući Audi pre sense sustav sprijeda, kao dio serijske opreme. Taj sustav prepoznaje kritične situacije s drugim vozilima i pješake te će, ako je potrebno, započeti s jakim kočenjem. Šest turbo motora Model Q2 ispunjava temeljna očekivanja postavljena SUV vozilu s visokim ulaznim područjem, dobrom vidljivošću iz vozila te velikim prtljažnikom (zapremine od 405 do 1050 litara). Brojni paketi opreme, vanjske boje i izražajne boje unutrašnjosti stvaraju pregršt kreativnog prostora za individualnu konfiguraciju. U ponudi će biti šest motora. Početni je 1,0-litreni 3-cilindarski TFSI turbobenzinski agregat sa 116 KS, srednje snažni benzinac jest 1,4 TFSI sa 150 KS i funkcijom isključenja cilindara, a najjači 2-litreni TFSI nudi 190 KS. Dizelsku ponudu otvara 1,6 TDI sa 116 KS, a moći će se birati i dva 2-litrena TDI agregata od 150 i 190 KS. Alternativa 6-brzinskom ručnom mjenjaču bit će novi automatizirani mjenjač s dvije spojke S tronic sa 7 stupnjeva za sve motore. Snaga se standardno prenosi na prednje kotače, dok najsnažnija benzinska izvedba i one pokretane 2-litrenim TDI agregatima imaju quattro pogon na sva četiri kotača. >> Robusniji i dinamičniji izgled za Peugeotov mali crossover 2008 >> Osvježeni Subaru crossoveri i dalje nezaustavljivi na terenu 