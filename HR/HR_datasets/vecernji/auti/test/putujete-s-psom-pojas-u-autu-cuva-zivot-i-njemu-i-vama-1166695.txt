S najnovijom inačicom svojeg robusnog modela – konceptom X-Trail 4Dogs – Nissan se “ukrcao na vlak” proizvođača koji već naveliko promišljaju o različitim dodacima koji će psima boravak u vozilu učiniti ugodnijim i sigurnijim. Najnovija je kreacija rezultat istraživanja u kojem se gotovo 90 posto vozača izjasnilo da želi automobil s elementima koji bi vozilo učinili pristupačnijim za pse. Od svih kućnih ljubimaca, naime, psi najčešće putuju s vlasnicima, bilo da je riječ o kraćim gradskim rutama, vikend-izletu ili konkretnijem godišnjem odmoru. Također, od svih kućnih ljubimaca psi, generalno gledajući, najviše vole putovati. Psu nije mjesto uz vozača Nebrojene su fotografije pasa s glavom gurnutom kroz prozor automobila u vožnji. No, upravo tako psa ne bi trebalo prevoziti, kao što mu u vožnji nije mjesto ni u vozačevu krilu. Bez obzira na to što je zakonodavac tu radnju propustio zakonom zabraniti, prijevoz psa u vozačevu krilu opasan je jer vozača ometa u vožnji, a riskira život psa više nego na bilo kojem drugom mjestu u automobilu. U slučaju prometne nezgode, pas koji nije osiguran pojasem ili kavezom nekontrolirano će letjeti po kabini automobila, pa je jasno da je osim njegova u opasnosti i život vozača i putnika. Spomenuti Nissanov koncept prilagođeni je X-Trail, koji u prtljažniku ima učvršćenu košaru u koju pas može leći, a uz nju su, također učvršćene, posude za vodu i hranu. Ti se elementi mogu ukloniti kad pas nije u vozilu. Prostora u tako uređenom prostoru ima za dva psa. Prtljažni je prostor obložen mekanim, otpornim i lako perivim materijalima. X-Trail 4Dogs ima i dvosmjernu kameru, pa psi na 10-inčnom LCD ekranu u prtljažniku vide vlasnika, a vlasnik na ekranu u putničkoj kabini vidi pse. Vlasnik psa može i glasom smiriti – zahvaljujući audiovezi. U podnicu prtljažnika ugrađena su dva pretinca. Iz jednog se izvlači rampa preko koje psi ulaze u vozilo. U drugom je pretincu tuš na izvlačenje, a za pse je predviđeno i sušilo. Kavez ili pojas za psa Nissan je ovim konceptom najdalje otišao u promišljanju o dobrobiti pasa-putnika, no mnogi u ponudi imaju dodatke poput pokrivke za sjedalo koja će spriječiti prljanje tkanine ili sigurnosnog pojasa za pse. U Škodi, primjerice, sigurnosni pojas za psa stoji od 535 do 846 kuna. Adapteri za automobilski pojas u pet shopovima stoje od 34 kn, a transportne kutije ili kavezi su od 350 kn.      • ne ostavljajte psa u zagrijanom automobilu, čak ni uz malo otvoren prozor ili na parkiralištu u hladu • pas je najsigurniji u transportnom kavezu (u prtljažniku) ili vezan sigurnosnim pojasem za pse (u kabini) • pas koji se slobodno kreće po putničkoj kabini u slučaju nesreće može nekontrolirano letjeti po vozilu, pa pritom ozlijediti i putnike • dulju vožnju prekidajte pauzama za šetnju • ne dozvolite psu da tijekom vožnje gura glavu kroz prozor – može dobiti upalu uha ili oka, a mogao bi i iskočiti kroz prozor vozila      