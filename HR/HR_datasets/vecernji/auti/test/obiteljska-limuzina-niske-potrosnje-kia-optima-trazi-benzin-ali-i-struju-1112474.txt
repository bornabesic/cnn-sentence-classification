Kia je najavila kako će od 2016. do 2018. godine na tržište pustiti šest modela koji zamjenjuju postojeće te još osam novih modela. Tu su već novi Sportage i Optima, uskoro nam stiže Niro, ali i plug-in hibridno te karavansko izdanje Optime. Posljednja dva modela proteklog smo tjedna imali prilike isprobati na prometnicama Munchena i okolice. Detalji čine razliku Poznato je kako su hibridni, plug-in hibridni i električni automobili sve brojniji, ali i traženiji kod kupaca, pa stoga najviše pažnje posvećujemo upravo PHEV izdanju Optime. Standardna LED prednja svjetla, aerodinamični prednji i stražnji branici, nešto drukčija, zatvorenija prednja maska, te metalik plavi umetci i 17-colni alu naplatci detalji su koji uz natpis ‘eco plug-in’ razlikuju vanjštinu hibrida od one kod ‘obične’ Optime. Zavirimo li u putničku kabinu, tu je izmijenjena instrumentna ploča s prikazom i razine napunjenosti baterije, odnosno količine energije koja se troši. Na središnjem grebenu je tzv. plug-in hibridni izbornik, a svi putnici mogu uživati u bijelim kožnatim presvlakama. PHEV Optimu isprobali smo na vožnji kroz manja mjesta, uz svakodnevnu razinu dnevnog prometa. Rutu dugu oko 45 kilometara bez ikakvog smo problema prevezli u isključivo električnom modu, bez ijednog paljenja benzinskog motora. Prema službenim podacima, samo u električnom modu hibridnom je Optimom moguće prevaliti više od 54 kilometra. Nakon ove probne vožnje, vjerujemo da nije nerealno od Optime PHEV očekivati ni desetak kilometara veću autonomiju u EV modu. Hibridnih 205 konja Inače, za pogon rabi kombinaciju 2,0 GDI benzinca od 156 KS i 189 Nm maksimalnog okretnog momenta te elektromotora od 67 KS i 205 Nm momenta, koji se napaja iz 9,8 kWh litij-polimerne baterije. Ukupno, tu je hibridna snaga od 205 KS te 375 Nm okretnog momenta koja osigurava prosječnu potrošnju od 1,6 l/100 km te emisiju CO2 od 37 g/km. Dojmovi su vrlo dobri, a više detalja i cijenu doznat ćemo sredinom studenog, kad stiže u Hrvatsku. >> Hyundai Ioniq prva je prava konkurencija Toyoti Prius Osim visine, sve su dimenzije karavana (širina, dužina, međuosovinski razmak) iste kao kod sedana. Manje razlike ima u prtljažnom prostoru - dosadašnjih 510 litara obujma prošireno je za 42 l. Nakon preklapanja naslona stražnjih sjedala (u omjeru 40:20:40) obujam raste na 1686 l. Prtljažnik je dobro organiziran, s pretincima u podnici, ‘šinama’ za lakše osiguranje prtljage, sigurnosnom mrežom te tipkom za jednostavno preklapanje naslona stražnje klupe. Još nije poznato hoće li se u Hrvatskoj nuditi i sportsko GT izdanje.      