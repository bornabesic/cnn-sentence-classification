Mjesto sjedenja u autu među temama je oko kojih se lome koplja, jer negdje nam je ‘zapisano’ da su stražnja sjedala sigurnija od prednjih. A opet, izvještaji s nesreća češće spominju stradale putnike, nego stradalog vozača. - Činjenica je da vozači puno manje stradavaju nego suvozači i putnici. Teoretski je vozačevo sjedište najnesigurnije jer se sudar najčešće događa s vozilom iz suprotnog smjera tako da se sudare krajnje lijeve vozačeve strane odnosno lijeve strane s malim preklopom sudarnih površina, što je jedna od najopasnijih vrsta sudara - pojašnjava Goran Husinec, stalni sudski vještak za cestovni promet, tehniku i procjenu motornih vozila. Ugrožavaju ga volan i pedale Vozaču ne pomaže ni što je na njegovoj strani upravljač koji u direktnom sudaru udara u prsa, a pedale komandi trgaju mu noge. Zašto onda vozač u praksi najmanje strada? - Vozač jedini aktivno sudjeluje u vožnji te zna kad će se dogoditi sudar. Nesvjesno se pripremi na to, stegne sve mišiće na tijelu, čvrsto se primi za upravljač te instinktivno upravlja vozilom na način da spašava svoj život pokušavajući autom udariti sa stranom suvozača. Zbog toga u praksi suvozač strada - rekao je G. Husinec. Zračni jastuci, ojačanja kabine Dilema oko sigurnosti pojedinog mjesta u kabini automobila sad se, dakle, u potpunosti seli na stražnju klupu, odnosno na tezu da je stražnje sjedalo sigurnije od prednjeg. Prije 40 godina ta je teza bila točna, jer vozila nisu imala puno sigurnosne opreme, pa je putnik na stražnjem sjedalu bio manje izložen povredama jer se njegovo tijelo zaustavljalo trgajući sjedala ispred sebe, čime se usporilo do udara u vjetrobransko staklo i krute dijelove kabine. Današnja vozila imaju čitav niz sigurnosne opreme na prednjim sjedalima. Prednja sjedala su u sredini vozila, naprijed je motor, a straga još jedan red sjedala. - Pri prevrtanju - objašnjava G. Husinec - vozilo obično prvo udara prednjim krajem u jarak ili kanal pored kolnika. Taj udarac nije jako opasan, otvore se prednji i bočni zračni jastuci, putnici polete prema naprijed, a pojasevi se istegnu. Nakon toga slijedi najgori udarac za putnike straga. Stražnji kraj krova udara u zemlju sa suprotnim krajem od početnog prednjeg udarca. Putnici na stražnjim sjedalima s istegnutim pojasevima udaraju glavama u krov te u kompaktnoj klasi auta nemaju puno šanse. >> Svaku četvrtu nesreću skrivi vozač usporen lijekovima >> Imate auto s 'keyless' funkcijom? ADAC upozorava: Taj sustav je postao idealan za lopove 