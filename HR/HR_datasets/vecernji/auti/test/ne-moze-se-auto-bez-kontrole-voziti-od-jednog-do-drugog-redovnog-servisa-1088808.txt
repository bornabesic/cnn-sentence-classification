Redoviti servisni pregledi automobila – koje je proizvođač propisao u točno određenim vremenskim i kilometarskim intervalima te su uvjet za zadržavanje tvorničkog jamstva na (novi) automobil – nisu dovoljni da bi automobil ostao u ispravnom i sigurnom stanju. Automobil je, naime, skup više ili manje kompliciranih mehaničkih i elektroničkih sklopova. Njegovi se dijelovi korištenjem troše, a nije svejedno ni u kakvim se uvjetima automobil koristi. Pojednostavljeno, ne može se automobil voziti od jednog do drugog obveznog servisa a da ga se između dva servisna intervala ne pogleda. Ruku vlasnika treba redovito osjetiti na gumama, na šipki za kontrolu razine ulja u motoru, na spremniku tekućine za pranje vjetrobranskog stakla. Ruku servisera pak traži više segmenata – od kočnica, amortizera, upravljačkog sklopa do akumulatora, sustava rashlađivanja i osvjetljenja. Nije tajna da održavanje automobila košta i kad nema neplaniranih oštećenja i kvarova. No, angažirate li se malo, provjerite li aktualne ponude u ovlaštenim servisima, ali i u kvartovskim radionicama, puno ćete toga moći obaviti povoljnije, a neke kontrole nude se i besplatno. Primjerice, u Opelovim ovlaštenim salonima za jednu će vam kunu obaviti vizualni pregled vozila u 24 točke. Slične preventivne preglede za simboličnu kunu svake godine nude i Volkswagen, Škoda, Seat, Audi, Hyundai... Prije nego što se uputite u servis, provjerite ipak je li u servisu za vaše vozilo trenutačno aktualna ‘akcija za kunu’. Ako nije, unaprijed pitajte za cijenu kako biste je mogli usporediti s drugim ponudama. Do 30. lipnja u ovlaštenim Citroen i DS servisima aktualan je popust od 10% na pregled klima-uređaja. Do kraja kolovoza za 299 kn u ovlaštenim servisima za Renaultova vozila nudi se pregled klima-uređaja, pregled stanja filtra putničkog prostora, ispitivanje tlaka rashladnog plina klima-uređaja i punjenje klima-uređaja rashladnim plinom. Za zamjenu filtra peludi u Opelovim se servisima nudi popust od 30%. Povoljnijih ponuda, dakle, ima. osim u ovlaštenim servisima za nekoliko automobilskih marki, dovoljna je i u nekim neovlaštenim servisima. Među neovlaštenim servisima – dakle servisima izvan ovlaštenih mreža u kojima održavaju vozila svih marki – trenutačno su najpoznatiji Neostar i Molydon. U Neostaru preventivni pregled stoji jednu kunu, a pregled prije tehničkog pregleda valja platiti devet kuna.      Ovu uslugu nude na više lokacija: u poslovnicama Zagorska, Sesvete i Savska. Da ima problema s klimatizacijskim uređajem automobila, vozači shvate kad on prestane raditi, kad smrdi ili ne hladi dovoljno. No klimatizacijski uređaj vozila također treba redovnu provjeru. Kod dopuna klime, što je najčešći servis ove vrste, serviseri Molydona uslugu naplaćuju prema utrošenim količinama plina.      