Novu, treću generaciju Hyundaija i30 taj je korejski proizvođač razvijao s posebnom pozornošću. Dobro je proučio što europski kupci žele i trebaju te je novo izdanje svojeg kompakta dizajnirao, razvio, testirao i proizveo u Europi. U tradicionalne vrijednosti uklopio je tehnološke novotarije koje vožnju čine sigurnijom i lakšom. Sve to ne čudi zna li se da je i30 ključan automobil za Hyundai Motor, posebno na zahtjevnom europskom tržištu. U Hrvatsku bi novi i30 s peterim vratima trebao stići u travnju, po cijeni od 114.990 kuna - za benzinsku izvedbu od 100 konja te s Comfort opremom. Hyundaijev kompakt sa 120 benzinskih konja i još bogatijom Style opremom stajat će 124.000 kuna, dok će za 95 KS snažan dizelaš trebati izdvojiti od 129.990 kn. Comfort oprema obuhvaća, primjerice, automatsko kočenje u nuždi, upozorenje na opasnost od sudara, upozorenje o prelasku u drugi vozni trak, šest zračnih jastuka, klima-uređaj, radio s komandama na upravljaču, tempomat, putno računalo, el. podizače stakala. Tri spomenuta motora u ponudi će biti od početka prodaje, a kasnije će se gama dopuniti i ostalim agregatima. U prepoznatljive obrise marke i skladne proporcije novog modela dobro se uklopila novorazvijena prednja rešetka. I glavna i dnevna svjetla izvedena su u LED tehnologiji. Prevjesi su kratki, a poklopac motora izdužen, pa Hyundai i30 ostavlja sportski dojam. Gama učinkovitih agregata malog obujma i brzog odziva obuhvaća i novi 4-cilindarski turbobenzinac, 1,4-litreni T-GDI od 140 konjskih snaga. Dolazi uparen sa 6-stupanjskim ručnim ili 7-stupanjskim automatskim mjenjačem s dvostrukom spojkom. Ukupno su u ponudi tri benzinska motora i jedan 1,6-litreni turbodizelski motor u tri razine snage (95, 110 i 136 KS). Preostala dva benzinca su 1,0 T-GDI sa 120 konja i 1,4 MPI od 100 konjskih snaga. Povezivost i sustavi aktivne sigurnosti na razini su kakvu očekuju današnji kupci automobila. Proizvođač je prilagodljivošću noviteta nastojao udovoljiti i mlađim i starijim vozačima, podjednako samcima i obiteljima. Novi Hyundai i30 stoga nudi dinamičnost i uglađenost u vožnji, ali i prostranu putničku kabinu. Korejski smo novitet isprobali na prometnicama španjolske Marbelle, gdje se i30 iskazao stabilnošću i agilnošću na zavojitim cestama, ali i jednostavnošću manevriranja u gradu. Upravljač je direktan, a za udobnost se može zahvaliti novom ovjesu. Na bolje vozne osobine utjecali su i napredniji materijali, koji su i30 učinili čvršćim i lakšim. U novoj generaciji svog kompaktnog modela Hyundai je ponudio povezivost s pametnim telefonima, ali i mogućnost njihova bežičnog punjenja. Donosi najnovije sigurnosne sustave, poput pametnog tempomata, pomoći pri zadržavanju automobila u voznoj traci, praćenja umora vozača, upozorenja na mogući udar straga, automatskog podešavanja dugih svjetala, prepoznavanja prometnih znakova. >> U hrvatske salone stigao najoriginalniji model Toyote - kreće od 163.900 kn Unutrašnjost je čistih linija, intuitivno organizirana te novi i30 ostavlja dojam još prostranijeg automobila. Ekran (opcijskog) 8-inčnog dodirnog ekrana navigacije objedinjuje i audiosustav te postavke povezivosti. Standardan audiosustav ima 5-inčni LCD dodirni ekran s integriranom stražnjom kamerom i Bluetoothom. Multifunkcionalno trokrako kolo upravljača omogućava jednostavno i sigurno upravljanje bitnim funkcijama tijekom vožnje. Također, kolo upravljača može biti grijano, a sjedala grijana i hlađena. Idealan položaj za upravljačem lako je naći, pomičan je i središnji naslon za ruku, a na količinu prostora ne mogu se požaliti ni putnici straga. Prtljažnik je volumena 395 litara, a preklapanjem naslona stražnje klupe može se proširiti do 1301 l. Podnica se može namjestiti u dvije razine. 