Kao Superhikovom metodom – uzmi siromašnima i daj bogatima – nova je Vlada u nacrtu prijedloga Zakona o posebnom porezu na motorna vozila, koji se donosi u paketu s izmjenama Zakona o PDV-u kojim će se vratiti mogućnost odbitka PDV-a za kupnju i troškove automobila poduzetnicima, odlučila promijeniti trošarinski sustav oporezivanja automobila. Intencija je, kako piše u prijedlogu, da se na one automobile koji manje zagađuju plaćaju manje trošarine, ali prema izračunu nove formule kojom bi se i dalje za nove i rabljene automobile iz unosa trošarine plaćale na osnovnu cijenu uvećanu za PDV (25%) prema dva kriterija – prema vrijednosti vozila i prema ispuštanju CO2 – ne čini se baš tako. Prije svega zbog toga što bi poskupjeli automobili koji ispuštaju relativno malo CO2, primjerice dizelski Renault Megane s 95 g/km CO2 bio bi 2421 kunu skuplji, kao i slični automobili s usporedivim motorom poput VW Golfa ili Škode Octavije, kao i relativno “čisti” benzinci poput Mazde3 ili Fiata 500. Ali najviše bode u oči poskupljenje najjeftinijih automobila na tržištu poput Dacije Sandero i Logana, koje si prosječan Hrvat možda i može priuštiti. Trošarina na Logan koji ispušta 130 g/km CO2 i koji sada do registracije stoji 70.900 kuna poskupjela bi 5195 kuna. U isto vrijeme superluksuzni sportski BMW X6M sa 575 KS i ispustom CO2 od 258 g/km pojeftinio bi 111.601 kn zbog manje trošarine. – Podupiremo vraćanje mogućnosti odbitka pretporeza pri kupnji vozila poduzetnicima za koje smo se dulje vrijeme zalagali. No, u prijedlogu izmjena trošarina uočili smo neke nelogičnosti, poput poskupljenja auta ispod 99 g/km CO2, na što ćemo upozoriti Ministarstvo financija – rekao nam je pomoćnik direktora Sektora za trgovinu HGK Hrvoje Paver. Trošarine na rabljene aute ostaju iste kao i za nove, a trebala bi se uvesti institucija ovlaštenog trgovca rabljenim vozilima, što bi dovelo u red sivu zonu unosa polovnih vozila iz EU. >> Zajednica poduzetnika predlaže subvencije: Auti na kredit bili bi jeftiniji i 3500 € >> S više novih automobila ceste bi bile sigurnije, a zrak čišći 