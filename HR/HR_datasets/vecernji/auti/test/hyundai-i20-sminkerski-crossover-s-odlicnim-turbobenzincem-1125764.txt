Mali crossoveri su hit, a Hyundai je u ovom segmentu ponudio nešto robusniju i svakako vrlo atraktivnu verziju modela i20 kojoj su dodali naziv Active. Od standardnog se modela razlikuje po crossover detaljima poput zaštite podvozja, plastičnih zaštita pragova i blatobrana te stražnjeg difuzora, dakle detaljima koji asociraju na SUV vozila. Karoserija je 20 mm udaljenija od tla pa samim time ovo nije off-road vozilo, ali je primjerenije za makadamske puteve. Ipak, i20 Active je više ušminkana gradska verzija (u Mandarine orange boji i s 17-inčnim alu naplacima) s kojom ćete se lakše popeti na rubnjak, nego što vapi za makadamom. U ponudi je samo s prednjim pogonom. Uz izgled, ovdje je najzanimljiviji novi 1-litreni turbomotor sa 120 KS (u ponudi je i verzija sa 100 KS). Živahan trocilindraš uz pomoć turbopunjača dinamično i ugodno pokreće i20 Active pa su ubrzanje od 10,4 sekunde do stotke i najveća brzina od 183 km/h u praksi vrlo dojmljivi. Zbog 170 Nm dostupnih od 1500 o/min vrlo je dinamičan već na niskim okretajima. Potrošnja znatno varira u odnosu na stil vožnje i okruženje. Na otvorenoj cesti troši oko 5,5 l/100 km, a u gradskoj vožnji uz živahniji ritam može trošiti i više od 8 litara. Hyundai i20 je, pa tako i njegova izvedenica Active, jedan od najprostranijih automobila u segmentu s prtljažnikom od čak 326 litara. Stoga može biti i manji obiteljski automobil, posebno u ovako bogatoj opremi Premium+ koja između ostalog uključuje i automatski klima-uređaj, stražnja LED svjetla, kameru za vožnju unatrag. Ono u čemu Hyundai i20 Active zaostaje jest multimedijski sustav koji doduše nudi radio CD s MP3 čitačem, Bluetooth, USB i iPod ulaze, ali nema dodirni ekran u boji, koji očekujemo s obzirom na cijenu automobila od 136.990 kuna. >> Novo lice malog i10, ali i svih budućih Hyundaijevih modela 