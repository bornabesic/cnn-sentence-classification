Hondini su modeli uvijek slovili kao skuplji od konkurencije. Realno, i bili su skuplji. To je vrijedilo i za kompaktni Civic. No, s desetom generacijom - koja je upravo stigla u Hrvatsku - zapuhali su neki posve novi vjetrovi u redovima japanskog proizvođača poznatog po sportskom osjećaju kojeg u vožnji pružaju njegovi modeli. Najnapredniji sustavi Novi je Civic cjenovno zadržan na razini prethodnika - stoji od 144.890 kuna - čime je postao bitno jeftiniji od konkurenata, opremimo li ih elementima koje Civic donosi serijski. No, nekih od tih high tech detalja kod mnogih drugih kompaktnih modela uopće nema u ponudi. Utegnuti japanski novitet već u serijskoj opremi donosi, primjerice, Honda Sensing sustav koji se temelji na kameri i radaru. Povezani sigurnosni sustavi reagiraju na sve moguće scenarije sudara, te ih nastoje spriječiti, a rade i pri velikim brzinama. Sustav tako reagira na opasnost od naleta na vozilo ispred, na pješaka, biciklista ili motociklista. Automobil samostalno koči i zadržava se na cesti. Reagira na vozila u mrtvom kutu, zadržava se u svom voznom traku, prepoznaje prometne znakove. Sa sustavom čitanja znakova povezan je inteligentni limitator brzine, pa sam regulira i ranije zadanu brzinu kretanja. Kako kamera unaprijed ‘vidi’ prometnicu, automobil besprijekorno sam, bez da vozač drži ruke na upravljaču, glatko krstari i zavojitim cestama. Nadalje, dio serijske opreme je i automatski klima-uređaj, audio sustav s komandama na upravljaču, bluetooth hands free sustav, grijana prednja sjedala, el. podesivi i grijani retrovizori, el. podizači i prednjih i stražnjih stakala, LED dnevna i aktivna duga svjetla, alu naplatci... Popis stavki u osnovnom Comfort paketu zaista je dug, a početna cijena od 144.890 kuna odnosi se na Civic s peterim vratima opremljen 1,0 VTEC turbo motorom od 129 konja. Žustar i uglađen, uparen je sa 6-stupanjskim ručnim mjenjačem, preciznijih i nježnijih izmjena (u odnosu na prethodnu generaciju). Izabrati se može i CVT automatski prijenos, a Civic se nudi i s 1,5 VTEC turbo motorom sa 182 konjske snage. Izdužio se na 449,5 cm Čvrst i stabilan kompakt od prethodnika je tri cm širi, a za toliko mu je i veći međuosovinski razmak. Duži je 13 cm, te se protegnuo na ukupno 449,5 cm. Prostranim interijerom vladaju kvalitetni materijali, sve je podređeno vozaču. Najdugovječnijem Hondinom modelu u novoj je generaciji zadržana elegancija interijera, kombinirana sa sportskim detaljima. U novom Civicu nedostaju nam jedino Hondina planetarno poznata ‘čarobna sjedala’ koja su jednostavnim preklapanjem otvarala ogroman prtljažni prostor ravne podnice. Prtljažnik je i dalje ogroman, ali mu podnica više nije potpuno ravna. Kako u Hondi ističu, na Civicu je promijenjeno sve osim imena. Novi su mu agregati, karoserija, ovjes, upravljanje, aerodinamika. Težina mu je smanjena, zvučna izolacija poboljšana. U početku, očekuje se prodaja 10-ak primjeraka mjesečno.      