U najnovijem je testiranju EuroNCAP (Europski program ocjenjivanja sigurnosti novih automobila) ocijenio sigurnost 12 automobila. Očekivanih maksimalnih pet zvjezdica dobili su SUV-ovi Land Rover Discovery Sport, Porsche Macan, Lexus NX i Kia Sorento, baš kao i limuzine D segmenta Volkswagen Passat i Ford Mondeo te crossoverski karavan Subaru Outback. Najbolju zaštitu odraslih putnika s visokih 93 posto bodova pokazao je Land Rover Discovery Sport, najbolju zaštitu djece s 87% bodova imaju VW Passat, Subaru Outback i Porsche Macan, a novi Land RoverDiscovery Sport na vrhu je i po sigurnosnim sustavima asistencije sa 82 posto. Četiri zvjezdice su dobili manji gradski modeli iz A i B segmenta – nova Opel Corsa, Mini Cooper, Smart Forfour, ali i maleni dvosjed Smart ForTwo. Svi oni pružaju vrlo solidne rezultate u zaštiti odraslih putnika, kao i u zaštiti djece, a maksimalna ocjena je izostala zbog nešto slabijih ocjena za sigurnosne sustave ugrađene u automobil, koji su odnedavno jedan od četiri ravnopravna kriterija za ukupnu ocjenu uz sigurnost odraslih, sigurnost djece i sigurnost pješaka. To je i logično, budući da se radi o manjim i jeftinijim automobilima u čijim segmentima se ne ugrađuju svi napredni sigurnosni sustavi, pogotovo ne serijski. Najlošija na testu je Dacia Logan MCV. Karavanski Logan je također solidan u zaštiti djece (75%), ali je zakazao u sigurnosti odraslih (57%), a najslabiji je i u zaštiti pješaka (55%) te posebno u sigurnosnim sustavima (samo 38%). Za pješake je najsigurnija Opel Corsa s ocjenom od 71% te Subaru Outback sa 70% bodova. 