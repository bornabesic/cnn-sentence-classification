Volkswagen je u 2016. prodao najviše automobila u svijetu, pretekavši japansku Toyotu, čime je njemačka kompanija po prvi put zauzela vodeću poziciju. Toyota, koja je u protekle četiri godine bila vodeća u svijetu po prodaji, u 2016. godini prodala je 10,18 milijuna automobila, dok je Volkswagen prošli tjedan objavio podatak o 10,31 milijuna prodanih vozila. Prekretnica se dogodila unatoč aferi s lažiranjem testova emisije štetnih plinova, koja je za Volkswagen rezultirala osudom svjetske javnosti i brojnim tužbama. Volkswagen, koji proizvodi brendove automobila Audi, Porsche i Škoda, ostvario je porast prodaje od 3,8 posto u 2016., zahvaljujući pojačanoj potražnji u Kini. Kompanija je ostvarila zapažene rezultate i na drugim tržištima. Naprimjer, u Švedskoj je Volkswagen Golf u 2016. bio najprodavaniji novi automobil, što je prvi slučaj u proteklih pedeset godina da ta titula nije pripala Volvu. Prodaja Toyote lani je porasla za 0,2 posto. General Motors (GM) će objaviti prodajne rezultate idući tjedan, no očekuje se da će zaostajati i za japanskom i za njemačkom kompanijom. GM je bio treći najveći svjetski proizvođač automobila u 2015. Titulu proizvođača s najvećom prodajom osvojio je 2011., kada su proizvodni pogoni Toyote u sjeveroistočnom Japanu bili pogođeni snažnim potresima i tsunamijem. >> Građani lani kupili 13.500 novih auta, a iz EU unijeli 60.000 rabljenih 