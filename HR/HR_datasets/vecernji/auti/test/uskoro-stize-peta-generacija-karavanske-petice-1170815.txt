Na tržište uskoro stiže i karavanska Touring verzija nove BMW Serije 5. Peta generacija bavarskog karavana više srednje klase tehnički i dizejnerski naslanja se na limuzinsku verziju sedme generacije BMW Serije 5. Ako smo vas zbunili generacijama, BMW Serija 5 koja se na tržištu prvi put pojavila 1972. godine u prve dvije generacije prodavala se isključivo kao sedan, a karavan je predstavljen tek s trećom generacijom 1991. godine. Iako na našem tržištu karavani (još) nisu toliko traženi, na pojedinim europskim tržištima prodaju se bolje od limuzina. Stoga je Touring izvedba nove “petice” dizajnirana posebno za europske kupce. Najveća je prednost karavanskih izvedbi prostranija kabina i prtljažnik te veća nosivost. BMW Serija 5 Touring prima maksimalnih 1500 litara, dok joj je maksimalno opterećenje 730 kilograma. Na stražnjoj klupi pruža više mjesta za noge i posebno glavu putnika, čak i viših od 195 cm. Dužinom od 494 cm od prethodnika je tri cm duža, a prtljažnik u osnovnoj postavi prima 570 litara. Sigurnost je na najvećoj razini jer su gotovo svi sustavi Serije 7, poput poluautonomne vožnje odnosno sustava vezanih uz adaptivni tempomat koji po potrebi automatski upravlja, koči i ubrzava pri brzinama do 210 km/h, dostupni i u Seriji 5. Od najluksuznije opreme tu je i zračni ovjes koji je sada prvi put dostupan i uz xDrive pogon na sve kotače. Prodaja je počela u Njemačkoj, gdje se zasad nudi s četiri pogonska agregata. U ponudi su dvije benzinske izvedbe, 530i snage 252 KS i 540i xDrive snage 340 KS te dvije dizelske inačice, 520d snage 190 KS i 530d s 265 konjskih snaga. Karavanska verzija u Njemačkoj je 2500 eura skuplja od limuzine. 