Željko Musa, pivot hrvatske reprezentacije, teško je nalazio riječi nakon teškog poraza od Slovenije u kojem je Hrvatska ostala bez bronce (31:30). - Željeli smo tu pobjedu i ne znam kako objasniti pad u našoj igri te ovaj poraz. Umor nas je skupo stajao - kazao je Musa za RTL te pokušao objasniti zašto je Hrvatska upala u 'crnu rupu' nakon visokog vodstva. - Nemam što pametno kazati. Vjerojatno nas je psihički i tjelesno iscrpila utakmica s Norveškom. Pokušali smo se izvući u tim trenucima, bodrili smo se, ali jednostavno nije išlo. Naš pivot je kao pozitivnu stvar s ovog turnira izdvojio to što smo 'djelovali kao prava momčad'. - Ponosan sam na našu borbu, bili smo momčad sa srcem. Ali tužan sam jer nismo osvojili medalju. Svi su je očekivali i znamo da su u Hrvatskoj sada mnogi tužni. Musa je ipak imao pozitivnu poruku za kraj. - Moramo podići glave i pripremiti se za Europsko prvenstvo koje će se održati u Hrvatskoj. Marko Mamić slično je razmišljao kao Musa te je još dodao: - Možemo kazati kako je naš plasman u polufinale ipak uspjeh. Nitko to nije očekivao uoči prvenstva. A za medalju nam je vjerojatno nedostajalo iskustva budući da smo oba puta pali u završnici dvoboja. Tragičar iz polufinala s Norveškom, Zlatko Horvat, čestitao je Sloveniji na medalji. - Zasluženo su osvojili broncu. Ali nama je nedostajao jedan gol za finale. Onaj moj promašeni sedmerac je odlučio o tome, na žalost to je tako u sportu. Dvaput smo izgubili jedan razlike, daj Bože da nam se to uskoro vrati - kazao je Zlajo. 