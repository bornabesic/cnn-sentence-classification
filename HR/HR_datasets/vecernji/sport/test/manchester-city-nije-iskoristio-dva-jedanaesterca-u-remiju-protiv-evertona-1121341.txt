U 8. kolu engleskog nogometnog prvenstva vodeći Manchester City je igrao samo 1:1 (0:0) na svom terenu protiv Evertona. Gosti iz Liverpoola poveli su golom Lukakua (64), a izjednačio je Nolito (72). City nije iskoristio čak dva jedanaesterca u utakmici, u 42. minuti kazneni udarac zapucao je De Bruyne, a u 71. Aguero. Remi Cityja iskoristio je Arsenal koji je kao domaćin svladao Swansea City sa 3:2 (2:1) i tako se bodovno izjednačio sa sastavom iz Manchestera na vrhu ljestvice. Walcott (26, 33) je s dva gola poveo Arsenal ka pobjedi, Sigurdsson (38) je prije poluvremena uspio smanjiti na 2:1, ali je Ozil (57) početkom nastavka vratio prednost domaćih na dva razlike. Baston (66) je smanjio na 3:2, dvije minute potom Arsenal je ostao i s igračem manje zbog isključenja Xhake, ali je uspio obraniti prednost. Priliku za skok na prvo mjesto imao je i Tottenham, ali ju nije iskoristio odigravši 1:1 (0:0) na gostovanju kod West Bromwich Albiona. Oba gola pala su u samoj završnici, domaće je u vodstvo doveo Chadli (82), a izjednačio je Alli (89). Chelsea je na svom Stamford Bridgeu nanio još jedan poraz aktualnom prvaku Leicesteru svladavši ga sa 3:0 (2:0). Golove za plave postigli su Diego Costa (7), Hazard (33) i Moses (80). 