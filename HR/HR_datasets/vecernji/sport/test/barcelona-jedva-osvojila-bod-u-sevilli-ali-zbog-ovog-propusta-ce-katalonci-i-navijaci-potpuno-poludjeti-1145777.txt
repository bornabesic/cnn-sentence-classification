Barcelona je neočekivano osvojila mršavi bod na gostovanju kod Betisa u 20. kolu španjolskog prvenstva (1:1). Taj posrtaj mogao bi itekako poremetiti planove katalonskoj momčadi budući da glavni konkurent za naslov, madridski Real, ima bod prednosti te dvije utakmice manje i može steći solidnu prednost ako iskoristi ponuđeno. Momčad Luisa Enriquea u Sevilli se spasila tek u sudačkoj nadoknadi kad joj je bod donio Luis Suarez nakon lijepog proigravanja Lionela Messija. Urugvajcu je to 16. pogodak u 19 prvenstvenih utakmica. Prije toga domaćin je poveo trećim ovosezonskim pogotkom Alexa Alegrija u 75. minuti.  No, ono zbog čega će mnogi u Kataloniji i zaljubljenici u klub s Nou Campa izgubiti živce jest sudački propust u 78. minuti. Nakon Suarezova udarca jedan domaći igrač izbio je loptu kad je prešla gol liniju, ali sudac nije priznao pogodak.   Dodajmo kako je Betis bio bliže pobjedi jer je prije vodećeg gola pogodio gredu i vratnicu te je mogao stvoriti kapitalnu prednost.    Hrvatski reprezentativac Ivan Rakitić odigrao je cijeli susret za Barcu, a u 70. minuti dobio je žuti karton.   >>Ivan Rakitić: Imam mjesto u momčadi Barcelone 