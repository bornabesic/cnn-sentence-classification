Francuski nogometni doprvak Lyon u susretu 1. kola skupine H Lige prvaka protiv hrvatskog prvaka Dinama u srijedu na svom terenu neće moći računati na svog prvog napadača Alexandrea Lacazettea koji se ozlijedio u subotnjem prvenstvenom dvoboju, domaćem 1:3 porazu od Bordeauxa. Trener Lyona Bruno Genesio nije želio govoriti o prirodi Lacazetteove ozljede, ali sumnja se da je u pitanju mišić. - Potrebno je obaviti pretrage nakon kojih ćemo znati koliko dugo će morati izbivati - rekao je Genesio. Lacazette nije trenirao punim intenzitetom posljednja dva tjedna zbog ozljede lijevog koljena zbog koje je izostao i s reprezentativne akcije tijekom koje je Francuska u prijateljskoj utakmici kao gost svladala Italiju sa 3:1, da bi potom kvalifikacije za odlazak na Svjetsko prvenstvo 2018. otvorila gostujućim remijem 0:0 kod Bjelorusije. 