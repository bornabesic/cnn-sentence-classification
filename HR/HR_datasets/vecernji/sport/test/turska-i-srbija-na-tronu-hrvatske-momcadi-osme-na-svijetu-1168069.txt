Posljednji dan Svjetskog prvenstva u košarci za srednje škole u Poreču donio je dvoboj košarkaša Hrvatske i Danske za sedmo mjesto te poraz košarkašica Hrvatske od Mađarske također za sedmo mjesto. Svjetske prvakinje postale su košarkašice Srbije, a svjetski prvaci košarkaši Turske. Srbija je pobijedila Grčku sa 71:52, a Turska je bila bolja od Španjolske 76:47. Sedma utakmica u sedam dana je ritam koji bi bio iznimno težak i za seniorske ekipe, a kamoli za srednjoškolce. Zato je svaki koš i trud dodatno vrijedan. U takvom ritmu, hrvatski košarkaši Treće gimnazije iz Zagreba su i protiv Danske «kopali» iz minusa od 12 poena, došli do minus tri i tri napada u posljednjoj četvrtini, ali više nije išlo.  Konačnih 59:47 za Dansku nije realan prikaz događanja na terenu, ali je rezultat koji je Hrvatsku smjestio na osmo mjesto na svijetu, što je hvale vrijedan rezultat. Košarkašice iste škole u borbi za sedmo mjesto su igrale protiv Mađarske. Krenule su jako dobro i nakon prve četvrtine vodile 11:10. Tada Mađarice prebacuju u brzinu više, na klupu je zbog lakšeg udarca u glavu morala najbolja hrvatska igračica Nika Muehl i Mađarska je otišla na osjetnih 28:14 na poluvremenu te do konačnih 48:22 i sedme pozicije. Košarkaši dubrovačke gimnazije pobjedom protiv Irske (58:46) zauzeli su 29. poziciju na ovom Svjetskom prvenstvu. Košarkašice Ekonomske škole Šibenik završile su prvenstvo na 25. mjestu    . Kod djevojaka za zlato su se borile košarkašice Srbije protiv Grkinja. Srbija je od prve minute zagospodarila terenom, a Grčka, osim kratkoročnog povratka u drugoj četvrtini nije uspjela ozbiljnije zaprijetiti te su se s konačnih 52:71 morale zadovoljiti svjetskim srebrom.  U muškom finalu, Turska i Francuska su bile u egalu tijekom prve četvrtine (17:14), a nakon toga Turci pokazuju zašto su od početka prvenstva prvi favoriti za zlato. Duža klupa, prednost u visini i individualnoj kvaliteti bilo je dovoljno da početkom drugog poluvremena odu na +15 te iskontroliraju finale do kraja za konačnih 76:47 i zasluženo zlato. Brončane medalje, u obje konkurencije, osvojila je Finska. Košarkašice su svladale Izrael sa 61:51, dok su košarkaši pobijedili Njemačku 46:43. Rezultati, finale (Ž): Srbija – Grčka 71:52, finale (M): Francuska – Turska 47:76. 