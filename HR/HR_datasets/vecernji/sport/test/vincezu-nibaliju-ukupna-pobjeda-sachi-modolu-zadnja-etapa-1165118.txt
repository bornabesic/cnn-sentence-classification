Talijanski biciklist Vincezo Nibali, član momčadi Bahrain Merida, pobjednik je trećeg izdanja utrke Tour of Croatia koja je danas završila u Zagrebu. Nibali je u posljednjoj, šestoj etapi, 147 kilometara dugačkoj dionici od Samobora do Zagreba, osvojio četvrto mjesto što je bilo dovoljno za ukupnu pobjedu. Posljednju dionicu natjecanja, koja se vozila od Samobora, preko Svete Nedelje, Oroslavja, Marije Bistrice, Bedenice i Svetog Ivana Zeline do Zagreba u dužini od 147 kilometara, pobjedom je proslavio Talijan Sacha Modolo iz UAE Team Emiratesa. Drugi je bio njegov momčadski kolega Slovenac Jan Polanc, dok je treće mjesto osvojio Nizozemac Boy Van Poppel iz Trek - Segafreda. Nibali je završio četvrto plasiran, a Roson tek na 11. mjestu, zaostavši za Nibalijem sedam sekundi. Posljednja je etapa bila dramatična od prvog metra. Prolazni cilj kod Svete Nedelje, samo 3.6 kilometara udaljen od samoborskog starta, završio je sprinterskom pobjedom Nibalija u izravnom okršaju sa brzinskim specijalistom Nicolom Ruffonijem iz CSF Bardianija. Nibalijevi kolege iz Bahrain Merida Pro Cycling Teama dali su se u potjeru za tim prolaznim ciljem od samog starta, uhvativši za napad nespremne Jaimea Garcie Rosona i njegove kolege iz Caje Rural-Seguros RGA. Vremenski bonus od tri sekunde vratio je Nibalija na prvo mjesto pa čak i da Roson na cilju u Zagrebu nije zaostao za Nibalijem niti sekunde, opet bi naslov pripao Talijanu zbog nepuna uvodna četiri kilometra. Što se etape tiče, petnaestorica vozača bila su dugo vremena u bijegu, koji se vrtio oko dvije minute prednosti pred pelotonom. Na dvadesetak kilometara prije kraja iz vodeće se skupine odvojila grupa od četiri biciklista predvođena Trek-Segafredovim Marcom Coledanom. Šest kilometara prije cilja, pri prvom kruženju po zagrebačkom Gornjem gradu, inicijativu su preuzeli vozači iz Teama Felbermayr Simplon Welsa i Nippo-Vini Fantini, da bi na kilometar i pol prije cilja vodeća skupina postala ponovno kompaktna. Pobjednički su napad izvrsno poduzeli i uspješno realizirali biciklisti iz UEA Teama Emirates, izvrsne momčadi koja je na utrci osvojila čak tri etapne pobjede. Jan Polanc i Sacha Modolo otišli su po pobjedu u Zagrebu, a sjajni talijanski sprinter Modolo je trijumfirao u vremenu tri sata, 16 minuta i 52 sekunde, odnosno s dvjema sekundama prednosti pred pratnjom. Nibali nije načinio taktičku pogrešku poput Rosona u početku. Zalijepio se za najvećeg konkurenta prateći ga cijelo vrijeme utrke do samog finiša. Iako su timski kolege Rosonu pokušavali omogućiti što povoljniju poziciju za završni bijeg, mladi se Španjolac iz Caje Rural-Seguros RGA nije pokazao doraslim zadatku na uskim ulicama zagrebačkog centra. Nibali mu je, naime, u završnici pobjegao još sedam sekundi ušavši u cilj na četvrtom mjestu s dvjema sekundama zaostatka. Roson je kasnio devet sekundi. Za utjehu Španjolcu je pripala zelena majica najboljeg penjača (King of the Mountain). Ruffoni je bodovni pobjednik utrke (plava majica), dok su čak dva naslova otišla poljskom timu CCC Sprandi Polkowice. Bijela majica najboljega mladog biciklista pripala je Čehu Michalu Schlegelu, a Poljaci su ostvarili i najbolji momčadski plasman. Osim toga, pripala su im treće i četvrto mjesto ukupnog redoslijeda, u vidu plasmana Jana Hirta i Felixa Grosschartnera. Radoslav Rogina iz Adria Mobila zadržao je status najboljega hrvatskog predstavnika zauzevši 17. mjesto u Zagrebu sa 17 sekundi zaostatka. Matija Kvasina iz Teama Felbermayr – Simplon Wels prošao je ciljnom ravninom 26. po redu i 19 sekundi iza pobjednika. U ukupnom poretku najbolji su Hrvati zauzeli 11. odnosno 17. mjesto.  Nibali je tako postao treći pobjednik Tour of Croatia nakon što je prošle godine pobijedio naš Matija Kvasina, a 2015. godine Poljak Maciej Paterski. Utrka je završena svečanom ceremonijom na Trgu svetog Marka. Nagrade najboljima dijelili su hrvatski premijer Andrej Plenković (trojici prvoplasiranih vozača u ukupnom poretku), izaslanik i posebni savjetnik predsjednice Republike Hrvatske Kolinde Grabar Kitarović za zdravstvo i sport Tomislav Madžar (najboljoj ekipi), državna tajnica za šport Janica Kostelić (najboljem mladom vozaču do 23 godine), gradonačelnik Zagreba Milan Bandić (pobjedniku etape), direktorica TZ Grada Zagreba Martina (prvom u bodovnom poretku), te direktor Glavnog ureda HTZ-a Ratomir Ivičić (prvom u poretku brdskih ciljeva). REZULTATI: ŠESTA ETAPA: 1. Sacha Modolo (Ita) UAE Team Emirates 3:16:52 2. Jan Polanc (Slo) UAE Team Emirates + 02 3. Boy Van Poppel (Ned) Trek - Segafredo 4. Vincenzo Nibali (Ita) Bahrain - Merida 5. Marco Canola (Ita) Nippo - Vini Fantini + 06 6. Felix Grossschartner (Aut) CCC Sprandi Polkowice 7. Nicola Boem (Ita) Bardiani CSF 8. Daniel Auer (Aut) Team Felbermayr Simplon Wels 9. James Knox (GBr) Team Wiggins 10. Jan Hirt (Cze) CCC Sprandi Polkowice + 09 17. RADOSLAV ROGINA (HRV) Adria Mobil + 17 26. MATIJA KVASIONA (HRV) Team Felbermayr Simplon Wels + 19 UKUPNI POREDAK: 1. Vincenzo Nibali (Ita) Bahrain - Merida 25:12:10 2. Jaime Roson Garcia (Spa) Caja Rural - Seguros RGA + 08 3. Jan Hirt (Cze) CCC Sprandi Polkowice + 23 4. Felix Grossschartner (Aut) CCC Sprandi Polkowice + 35 5. Jan Polanc (Slo) UAE Team Emirates + 40 6. Kanstantsin Siutsou (Blr) Bahrain - Merida + 59 7. Michal Schlegel (Cze) CCC Sprandi Polkowice + 1:23 8. James Knox (GBr) Team Wiggins + 1:27 9. Jesper Hansen (Den) Astana Pro Team + 1:38 10. Oscar Sanchez Guarin (Col) Bicicletas Strongman + 1:45 11. RADOSLAV ROGINA (HRV) Adria Mobil + 2:31 17. MATIJA KVASINA (HRV) Team Felbermayr Simplon Wels + 3:23... >>Spektakl iz Lijepe naše gledat će dvije milijarde ljudi, to je golema promocija 