Bivši hrvatski nogometni reprezentativac i popularni nogometni analitičar Joško Jeličić najavio je sutrašnju utakmicu između Hrvatske i Ukrajine na Maksimiru u kvalifikacijama za SP. – Nažalost, moramo pričati o svemu osim o nogometu s obzirom na ono što nas prati posljednjih godinu i  pol dana. Apsurd je da je izbornik nakon godinu i pol došao u situaciju da vodi svoju momčad, nadam se pred punim stadionom. Hrvatski reprezentativci to zaslužuju, podrška ne bi trebala doći u  pitanje, a o svemu drugome može se razgovarati – rekao je Jeličić gostujući u emisiji Pressing na N1 televiziji. Kakvo je vaše stajalište o Anti Čačiću? – Način na koji je izabran bio je ispod svakog nivoa. Kad je izabran, rekao sam da ga respektiram kao izbornika, pokazao je svoju širinu i dosad nije izgubio. Nakon jedanaesterca za Dinamo protiv Cibalije rekao je da se srami HNL-a. – Nije bitno gdje se to dogodilo, ali generiralo je nepovjerenje u nogomet, što nije dobro. To ne koristi ni Dinamu, da mu se svira onakav kazneni udarac. Dinamo je bez premca najbolji klub na prostoru bivše Jugoslavije, ima prihode za 2016. godinu 52 milijuna eura. Skidam kapu Mamiću za sve što je napravio. Ja bih mu maksimalno ograničio utjecaj u hrvatskom nogometu. Ono što je napravio u Dinamu rijetki bi uspjeli. Ja nisam analitičar, nego sam prvo navijač s emocijama, nisam objektivan nego sam subjektivan. Kad igra Dinamo protiv Seville, ja reagiram kao navijač, često sam sarkastičan i žao mi je što sam to rekao za igrače. Užasno sam se osjećao zbog onog što sam rekao za Pivarića koji mi je dao lekciju iz ponašanja i bilo mi je krivo što sam ga nazvao Plivarić. On nije za lijevog bočnog. Ne ulazim u izbor igrača, ali da zoveš samo jednog igrača za tu poziciju, to mi je čudno, trebao je tu biti i Leovac. Treba li Davor Šuker otići s mjesta predsjednika HNS-a? – Mislim da figure nisu bitne, nego sustav, način na koji su došli, ona famozna skupština i nebriga za Hrvatsku nogometnu ligu. Tamo je previše ljudi koji ne rade na transparentan način, izgubljena je natjecateljska draž, onemogućeno je da svi treniraju pod istim uvjetima. Puno je stvari. Meni je žao Šukera što je došao na tu poziciju, na koju ga je postavio Zdravko Mamić. Meni je žao što se doveo u situaciju da praktički vrlo brzo umanji ono što je napravio u nogometu... Bez obzira na mentalitet, apsurdno je da je dosta pridonio svojim stavom i izjavama da jedva čeka da prijeđe Breganu jer je bolja percepcija ljudi u inozemstvu nego kod nas. Za koga navijate? – Za Hajduk, ali iznimno respektiram Dinamo koji mi je dao kruh, živim u Zagrebu i djeca su mi podijeljena. Navijam za lijepi nogomet, navijam da pobijedi Hajduk. Kranjčar vas je nadmašio po kontroverzi kad je otišao u Hajduk? – Kad kritiziram Hajduk, onda hajdukovci govore protiv mene, a dinamovci za mene i obratno. Regionalna liga – za ili protiv? – Ja sam protiv. Ono što je bitno jest da će se time nacionalne lige dovesti u pitanje, odnosno baza i opstojnost hrvatskog nogometa. Na kraju, što ona donosi? Tu je i sigurnosni aspekt. Kada se Hrvatska nogometna liga bude tretirala onako kako treba, imat ćemo sustav kakav trebamo. Nije bitan jedan čovjek nego tim ljudi. Ja bih volio da se iskristaliziraju zdravi ljudi koji žele to raditi, ali ne vidim ih. Bilo bi dobro da se dogodi ono što se dogodilo s košarkom, da su košarkaši preuzeli košarku. >> O čemu je još Jeličić pričao pročitajte ovdje 