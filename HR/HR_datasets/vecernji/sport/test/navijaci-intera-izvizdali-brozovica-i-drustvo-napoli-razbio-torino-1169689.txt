 U 36. kolu Talijanske lige Napoli je s čak 5-0 slavio kod Torina, Inter je doma izgubio od Sassuola (1-2), dok se dva kola prije kraja zakomplicirala situacija oko trećeg putnika u Drugu ligu. Inter je na San Siru izgubio od Sassuola (1-2), a navijači "crno-plavih" su puno prije kraja utakmice napustili stadion, počastivši igrače Intera koncertom zvižduka i uvreda, pogotovu spram našega Marcela Brozovića koji je je kao i Ivan Perišić odigrao cijeli susret.    Napoli je prohujao Torinom, engelski vratar Joe Hart je čak pet puta vadio loptu iz mreže, a Napolitanci sada na drugom mjestu imaju dva boda više od Rome, koja večeras igra s Juventusom. Dvostruki strijelac za Napoli bio je Callejon, Marko Rog je ušao u igru u 66. minuti, a Ivan Strinić je ostao na klupi. Dva kola prije kraja nazire se drama u borbi za ostanak jer je Crotone pobijedio, a Empoli i Genoa izgubili. Crotone je doma s 1-0 slavio protiv Udinesea, za koji su od 61. minute nastupili Stipe Perica i Andrija Balić, a kalabreška momčad sada zaostaje samo bod za Empolijem te dva boda za Genoom. Empoli je neočekivano izgubio kod Cagliarija s 2-3, a gostujući sastav je promašio i jedanaesterac, dok je Genoa našega Ivana Jurića još neočekivanije poražena od već ispaloga Palerma (0-1).  Crotone je još uvijek u najgoroj situaciji jer još mora igrati s Juventusom i Laziom, Genoa ide na Torino i Romu, a Empoli igra s Atalantom i Palermom.  