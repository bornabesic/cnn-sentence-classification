Hrvatski reprezentativni branič Šime Vrsaljko (24) prešao je iz talijanskog Sassuola u europskog doprvaka Atletico Madrid za 16 milijuna eura te je u Francuskoj obavio liječnički pregled, tvrde talijanske novine La Gazetta dello Sport napominjući da se još samo očekuje službeno priopćenje dvaju klubova. Vrsaljko, koji je u utorak bio u početnom sastavu protiv Španjolske, trebao bi igrati za Atletico iduće četiri sezone uz mogućnost produljenja za dodatnu godinu. Crveno-bijeli iz Madrida platit će šestoplasiranoj momčadi talijanskog prvenstva 16 milijuna eura uz mogućnost plaćanja dodatna dva milijuna ovisno o broju nastupa i uspjesima. Glasnogovornik Atletica Juan Jose Anaut rekao je Hini kako transfer još uvijek nije služben. Atletico je završio sezonu na trećem mjestu iza Barcelone i Real Madrida, poražen je u četvrtfinalu španjolskog kupa od Celte Vigo, dok mu je u finalu Lige prvaka na jedanaesterce 'iskliznuo' naslov prvaka Europe u dvoboju s Real Madridom. Pretprošle sezone za Atletico je godinu dana igrao hrvatski napadač Mario Mandžukić. Vrsljako je ove sezone odigrao 36 utakmica za Sassuolo, klub sa sjevera Italije. Ondje je došao iz Genoe u ljeto 2014. te ima ugovor do ljeta 2019. Njegova tržišna cijena iznosi 13 milijuna eura, podatak je Transfermarkta, internetske stranice specijalizirane za transfere nogometaša. U Atleticu bi se borio za mjesto s 31-godišnjim španjolskim reprezentativcem Juanfranom Torresom, tragičarom finala Lige prvaka nakon promašenog jedanaesterca protiv Real Madrida.  >> Šime Vrsaljko odlazi u novi klub, Sassuolo dobiva 15 milijuna eura >> Vrsaljku će se ispuniti želja – ide u Atletico k Simeoneu   