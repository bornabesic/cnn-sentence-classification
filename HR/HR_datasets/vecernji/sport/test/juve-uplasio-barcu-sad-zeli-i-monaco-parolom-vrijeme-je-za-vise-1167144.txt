Ako je upalilo protiv Barcelone, zašto ne bi i protiv Monaca? Tom devizom vodili su se u Juventusu pa su, baš kao i Barceloni pred četvrtfinalne susrete, sad i Monacu prilično ratnički poručili kako su odlučili otići do kraja: Subašića neće uplašiti – Vrijeme je za – više! Ako ste došli ovako daleko, ako ste radili ovako naporno. A vatra još uvijek gori. Tada znaš... vrijeme je za više – poruka je igrača Juventusa koji se nadaju da će tako već prije današnje utakmice bar malo uplašiti prilično mladu momčad Monaca koja igra odličan, napadački nogomet. Uplašiti ne bi trebali Danijela Subašića, naš reprezentativni vratar iza sebe ima puno velikih utakmica, puno jakih napadača i teško da će se uplašiti Higuaina, Dybale, a pogotovu Marija Mandžukića. Neće ga zavarati ni ratničke Mandžine boje, prije mora biti oprezan zbog Marijevih partija koji je svojom žrtvom za momčad oduševio i nogometne legende i svoje navijače. Allegri mu je dao novu, jako zahtjevnu ulogu koju naš igrač maksimalno koristi i donosi velike stvari Juventusu. Uostalom, nekoliko je puta u zadnje vrijeme proglašen najboljim igračem Juventusa. I koliko god izgleda kao mrgud, zbog čega ga zezaju i suigrači koji su snimili nekoliko videouradaka na račun “no good” Marija, vole ga jer znaju što radi za ostatak momčadi. I večeras će imati važnu ulogu u Monacu. Mandžukić je već iskusio kako je biti europski klupski prvak, s Bayernom je uzeo ‘kantu s velikim ušima’ u sezoni 2012./13. Primjerice, Gianluigi Buffon, legendarni talijanski vratar kojem je 39 godina, koji ima iza sebe niz trofeja, taj trijumf nema u svojim vitrinama. Stoga ne čudi što je odustao od izvršenja svog obećanja da će se oprostiti od nogometa ako mu Barcelona u dvije četvrtfinalne utakmice ne zabije ni gol. I nije, a nije ni Messi uspio, nikad Buffonu nije zabio gol, ali veliki Talijan odlučio je ostati na vratima. Mbappé je budući Messi, CR7... – Rekao sam predsjedniku Juventusa da ću povući obećanje, a on mi je odgovorio kako svatko od nas ponekad kaže glupost, ali kako se ne trebam ništa brinuti i da samo nastavim raditi. Bilo mi je drago što mi Španjolci nisu zabili pogodak, ali za to je bila zaslužna čitava momčad – kazao je Buffon kojem će sad najveća opasnost biti 20 godina mlađi Kylian Mbappé. – Imao sam priliku igrati s gotovo tri generacije igrača. Uzbudljivo je igrati protiv budućeg Lea Messija, Cristiana Ronalda i Neymara – rekao je Buffon, a mladi napadač Monaca najavio je da će nakon utakmice tražiti upravo Buffonov dres. 