Dinamo je odlično igrao u utakmici s Osijekom, pobijedio je i sad s četiri boda zaostatka odlazi na veliki derbi s Rijekom. Koliko je teško koncentrirati se na utakmicu nakon koje slijedi vjerojatno ključni dvoboj za naslov prvaka? – Lagao bih kad bih rekao da se ne nismo prisjetili te utakmice s Rijekom, ali se uvijek pokušavamo koncentrirati na prvu koja slijedi – kaže Dinamov kapetan Domagoj Antolić. Dugo ste Dinamov kapetan, koja vam je kapetanska obveza najugodnija? – Kad nakon pobjede moram nekamo izvesti momčad. Naravno, lijepo je na kraju sezone podići pehar za osvojeni trofej, to je ipak najdraža obveza kapetana. Rekli ste da vodite momčad na druženje nakon pobjeda, kamo? – To je stvar internog dogovora. Jeste li kao kapetan držali motivacijske govore momčadi? – Naravno, prije svake utakmice trener radi pripremu, a par minuta uoči utakmice kapetan uvijek još nešto kaže prije izlaska na teren. Dobro, ne baš prije svake, ali prije većine utakmica kapetan nešto kaže. Znalo je biti svađa Jeste li kad morali smirivati igrače iz svoje svlačionice? – Bilo je nekoliko situacija kad sam morao intervenirati, ali ne bih govorio o detaljima. Jeste li ih morali upozoravati da prestanu ogovarati trenera? – Ne miješam se u te stvari, a ako baš i ogovaraju trenera, onda to rade u sobama, a ne pred svima. No, znalo je biti svađa kad su igrači nezadovoljni na utakmicama ili u poluvremenu, ali to je uglavnom donosilo dobre učinke. Koliko je teško maknuti igrače od suca kad donese nepravednu odluku pa počnu prigovarati? – E, to je jako teško, vruće su glave. No mislim da je to kod nas jako malo izraženo. Teško je kad si vruć, svatko ima svoj pogled na neku situaciju. Ali događa se... Kamo biste odveli momčad na odmor da imate neograničen budžet za proslavu naslova? – Ha-ha, ja sam vezan za Zagreb, ali svaki igrač treba bar malo otići kući, biti sa svojojm obitelji. Tko vam je u našoj reprezentaciji najveći sinonim za kapetana? – Svakako Boban u početku naše reprezentacije, a onda Srna koji je obilježio tolike posljednje godine, tu su Kovač, sada Modrić, ali svakako su mi Boban i Srna u vrhu. Melanie Fiona slušala se u vrijeme Halilhodžića, imate li sad nekakvu svoju pjesmu, himnu...? – Nemamo ništa, stalno se nešto pušta, ali mijenja se, nema ništa što se stalno vrti. Tko od suigrača najbolje pjeva? – Pivarić! A igrač s najviše smisla za humor? – Apsolutno Machado, ima neviđen smisao za humor, cijela ga je svlačionica kao takvog prihvatila, ima odlične fore. Vratimo se mi nogometu, hoće li se plavi navijači veseliti nakon Rijeke, pa na kraju prvenstva? – Ako pobijedimo, bit ćemo u psihološkoj prednosti nad Rijekom, bio bi nam to jak vjetar u leđa i onda će nas teško netko zaustaviti. Dosta se govori o pritisku, Dinamo nije naviknut na ulogu lovca, a Rijeka je pod pritiskom osvajanja prvog naslova. Nije lako loviti – Prošle smo godine uspjeli preokrenuti, vjerujem da ćemo uspjeti i ove. Istina, nije lako kad nekoga lovite, pogotovu kad je bilo šest bodova zaostatka koje smo sad smanjili na četiri. No, dok mi vjerujemo u sebe, a vjerujemo, mislim da ćemo uspjeti. U Lokomotivi ste dijelili svlačionicu s kapetanom Rijeke Matom Malešom, kako će to izgledati budete li obojica na terenu Rujevice? – Mate je odličan igrač i jako ga cijenim. Nije me štedio ni na treninzima u Lokomotivi, a još me manje štedi sada na utakmicama – zaključuje Antolić. >>Ivan Perišić se ozlijedio, Marcela Brozovića navijači uzeli na zub 