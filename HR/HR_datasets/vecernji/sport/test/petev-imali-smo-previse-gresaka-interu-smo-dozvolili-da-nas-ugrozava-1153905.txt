Dinamo je nastavio seriju pobjeda u proljetnom dijelu prvenstva, s 2:0, pogocima u posljednjim trenucima prvog i drugog poluvremena, svladao je Inter. Nije bio tako uvjerljiv, barem ne rezultatski, kao u polufinalu kupa protiv Splita kojem je zabio šest golova, ali je igrao mnogo bolje nego u prve dvije utakmice. Mogli su plavi brzo riješiti sve svoje probleme u ovoj utakmici, već u petoj minuti Fiolić je poslao krasnu loptu, a Guilherme uletio i atraktivno pucao, no vratar Čović nekako je uspio prebaciti loptu preko vratnice. Petev je brzo morao mijenjati, nakon desetak minuta ozlijedio se Schildenfeld i u igru je morao Perić. – Dobio je udarac u list, u isto mjesto kao i protiv Splita, vjerujem da će za nekoliko dana biti dobro – veli Petev. Majstorija Pivarića Plavi su nastavili prijetiti, Sammir je s 20 metara pogodio prečku. Nije ni Inter bio bezopasan, imao je krasnu priliku, no čisti zicer promašio je Zulim. I do odmora su još jednom zaprijetili, ali je Livaković obranio Filipovićev udarac. Kad se činilo da će se na odmor bez pogodaka, plavi su poveli. Nakon prekršaja na Fioliću s 25 metara iz slobodnog je udarca krasno, preko zida, pod prečku ljevicom pogodio Josip Pivarić. Ivajlo Petev malo je promijenio igru u odnosu na onu protiv Splita, izostavio je Antu Ćorića. – On je tijekom priprema dijelom bio ozlijeđen, protiv Splita je igrao i sad sam ga odlučio malo odmoriti – objasnio je trener plavih Ivajlo Petev. U početnoj je postavi ovaj put bio Fiolić, i to na desnom krilu, a Guilherme je bio lijevo. Možda zato Hodžić nije dolazio tako često u prilike, jer kad dešnjak igra na lijevom krilu, a ljevak na desnom, onda nema ubačaja, obično to završava udarcima tih krilnih napadača, kao što je to zimus bilo kad su igrali Soudani i Fernandes. – Smeta mi to što nismo vodili s tri-četiri gola razlike već u prvom poluvremenu, promašili smo više prilika nego što ih se stvori u dvije utakmice. Koncentracija mojih igrača nije bila kao prije tri dana protiv Splita – kazao je Petev. Doduše, imao je Hodžić ukupno tri prilike, a treću je na kraju susreta i iskoristio na lijepu asistenciju Amera Gojaka te tako nastavio svoj krasan niz pogodaka u ovom dijelu sezone. U međuvremenu smo vidjeli još nekoliko prilika s obje strane, nekoliko čudnih odluka suca na sredini terena, zbog kojih je gostujući trener Toplak “ludio”. Baklje i na terenu Potom smo vidjeli i prekid utakmice zbog pirotehnike sa sjeverne tribine zbog koje će plavi platiti novu kaznu. BBB su pozivali na veliki dolazak svojih članova i došlo ih je negdje oko tisuću. I bili su glasni tijekom cijele utakmice, u svojem uobičajenom repertoaru, malo navijanja, malo uvreda, onda u toj 77. minuti red petardi i baklji od kojih su neke završile na travnjaku pa je sudac Zebec morao nakratko prekinuti susret. I na kraju, zaslužena pobjeda Dinama koji je ovaj put malo škripao u realizaciji, ali i pokazao propusnost u nekoliko navrata, mogao je to i skupo platiti. – U tom drugom dijelu smo radili previše individualnih grešaka, suparniku smo dozvoljavali da nas ugrožava iz kontranapada – nezadovoljan je na kraju bio trener Dinama Ivajlo Petev. I u pravu je Petev, malo kvalitetnija momčad zacijelo bi kaznila Dinamo pokojim pogotkom, ovako Inter nije dobro završavao akcije, a kad bi završio Livaković je bio priseban i siguran. Tako da oba trenera nakon ove utakmice znaju na čemu moraju poraditi sa svojim momčadima da im se greške ne bi ponavljale.. Trener Intera Sammir Toplak tijekom utakmice reagirao je na gotovo svaku odluku sudaca, prijetilo mu je i isključenje zbog prigovora, no ipak je dočekao kraj susreta. Nakon utakmice u miks-zoni je rekao: – Ovo je suđenje bilo gore nego u Vinkovcima, masakr! Rijeka će vas pomesti. Na službenoj press-konferenciji bio je suzdržaniji. – Čestitam i sudačkoj trojci na vrhunski odrađenom poslu. Ovo je, pretpostavljamo, sarkazam? – Ma ne, nema potrebe o tome, neka bude kako sam rekao, vrhunski – zaključio je trener gostiju Toplak. >>Ristovski je realno trebao biti isključen! Kek: Ljutit sam na njega!   Rezultati 23. kola: Dinamo - Inter 2:0 Rijeka - Lokomotiva 2:1 Istra 1961 - Slaven Belupo 0:0 Osijek - Hajduk(nedjelja, 15) Split - Cibalia (nedjelja, 17)   Parovi 24. kola: Inter - Lokomotiva (petak, 18 sati), Dinamo - Split (subota, 15), Hajduk - Rijeka (subota, 17), Cibalia - Istra 1961 (nedjelja, 15), Slaven Belupo - Osijek (nedjelja, 17) 