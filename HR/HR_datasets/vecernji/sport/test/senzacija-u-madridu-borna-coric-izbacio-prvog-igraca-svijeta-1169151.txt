Borna Ćorić priredio je senzaciju u osmini finala turnira u Madridu, pobijedio je prvog igrača svijeta - Andyja Murraya sa 2:0 u setovima (6:3, 6:3)! Hrvatskom tenisaču ovo je druga pobjeda protiv Britanca u njihovom četvrtom međusobnom ogledu. Borna je slavio i u četvtfinalu Dubaija 2015. godine (6:1, 6:3). Zagrepčanin je u prvom setu triput oduzeo servis renomiranijem suparniku. Borna je poveo 3:2, ali Murray mu je odamah uzvratio oduzimanjem servisa. Potom je na Britančevom servisu ponovno bolji bio Ćorić (za 4:3) da bi to isto učinio i kod vodstva 5:3. Drugi set bio je mnogo izjednačeniji, a Ćorić je uspio na samom kraju dočekati Britančev pad koncentracije. Pri vodstvu 4:3 oduzeo mu je servis i onda dovršio posao za veliki trijumf.   Postao je prvi igrač u povijesti turnira Masters 1000 serije u Madridu, koji je stigao do četvrtfinala kao 'sretni gubitnik' iz kvalifikacija.   Nakon pobjeda nad Murrayjem te Nijemcem Zverevim i Francuzom Herbertom, Bornu u četvrtfinalu očekuje meč protiv boljeg iz okršaja Austrijanca Dominica Thiema (9. na ATP ljestvici) i Bugarina Grigora Dimitrova (12.). Protiv najboljeg bugarskog tenisača nije nikada igrao, a 23-godišnjeg Austrijanca je pobijedio sa 6:1, 7:5 na tvrdoj podlozi u Miamiju ove godine.  Ćorić je 59. igrač na ATP ljestvici, a u posljednje vrijeme znatno je podigao formu pa je moguć njegov napredak u poretku. Sredinom travnja osvojio je i prvi turnir u karijeri. U Marakešu je u finalu pobijedio Nijemca Philippa Kohlschreibera 5:7, 7:6 (3), 7:5. Bio je to sjajan meč u kojem se Ćorić nekoliko puta vraćao iz izgubljene situacije i nakon dva sata i 40 minuta igre ipak stigao do pobjede. 