U drugom susretu polufinala doigravanja Istočne konferencije NBA lige Boston Celticsi su nakon produžetaka pobijedili Washington Wizardse sa 129:119 i u seriji na četiri pobjede poveli 2-0. Serija sada seli u Washington gdje su na rasporedu iduće dvije utakmice, a prva je 5. svibnja. Junak utakmice bio je Isaiah Thomas koji je zabio 53 koša što je njegov rekord karijere. Iza Thomasa je nekoliko iznimno stresnih dana, no to se na njegovoj igri nije osjetilo. Prva zvijezda Bostona je u subotu prisustvovala sahrani sestre Chyne koja je poginula u prometnoj nesreći, u nedjelju je u prvom susretu ostao bez zuba, a potom proveo šest sati na operaciji usta kako bi sanirali štetu. U ponedjeljak je proveo još četiri sata u stomatološkoj ordinaciji. Na drugu utakmicu je stigao natečenog lica, jedva je govorio, no to ga nije zaustavilo da briljira na dan kada bi Chyna proslavila 23. rođendan. - Igrao bi i bez pola glave, nisam želio propustiti utakmicu na njezin rođendan. Sve što radim je za moju sestru, znam da me gleda i želio sam pobjedu na njezin rođendan - kazao je Thomas. Isaiah Thomas bio je junak utakmice, ubacio je 53 koša što je njegov rekord karijere Međutim, nije sve krenulo po planu domaćina. Gosti su sjajno ušli u utakmicu i nakon prve četvrtine vodili su 42:29 uz 19 koševa Johna Walla. Međutim, Boston se vratio već u drugoj četvrtini. Celticsi su taj igre dobili 35:25. Na otvaranju treće dionice domaćin je izjednačio (67v67) i u nastavku smo gledali izjednačenu utakmicu. Wizardsi su početkom posljednje dionice pobjegli na +7 (91:84), no Boston je uzvratio okrenuvši rezultat u svoju prednost (102:99). U neizvjesnoj završnici gosti su 30 sekundi prije kraja tricom Otta Portera poveli 114:112, a 14 sekundi prije kraja je izjednačio Thomas realiziravši dva bacanja. Gosti su imali priliku za pobjedu no Wall je promašio. Boston je dobio produžetak sa 15-5, a završilo je s konačnih 129:119. - Nakon svega što je Thomas prošao zadnjih dana zabio je 53 koša. Bio je sjajan, ali i ostali su povukli u pravom trenutku - kazao je trener domaćeg sastava Brad Stevens. Al Horford je u domaćim redovima zabio 15 koševa uz 12 skokova, dok su Jae Crowder i Avery Bradley dodali po 14 koševa. Kod gostiju Wall je završio utakmicu sa 40 koševa i 13 asistencija. Markieff Morris je zabio 16, a Bradley Beal i Marcin Gortat su zabili po 14 koševa. Naš Bojan Bogdanović na terenu je proveo samo osam minuta uz promašena oba pokušaja za tri poena. "Bila je ovo sjajna utakmica, obje momčadi su izgarale i igrale sa svim srcem. Nažalost, pobjeda je otišla na stranu domaćina," kazao je trener Wizardsa Scott Brooks. U drugom susretu večeri Golden State Warriorsi su pobijedili Utah Jazz 106-94 i u polufinalu Zapada poveli 1-0. Warriorsi su na poluvremenu vodili 12 koševa razlike (58-46) i potom su u nastavku obranili vodstvo. U redovima doprvaka najefikasniji su bili Steph Curry sa 22 koša i pet asistencija, Draymond Green i Kevin Durant zabili su po 17 koševa, a Klay Thompson je dodao 15 koševa. Kod gostiju najefikasniji su bili Rudy Gobert sa 13 koševa, te Gordon Hayward i Roodney Hood sa po 12 koševa. Druga utakmica je 4. svibnja ponovo u Oracle Areni. 