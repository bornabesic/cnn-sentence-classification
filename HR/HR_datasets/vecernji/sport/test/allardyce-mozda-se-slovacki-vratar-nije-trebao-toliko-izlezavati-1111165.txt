U 1. kolu kvalifikacija za SP Engleska je u 95. minuti pobijedila Slovačku, a Sam Allardyce je tako postao deveti engleski izbornik u nizu koji je pobijedio u debiju. Adam Lallana zabio je prvi pogodak za reprezentaciju u 27. nastupu. Lallana je dosad u reprezentativnom dresu na suparnička vrata pucao 32 puta i napokon zabio! Engleska tako ima 13 uzastopnih kvalifikacijskih pobjeda, a u zadnja dva okršaja sa Slovačkom ima čak 49 udaraca na gol i samo jedan pogodak! Dok su Slovaci danas tek jednom zapucali prema vratima, i to neprecizno. - Kad imate igrača više, morate pobijediti. No, teško je bilo slomiti ih, više se trude, brane... Ali pobjeda je zaslužena - rekao je Allardyce, pa likovao zbog zavlačenja slovačkog vratara Kozačika, piše Goal. Naime, sudac Mažić produljio je utakmicu četiri minute, ali u toj nadoknadi Kozačik se izležavao nakon jedne akcije, pa je Mažić pustio je i taj posljednji napad Engleza, iako su predviđene četiri minute bile debelo prošle. - Možda se slovački vratar nije trebao toliko izležavati, možda bi završilo drugačije - istaknuo je engleski izbornik. 