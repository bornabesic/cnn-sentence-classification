Nakon što je ove sezone doživio niz razočaravajućih rezultata u dresu Swansea Cityja, jedan od najboljih islandskih nogometaša Gylfi Sigurdsson (27) nada se kako će protiv Hrvatske imati razloga za zadovoljstvo. - U Zagrebu nas očekuje teška utakmica. Hrvatska ima jednu od najboljih reprezentacija u Europi. U svojim redovima ima niz sjajnih igrača - kazao je Sigurdsson za domaće medije. Sigurdsson od 2014. nosi dres Swansea Cityja. Velšani se trenutačno nalaze na 19. mjestu engleskog prvenstva sa svega pet bodova u prvih 11 kola. Međutim, reprezentacija gura sjajno. Island se nakon tri kola skupine I kvalifikacija za SP 2018. godine nalazi na drugom mjestu sa sedam bodova koliko ima i vodeća Hrvatska, no vatreni imaju bolju razliku pogodaka. Za četvrtfinalista posljednjeg EP-a to je najbolje otvaranje nekih kvalifikacija i ne čudi što odabranici izbornika Heimira Hallgrimssona u Zagreb dolaze s mnogo optimizma. - Za nas je to iznimno važna utakmica. Mnogo bi nam značio pozitivan rezultat. Ako odigramo najbolje što znamo, sve je moguće - dodao je islandski veznjak. S mnogo optimizma utakmicu u Zagrebu dočekuje i branič Fulhama Ragnar Sigurdsson. - Gostovanje u Hrvatskoj bit će pravi ispit, no vjerujem da možemo napraviti veliku stvar. Sve se promijenilo. Sada u utakmice ulazimo razmišljajući o pobjedi. Dobar je to osjećaj - kazao je dodavši:  - Hrvatska ima poznatije igrače i velike zvijezde, ali imamo izgleda. >> Tjednik Max! i sport Večernjeg lista pratite i na Facebook 