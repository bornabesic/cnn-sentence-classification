U posljednjoj utakmici 23. kola prvenstva Hrvatske za košarkaše Cibona je u KC Dražen Petrović svladala Cedevitu sa 71:69 (16:20, 20:15, 18:22, 17:12). Junak pobjede Cibone bio je Paolo Marinelli koji se odlično sjurio pod obruč Cedevite i pogodio za 70:69 11 sekundi prije kraja. Cedevita je potom spustila loptu na svog kapetana Miru Bilana koji je 2.3 sekunde prije isteka vremena zaustavljen osobnom pogreškom. No, Bilan je promašio oba slobodna bacanja i tako propustio dovesti svoju momčad u vodstvo. Željko Šakić je uhvatio loptu nakon drugog Bilanova promašaja, potom pogodio prvo i namjerno promašio drugo slobodno bacanje, a Cedevita nije imala vremena za mogući koš za preokret. Šakić je sa 19 koševa i 13 skokova bio najbolji kod Cibone, Luka Žorić je dodao 18, a Marinelli 14 poena za pobjednike, dok su Rashad James sa 15 i Toni Katić sa 13 ubačaja bili najefikasniji kod Cedevite. Tri kola prije kraja ligaškog dijela natjecanja Cibona i Cedevita imaju omjer pobjeda i poraza 17-6, kao i Jolly JBS te se ta tri sastava nalaze na trećoj, četvrtoj i petoj poziciji. Na vrhu je Split sa 20-3, drugi je Šibenik sa 19-4, a Zadar je šesti sa 16-7. >> I Reynolds zaprijetio raskidom ugovora s Cibonom 