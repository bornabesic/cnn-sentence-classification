Gregg Popovich jedan je od najpoznatijih košarkaških trenera u NBA ligi, a često oduševljava svojim izjavama. Poznati strateg, rođen je u East Chicagu, gradiću u Indiani, a korijene vuče iz Europe. Naime, baka mu je Hrvatica, a djed Crnogorac. U njegovo košarkaško umijeće rijetki sumnjaju, a nakon jučerašnje izjave zadobio je dodatne simpatije. Njegov San Antonio izgubio je od Chicaga, a on je svojim košarkašima očitao lekciju. - Ne sjećam se kad smo zadnji put igrali ovako. Košarkašima treba motivacijski govor? Ljudi, molim vas. Za novac koji dobivaju, oni uvijek moraju biti spremni, rekao je Popovich pa nastavio: - Ako ste vodoinstalater i ne radite svoj posao, u budućnosti nećete imati posla. Zar vodoinstalateru treba motivacijski govor? Ako doktor napravi nešto krivo na operaciji, vjerojatno više neće biti doktor. Zbog čega bi onda košarkašima trebao motivacijski govor? Oni moraju dolaziti spremni na utakmice, to se zove zrelost. Pa to im je posao, rekao je ljutiti Popovich i oduševio Amerikance koji su nahvalili njegovu originalnu izjavu. 