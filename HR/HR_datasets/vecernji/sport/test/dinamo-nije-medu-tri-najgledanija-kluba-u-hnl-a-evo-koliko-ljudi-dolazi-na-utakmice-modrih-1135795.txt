Nije ni čudo na nam susjedi hrle ususret, u eventualnu buduću regionalnu nogometnu ligu, prije svih Srbi, Makedonci i Crnogorci, kada im je prosjek gledanosti u ligi oko dvije tisuće ljudi po utakmici, a u Crnoj Gori čak ni 600! Jedino je u Premier ligi BiH prosjek gledanosti oko pet tisuća ljudi po utakmici (podaci iz Avazova Sporta), a tu brojku dosegla je zahvaljujući velikom interesu navijača Sarajeva, Željezničara, tuzlanske Slobode i mostarskog Zrinjskog. Nogometni incest Prosjek je gledanosti u Srbiji (16 klubova) 2148 gledatelja, u Makedoniji (12 klubova) oko 2000, u Sloveniji (10 klubova) samo 1307, a u Crnoj Gori (12 klubova) mizernih 571 gledatelj. U crnogorsku ligu savršeno bi se, primjerice, uklopila zagrebačka Lokomotiva čije domaće utakmice prosječno gledaju samo 622 gledatelja. Tanašno opravdanje lokosima može biti činjenica da su klub-beskućnik ili podstanar u zapuštenoj Kranjčevićevoj, dok im na ruku nikako ne ide onaj “nogometni incest” s Dinamom, kako je odnose tih dvaju klubova nazvao Joško Jeličić. Publiku se, naime, ne može prevariti, ona i te kako dobro zna da Dinamo zahvaljujući suradnji s Lokomotivom u svako prvenstvo ulazi s 12 bodova više u odnosu na konkurenciju. Ta mu je sigurna startna prednost primjerice omogućila naslov prvaka prošle sezone, kada su plavi završili prvenstvo s osam bodova više od Rijeke (85-77). A kakva je ove sezone gledanost na stadonima Hrvatske nogometne lige? Zanimljivo, bilježimo blagi rast u odnosu na prošlu sezonu, za 225 gledatelja po utakmici, ali opet je to prosjek od samo 2686 gledatelja po utakmici, što je za razvikanu ligu s 10 klubova ipak podbačaj. Naše je četverokružno natjecanje samo prve sezone (2013./2014.) imalo prosjek veći od tri tisuće ljudi po utakmici (3202), a u sljedeće je dvije sezone krivulja gledanosti padala. Nije li to ipak zabrinjavajući podatak i putokaz za razmišljanje – trebamo li našoj publici ponuditi još nešto osim monotonoga maratonskog domaćeg natjecanja? Naime, to je jedna od ideja vodilja konstruktora regionalne lige. Najveću prosječnu gledanost na domaćim utakmicama u HNL-u već godinama ima Hajduk. Ove sezone ona iznosi 9945 gledatelja po utakmici, što je iznenađujući porast u odnosu na prošlu sezonu (9246) uzmemo li u obzir da je Hajduk opet već puno prije kraja polusezone izvan svih kombinacija za trofeje. Koliko bi tek publike bijeli imali da su u ravnopravnoj utrci s Rijekom i Dinamom? Dinamo je ove sezone tek četvrti po gledanosti u HNL-u. Uz Hajduk i Rijeku, ispred njega je sada i Osijek. Plavi imaju 3321 gledatelja u prosjeku kod kuće, a prošle sezone imali su 3875 ljudi. S time da Boysi tada nisu dolazili na utakmice, a ove sezone su opet na tribini. Kao i u Hajdukovu slučaju, i u Dinamovu dolazimo do svojevrsnoga apsurda: što su plavi publici odbojniji, to su inozemni skauti na tribinama brojniji, a Dinamovi “izlošci” traženiji: Soudani, Ćorić, Benković... Za to Dinamu treba skinuti kapu, jer neatraktivna liga prodala je Pjacu, Roga, Brekala... U Austriji brojke dvostruke U usporedbi s ligama s 10 klubova na zapadu, HNL debelo zaostaje. U uređenoj ligi poput austrijske, u kojoj nema klubova-sestara i stadioni su vrhunski, prosječno je 6911 ljudi na utakmici (prošle sezone 6271). U Švicarskoj je taj prosjek 10.188 (prošle sezone 10.753). U Mađarskoj, koja ulaže u nogometnu infrastrukturu, prosjek je manji nego u Hrvatskoj, samo 2538. Razlog? Kronični nedostatak talenata i nogometnih zvijezda.  