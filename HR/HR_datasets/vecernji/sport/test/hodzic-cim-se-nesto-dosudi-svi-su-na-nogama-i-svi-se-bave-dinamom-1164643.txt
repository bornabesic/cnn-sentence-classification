Visoko iznad travnjaka u Maksimirskoj 128, na četvrtom katu zapadne tribine, liftom se dovezlo nekoliko odabranih plavaca. Redom svi nasmijani, jedva čekaju derbi protiv Hajduka, a četiri boda zaostatka za Rijekom kao da ne postoje. Jedino se Sammir ponašao sukladno vremenu. Pomalo bezvoljan i umoran, odgovarao je na pitanja. Za Dinamo bi bilo bolje da na terenu ipak bude malo živahniji od dosad prikazanog nakon povratka. No, za derbi s Hajdukom svi su spremni. Bolji smo od Hajduka – Bolji smo, moramo pobijediti. Sve govori da smo bolji i to moramo pokazati – kazao je Sammir koji se nada naslovu prvaka. – Moguće je. Četiri boda razlike uopće nije puno. Ne ovisi samo o nama nego i o Rijeci, moramo navijati da negdje kiksaju... ali prvenstvo je sada zanimljivije. I Osijek je dobar, Rijeka se digla, sada HNL izgleda puno bolje. Nadam se da će tako ostati, to je dobro za hrvatski nogomet i Dinamo. Za razliku od Sammira, s druge je strane dosta veseliji Armin Hodžić. I ima zašto biti, mladi BiH igrač raspucao se ove sezone. U 1275 odigranih minuta u HNL-u, zabio je 12 pogodaka. A baš kao i Dinamovu povratniku, ova mu je sezona zanimljiva. – Sad je, ajde da kažemo, zanimljivo prvenstvo, Rijeka je na par bodova ispred nas, ali da smo bili ovakvi u prvom dijelu sezone, ne bi bila takva situacija. Sada nas prvo čeka Hajduk. Dosta solidno se pripremamo, slušamo trenera. Suđenje ne bih komentirao. Penali, kazne... previše se svi bave Dinamom. Nešto malo se dogodi i odmah se sve diže – kaže Hodžić koji je na najbolji mogući način iskoristio ozljedu Ángela Henríqueza i postao prvo ime modrog proljeća. – Laska mi to, ali želim napredovati. To sam i prije govorio – da mi treba kontinuitet igara i onda se sve vrati uz trud i rad. Dosta je dugo Hodžić u Dinamovu dresu, otkako je 2014. godine Liverpool zamijenio Zagrebom u kojemu ima društvo. – Svi smo si dobri. Tu je Gojak, moj sunarodnjak, s njim sam jedan od najboljih, ali atmosfera u momčadi je općenito dobra. Trener je dobar prema svakom igraču, želi komunicirati sa svima, svlačionica ga dosta voli. Real će osvojiti Ligu prvaka Da, svlačionica voli Peteva, a Hodžić Ligu prvaka. Na sam spomen elitnog natjecanja zjenice su mu se proširile. – Navijao sam za Bayern, Real je prošao dalje i vjerojatno će osvojiti Ligu prvaka. Ligu prvaka, u kojoj je Armin, u važnim utakmicama ostajao izvan zapisnika, a sada je postao glavni adut. No, iako je jednom rekao kako je Dinamo najveći klub na ovim prostorima, o inozemnoj karijeri ipak sanja. – Trenutačno sam fokusiran na Dinamo, ali svi ciljamo inozemstvo. Najviše volim njemački nogomet, ali vidjet ćemo – kaže ponajbolji igrač modrih Armin Hodžić. 