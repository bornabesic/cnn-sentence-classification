Hrvatska nogometna reprezentacija u Svetom Martinu na Muri marljivo trenira i priprema se za predstojeće Europsko prvenstvo. Pud budnim okom našeg izbornika Ante Čačića, naši igrači treniraju dva puta dnevno, a u petak će protiv Moldavije odigrati i prvi pripremni susret. - Malo se osjeća umor nakon težih treninga u zadnja dva dana, ali to je normalno u ovom dijelu priprema. Želimo se što bolje pripremiti u naredna dva tjedna kako bismo na EP-u dali svoj maksimum. Razmišljamo prvo o Moldaviji, trebamo pokušati odigrati što bolje, kazao je za stranicu HNS-a Ivan Strinić za koji se nakon dugog izbivanja vratio u reprezentaciju. - Čačić i ja susreli smo se poslije jedne utakmice, malo porazgovarali i izbornik je očito bio zadovoljan. Presretan sam što me pozvao nakon godinu i pol dana neigranja za reprezentaciju. S obzirom na to da sam ovdje, naravno da se nadam minutaži, no vidjet ćemo koga će izbornik postaviti. Nisam imao kontinuitet utakmica u Napoliju, ali i to ima dobru stranu jer ću biti odmoran za EP, u najboljim sam nogometnim godinama i dat ću svoj maksimum. Strinić je pod vodstvom Slavena Bilića igrao na Euru 2012. godine i odradio ga vrlo dobro. - Imam iskustvo s EP-a 2012. godine i nadam se da ću ponoviti taj turnir, koji je bio dobar za mene, premda nije bio toliko dobar za reprezentaciju jer nismo prošli skupinu. No, igrali smo protiv finalista Španjolske i Italije. Hrvatska je danas definitivno kvalitetnija, iskusnija i bolja, bit će to drugačije nego 2012. i svi očekujemo prolazak skupine. Češka i Turska također imaju svoje kvalitete i bit će teško u svakom dvoboju. Zato moramo ići korak po korak. 