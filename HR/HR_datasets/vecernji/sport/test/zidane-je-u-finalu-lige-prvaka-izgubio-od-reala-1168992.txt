Na kraju je završilo očekivano, ali nakon 15-ak minuta činilo se da će biti neviđene drame na Vincente Calderonu. Naime, u uzvratnoj utakmici polufinala Lige prvaka nogometaši Atletica, koji su u prvom susretu poraženi s glatkih 3:0 na susjednom Santiago Bernabeuu, već u 16. minuti imali su 2:0 vodstvo. Statični trojac Atletica Čuda u nogometnu su rijetka, ali se isto tko i događaju, sjetimo se samo što je Barcelona napravila PSG-u u uzvratu. I ovdje je sve mirisalo na senzaciju. Stara je nogometna priča, ako rano zabiješ prvi gol, drugi pada sam, a onda je vatra. I bila je vatra, sve dok Karim Benzema nije prošao po korner liniji uz tri statična stupa Atletica, a Isco odbijanac pospremio u mrežu za 2:1. Tada je postalo jasno da je ovo ipak završena priča, da nova tri pogotka Atletico ne može zabiti. Luka Modrić smirio je momčad, prodao je par ‘fora’ susjedima, raširio Atletico, Real je držao posjed i samo čekao kraj. Doduše, mogla je ova utakmica i eskalirati jer je opasno zaiskrilo u nekoliko navrata. Iako su susjedi u Madridu, nisu baš u nekim naročitim dobrosusjedskim odnosima, pa je bilo rušenja, gaženja, natezanja, svađa, ali Cüneyt Çakır, turski sudac, sve je to uspio privesti kraju. Završila je tako jedna lijepa priča Atletico Madrida, ovo je bila posljednja europska utakmica ove momčadi na stadionu Vincente Calderon. Još će za vrijeme jedne utakmice, one u španjolskom prvenstvu kad im dolazi Athletic Bilbao, vozila prolaziti ispod tribine, jedine natkrivene na tom sad već starom stadionu što su osjetili navijači koje je oprao posljednji europski pljusak nekoliko minuta prije kraja. Uskoro će na tom stadionu ‘napadački’ trojac biti TNT, naime, odletjet će sve u zrak, a Atletico Madrid igrat će na svom novom, 16 kilometara od ovog udaljenom stadionu. Pjesma je ispratila igrače Atletica, ali zapjevali su i dečki i svlačionici Reala, otišli su u finale gdje ih čeka Juventus, snage će odmjeriti 3. lipnja na nacionalnom stadionu u Cardiffu. Luka Modrić odigrao je cijelu utakmicu, opet je bio mozak momčad, znao je kada povući, kada driblati, kada vratiti i sve zaustaviti. Mateo Kovačić ostao je kod Reala na klupi, a zbog oporavka nije za Atletico Kandidirao Šime Vrsaljko. Četiri Hrvata u Cardiffu Kako bilo, imat ćemo četiri naša igrača u finalu, po dva na svakoj strani, s time da Pjaca neće konkurirati zbog ozljede, ali bit će tamo, ne sumnjamo u to. U Madridu smo se oprostili od Europe na Vincente Calderonu, uz odličnu utakmicu, nadajmo se takvima i na novom stadionu Atletica. No, sad Real ima priliku postati prva momčad koja je obranila naslov pobjednika Lige prvaka, a s time bi i naši Luka Modrić i Mateo Kovačić ušli u povijest. A moglo je sve drukčije završiti kad je Atletico poveo s 2:0 nakon 16 minuta: - Nije bilo straha ni tada, ma ni u jednom trenutku. Znali smo da će ovo biti opaka utakmica, ali ni kod 2:0 nismo se prepali, nakon ta dva primljena gola kojima se nismo nadali, sve smo kontrolirali, a onda je Benzema je napravio sjajnu stvar svojim prodorom, puno toga nam je omogućio - govorio je nakon utakmice lijevi bek Real Madrida Marcelo. Finalu se već sada treba veseliti, repriza je to finala iz 1998. kada je Real slavio 1:0 pogotkom Mijatovića, a Zidane je tada bio na pogrešnoj strani, Juventusovoj. Hoće li sad biti na pravoj? 