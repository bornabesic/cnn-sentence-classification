Pripreme vatrenih za operacije Kosovo i Finska naišle su na prvu, gotovo nepremostivu prepreku. Ostali smo bez kapetana Luke Modrića (94 nastupa/11 pogodaka), a to obično ne sluti na dobro. Real Madrid vrlo tajnovit Modrić je, nažalost, stradao na Realovom treningu još prekjučer, a njegov klub o ozljedi je izvijestio tek jučer. Službenim putem, preko Realove stranice, ali bez izjave trenera Zinedinea Zidanea. Službeni Real Madrid za sada tvrdi kako će Modrić zbog ozljede lijevoga koljena propustiti prvenstvenu utakmicu s Eibarom u gostima (nedjelja, 16.15), dok neslužbeni kanali govore o ozbiljnijem oštećenju lijevoga koljena zbog kojega će Luka pauzirati tri do četiri tjedna. Dakle, Modrić do daljnjega ostaje na tretmanima u Madridu, i ne dolazi na okupljanje vatrenih. Čim je krhki Luka Modrić u pitanju, lovi nas jeza od pomisli na novi zdravstveni problem, jer niti jedan naš reprezentativac nije prošao takvu kalvariju s ozljedama u posljednje dvije godine. U studenome 2014. godine, na kvalifikacijskoj utakmici Italija – Hrvatska u Milanu, otkinuto mu je hvatište mišića, zbog čega je pauzirao tri mjeseca. Tek što se bio vratio na travnjak, u travnju prošle godine na utakmici protiv Malage, stradalo mu je desno koljeno, pa je Luka tada ekspresno zaključio sezonu propustivši kvalifikacijsku utakmicu protiv Talijana na Poljudu (1:1). Sreća u nesreći, sada je u pitanju lijevo koljeno, ozljeda koja nema veze s prijašnjima, ali opet dovoljno zabrinjavajuće. Kako će izgledati reprezentacija bez Luke Modrića? Nadamo se ne kilavo kao Real Madrid nedavno protiv Villarreala, kada je Zidane zbog odmaranja našega igrača pretrpio silne kritike. U sastavljanju momčadi za sraz protiv Kosova (6. listopada u Skadru), izbornik Ante Čačić ima dvije opcije za Lukinu zamjenu: Matea Kovačića, kojega koristi i Zidane (Hrvat ima sedam nastupa ove sezone), ili pak Marcela Brozovića, trenutačno na ledu u milanskom Interu. Tu je i manje vjerojatna varijanta s Rakitićem u pozadinskim redovima u tandemu s Badeljem, no to se vjerojatno baš ne bi svidjelo Raketi kod Čačića naviknutome na igranje na poziciji iza napadača. Igrali dobro i bez Luke Zanimljivo je da Hrvatska pod Čačićem uopće nema loša iskustva igranja bez Modrića. U prijateljskoj utakmici prošle godine naša je reprezentacija svladala Ruse u gostima 3:1, a na Euru u Francuskoj uspjela je šokirati favoriziranu Španjolsku 2:1. Tada su tandem defenzivnih vezista činili Milan Badelj i Marko Rog, i izgledali su – briljantno. Odsustvo Luke Modrića znači i promjenu vlasnika kapetanske vrpce. Preuzet će je Vedran Ćorluka, a njegov zamjenik bit će Ivan Rakitić. Nadamo se da je s Lukinom ozljedom došao kraj šokovima uoči dvije tako značajne kvalifikacijske utakmice. Podsjetimo, Čačić nakon pobjede nad Španjolcima ima poraz od Portugala i remi s Turcima. 