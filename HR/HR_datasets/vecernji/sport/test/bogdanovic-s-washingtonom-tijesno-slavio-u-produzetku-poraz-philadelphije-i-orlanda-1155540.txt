Philadelphia 76ers Darija Šarića sinoć su sa 100:112 izgubili od Los Angeles Clippersa na njihovom terenu, Bojan Bogdanović je sa svojim Washington Wizardsima slavio u produžetku protiv Portland Trail Blazersa 125:124, a Orlando Magic je izgubio od aktualnih prvaka Cleveland Cavaliersa.  Šarić je opet bio solidan s dvoznamenkastim učinkom, u 34 minute je ubacio 16 koševa uz pet skokova, dvije asistencije i jedan blok.   U 13 utakmica od 8. veljače  hrvatski reprezentativac ima prosjek od 19.6 koševa, 8.4 skokova i 3.7 asistencije po utakmici uz postotak šuta od 48.6 posto. Samo su Giannis Antetokounmpo, DeMarcus Cousins, LeBron James i Russell Westbrook upisali sličan učinak u istom razdoblju. Chris Paul je zabio 30 koševa, a DeAndre Jordan 19 uz 20 skokova za četvrtu pobjedu Los Angeles Clippersa u pet zadnjih utakmica. Clippersi su zaostajali 79-75 nakon tri četvrtine, ali su zadnji dio utakmice otvorili sa serijom 10:0 čime su preuzeli vodstvo. Los Angeles je porazio Philadelphia u 10 od ukupno 11 utakmica.  Richaun Holmes je bio najučinkovitiji u redovima Philadelphije sa 24 pogotka i devet skokova. Bogdanovićevi Washington Wizardsi su sa 125:124 nakon produžetka pobijedili Portland Trail Blazerse na njihovom terenu, a do pobjede ih je vodio raspoloženi John Wall sa 39 pogodaka. Bradley Beal je dodao 26 koševa za Wizardse kojima je ovo peta pobjeda u nizu. Bojan Bogdanović je odigrao 19 minuta i u tom je vremenu upisao 11 koševa i dva skoka. CJ McCollum je bio najučinkovitiji u redovima Portlanda sa 34 pogotka, a Damian Lillard je ubacio 33. Orlando Magic nije mogao pružiti otpor prvacima. Cleveland Cavaliers su sa 116:104 svladali Magic, a LeBron James je zabio 24 koša uz 13 asistencija i 12 skokova. Kyrie Irving je dodao 22 koša za Cleveland koji je prekinuo niz od tri poraza. To je bio deveti 'triple-double' za Jamesa ove sezone.  Kod Orlanda su četiri igrača imala dvoznamenkasti učinak. Nikola Vučević je bio najbolji strijelac sa 20 pogodaka i 16 skokova. Mario Hezonja je odigrao 14 minuta i zabio je sedam koševa uz dva skoka, a Damjan Rudež je na terenu proveo jednu minutu bez učinka.  Rezultati: Oklahoma City - Utah 112:104 LA Clippers - Philadelphia 112:100 Detroit - New York 112:92 Charlotte - New Orleans Pelicans    122:125 (produžetak) Orlando - Cleveland 104:116 Milwaukee - Minnesota 102:95 Miami - Toronto 104:89 San Antonio - Golden State 107:85 Memphis - Atlanta 90:107 Dallas - Phoenix 98:100 Portland - Washington 124:125 (produžetak) Sacramento - Denver 92:105 