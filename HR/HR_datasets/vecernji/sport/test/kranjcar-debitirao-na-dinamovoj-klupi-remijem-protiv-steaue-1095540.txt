Zlatko Kranjčar kao novi trener Dinama odigrao je svoju prvu utakmicu, upisao je remi s rumunjskim viceprvakom Steauom u utakmici bez pogodaka. Nije to bila nimalo loša utakmica, doduše vrlo tvrda, čvrsta, a pobjedu su mogle odnijeti obje momčadi iako je na kraju Steaua imala više prilika i bila bliža slavlju. Ježina prvi vratar Kao prvi vratar krenuo je Ježina i u prvom dijelu imao je čudesnu obranu, skinuo je jaku loptu ispod same prečke. Doduše, poslije mu je jedna lopta ispala, jednu je krivo procijenio. Ježina će, očito biti prvi vratar Dinama barem određeno vrijeme. Naime, Eduardo je još s Portugalom na Euru, a do Murske Sobote stigle su informacije da se neće ni vraćati u Dinamo, da će vjerojatno potpisati za lisabonski Sporting. Adrijan Šemper ide s mladom reprezentacijom na Euro u Njemačkoj, Dominik Livaković ima slomljen prst na ruci i još neko vrijeme nosit će gips. Dinamo je prijetio udarcima izvan 16 metara, pogotovu preko Antolića, pa je Fernandes imao veliku priliku, ali onda su dva "zicera" imali Rumunji. – Dok smo bili, recimo tako, u standardnijem sastavu, bilo je dosta čvrstine, žustrine. No, onda doše umor, a on donosi pogreške – kazao je Cico. Kada je napravio sve izmjene, kapetansku traku Dinamo nosio je Filip Benković, a debitirao je i Jonas, novi Brazilac u redovima Dinama. – Agresivan je, za tu poziciju defenzivnog veznog ima ono što treba, ulazi u duel, ulazi u igru – komentirao ga je trener Dinama koji je u poluvremenu posjeo svoje igrače na travu i svakom pojedinačno objasnio što treba raditi, što je radio dobro, što nije i otkrio nam što planira u ova dva tjedna do Vardara. – Radit ćemo na građenju igre, na agresiji, na igri prema naprijed, dosad smo imali premalo vremena za to. Tek za posljednju utakmicu na pripremama, kad nam tu budu i reprezentativci, onda bismo trebali već izgledati znatno bolje, ovo što ste sada vidjeli sigurno nije ono što ja želim – pričao je Kranjčar. Ono što je na tribinama stadiona u Murskoj Soboti vidio Goce Sedloski nismo saznali. Naime, trener Vardara, prvog suparnika Dinama na putu do Lige prvaka, bio je na utakmici, kad smo ga pitali što je vidio, samo je slegnuo ramenima. Stiže Ali Karimi Osim što će se Dinamu uskoro priključiti Pjaca, Čorić, Rog i Schildenfeld, u četvrtak bi trebao doći Iranac Ali Karimi, no on se tek treba dokazati. U Murskoj Soboti nije bilo braće Mamić, ali je došla skupina onih koji su protiv njih i izrecitirali svoj repertoar u drugom dijelu susreta, s vanjske strane stadiona, dok su s druge, također vanjske strane bili navijači Steaue, njih desetak. Iako se očekivalo da će Zdravko Mamić doći na utakmicu, nije se pojavio, iako je zvao i raspitivao se o rezultatu, sastavu. Zanimljivo, i mlađi Mamić zvao je iz Rijada i raspitivao se tko će igrati za Dinamo protiv Steaue. Dinamo u subotu igra s Pandurijem, a onda četiri dana poslije s Kopenhagenom generalku za Vardar. Za plave su igrali: Ježina (od 64. Šemper) – Stojanović (od 60. Olmo), Sigali (od 60. Musa), Soldo (od 46. Benković), Sosa (od 60. Matel) – Antolić (od 60. Šovšić), Machado (od 60. Jonas) – Soudani (od 52. Radonjić), Pavičić (od 46. Andrijašević), Fernandes (od 60 Gojak) – Henriquez (od 46. Hodžić). 