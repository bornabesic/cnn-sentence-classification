Kad se već činilo da je u prevelikom grču, jer je u prvom poluvremenu postigao samo dva koša, Cibonin 27-godišnji razigravač James Florence igrački je eksplodirao i sa sedam trica odnosno ukupno 25 koševa u drugom dijelu odveo svoju momčad u finale prvenstva Hrvatske, u kojem će igrati s Cedevitom. Učinio je to Florence u igri protiv svog prošlosezonskog kluba Zadra koji je napustio lani potkraj regionalne lige. Nisu ga redovito plaćali pa je otišao u Tursku. Mislim da to nije fer – Kasnili su nekoliko mjeseci, pa sam otišao u Tursku. Dotad sam bio u sjajnim odnosima sa suigračima, pa i s pomoćnim trenerima, no neki su, izgleda, okrenuli priču. Ne znam zašto, ali jesu. Kad sam otišao iz kluba, počeli su loše govoriti o meni. Mislim da to nije fer, no to me samo dodatno motiviralo. A svi oni koji su mu u Višnjiku skandirali “niger, niger” i nudili banane, potaknuli su Florenceovu inspiraciju i kanonadu koševa. Kad god bi postigao tricu, pogledao bi prema navijačima ili klupi Zadra i nasmijao se, a kad je ubacio sedmu tricu, jedan od Nazorovih pomoćnika pokazao mu je srednji prst. – U svakoj utakmici ove sezone, pogotovo u Zadru, bio sam meta. Svaki put kada bih promašio, ljudi s klupe vikali bi mi “Lijep šut” ili “Odličan posao”. Vikali su to i ovom prilikom, a ja sam našao trenutak da im uzvratim, i to na parketu. Zbog toga što je publika vrijeđala tamnoputog Amerikanca na rasnoj osnovi, KK Zadar kažnjen je s 10 tisuća kuna, a onda mu je stigla i tricaška kazna. – Naravno da me nekorektno ponašanje publike dodatno motiviralo. Uvijek možete reći da vas nije briga za te stvari, no dobar je osjećaj uzvratiti za takvo što. Bila mi je to najslađa pobjeda ove sezone. Za razliku od svojih pomoćnika, trener Zadra Ante Nazor nije Florenceu ništa zamjerio: – Čovjek se dobro zabavljao. Ja bih zaista želio da budemo kulturnije društvo i da nas neki Amerikanac ne bi trebao tome učiti. Uostalom, da je valjao ostao bi u Americi. No, prije svega moramo očistiti prljavštinu ispred svojih vrata. Osim spomenutih motiva pa i Zadrovih dugovanja prema njemu, Florence je imao još motiva koje je koristio kao pogonsko gorivo u tom polufinalu. Inspirirao me finale – Za takvu igru u drugom poluvremenu inspirirao me finale. Odlični smo ove sezone, do ovog polufinala postigli smo sve ciljeve osim posljednjeg s naše liste, a to je finale. A u finalu ga čega dvoboj s najboljim američkim razigravačem s ovih prostora – Jacobom Pullenom. – Jedva čekam da počne finalni niz, u kojem Cibona nije bez izgleda. Tako govore i njegov suigrač Filip Krušlin i trener Damir Mulaomerović. Obojica daju laganu prednost Cedeviti, ali ne umanjuju vlastite izglede da osvoje naslov. A koliko će on biti dohvatljiv uvelike će ovisiti i o Florenceu. >>Cibona na krilima Florencea pobijedila Zadar u odlučujućoj utakmici 