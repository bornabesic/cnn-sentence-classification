Dinamov savjetnik Zdravko Mamić u klupskim prostorijama ugostio je novinare srpskog Blica te im otkrio kako bi volio iz Liverpoola dovesti na posudbu napadača Marka Grujića. A nije tajna kako Mamić uživa velike simpatije u Srbiji pa mu stoga i tepaju iz Blica: - Gotovo da nema ljubitelja nogometa u Srbiji, navijača Zvezde ili Partizana, koji bar jednom nije rekao: „Eh, da nam je Zdravko Mamić“. Voljeli ga ili ne, jedno mu morate priznati - sposobnost i moć da napravi novac i stvori veliki klub - navode tamošnji novinari. Upitali su ga i kako to da je popularniji u Srbiji nego u Hrvatskoj. - Stoji s jedne strane žal i tuga, a s druge strane komplimenti što je moj rad više prepoznat u drugim sredinama nego u Hrvatskoj. Gdje god da se pojavim - bilo u Srbiji, BiH, Sloveniji ili bilo gdje u Europi, dobivao sam samo komplimente za ono što radim u Dinamu. Očito se radi o nekoj ljubomori, zavisti, ne znam kako bih drugačije to objasnio. Blicove novinare zanimalo je i je li bi Mamić prihvatio voditi Partizan ili Crvenu zvezdu. - Inače s tim ne bih imao nikakvih problema, zašto ne? Međutim, mislim da se moj kraj u nogometu bliži jer sam umoran. Vodit ću Dinamo dok budem mogao, a o drugim klubovima i ne razmišljam. Imao sam dosta ponuda i iz inozemstva, nudili su mi da kupe klub i da mi daju 50 posto vlasništva. Nisam otišao jer volim Dinamo i Zagreb. Tu sam, ne bih mijenjao sredinu - naglasio je Dinamov savjetnik i dotakao se svojih početaka. - Nedavno sam radio rezime života i mogu biti jako ponosan na sve što sam napravio. Kada bih se vratio još unazad, bila je to sofisticirana prodaja "levisica", stiropora i novina na stadionu. Bilo je tu i ranijih početaka tog biznisa. Sve što sam stekao u životu, stekao sam - sam. Nisam imao podršku bogatih roditelja ili stranke. Zaista sam sve stvorio sa svojih deset prstiju, bez ičije pomoći. Naravno da je tu bilo dobrih ljudi koji su mi bili pri ruci, ali sam se isključivo probijao sam - zaključio je Mamić. >>Za više sporta posjetite našu Facebook stranicu Večernji list - Sport 