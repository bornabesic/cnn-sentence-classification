Hajduk je oštrim priopćenjem odgovorio na odluku disciplinskog suca HNL-a Sašu Pavlovića koji je danas zbog izgreda navijača odlučio da će splitski klub jednu utakmicu igrati pred praznim sjeverom. "Hrvatski nogometni savez sustavno vodi politiku koja dovodi do praznih nogometnih stadiona ne samo kad je u pitanju nacionalna reprezentacija, nego čak i u značajnijem obujmu kad se radi o Hrvatskoj nogometnoj ligi. Dok u viziji vodstva HNS-a publika očito predstavlja nepotrebnu kulisu, mi u nogometu bez publike ne vidimo smisao.  Poznato je da na razini nogometne sezone više gledatelja bude na Poljudu nego na svim ostalim stadionima zajedno, a kad već našu publiku nisu uspjeli potjerati svojom politikom, sad su se odlučili na zabrane. Prazan sjever danas ili možda već u idućoj prigodi (prazan cijeli stadion u derbiju s Dinamom), nama ni u kakvom slučaju nisu željeni scenariji, a oni su gotovo svima očiti već mjesecima. Stoga još jednom naglašavamo da smo nedvosmisleno protiv ikakve vrste nasilja, no dok god se Savez bude bavio posljedicama, a ne uzrocima, rezultat će biti srozavanje kvalitete nogometa i prazni stadioni. Umjesto da priznaju svoj neuspjeh i odstupe, vodstvo Saveza nastavlja privatizirati nogomet i uzimati ga onima zbog kojih se i igra", objavio je Hajduk na službenoj stranici. >> Stigle kazne: Hajduk pred praznim sjeverom, Andrijašević propušta Dinamo! 