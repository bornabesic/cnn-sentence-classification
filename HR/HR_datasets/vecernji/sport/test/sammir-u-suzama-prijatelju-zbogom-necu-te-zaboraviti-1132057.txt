Zrakoplov s 81 putnikom, među kojim su bila 22 igrača brazilskog Chapecoensea, srušio se u Kolumbiji. Na kobnom letu bio je i Mario Sergio Pontes de Paiva, prvi Sammirov trener u brazilskom Atletico Paranaenseu. – Uvijek ću te pamtiti. Nikad neću zaboraviti sreću koju si izazvao kod mene kad si me pozvao da zaigram za prvu momčad Atletico Paranaensea. Imao sam 16 godina i bio sam najsretniji na svijetu. Neka te Bog zagrli, prijatelju. Hvala, hvala, hvala – riječi su kojima je bivši Dinamov igrač zahvalio treneru koji ga je uveo u nogometni svijet, piše 24 sata. Bilo je to 2004. Sammir je bio u juniorima Atletico Paranaensea, a Sergio Pontes vodio je prvu momčad. Atletico iz Mineira, klub u kojem je Sammir igrao, bio je dužan velik novac imenjaku iz Paranaensea. Nisu ga imali, pa su umjesto duga poslali Sammira. I tamo je kliknula ljubav. – Tamo sam napravio prve korake, bio je to moj nogometni početak. Nikad neću zaboraviti te dane – rekao je shrvani i utučeni Sammir. Sergio Pontes de Paiva nakon trenerske karijere prešao je u novinare i putovao je s momčadi Chapecoensea. Sammir je izgubio velikog prijatelja. 