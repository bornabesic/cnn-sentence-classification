Glavni direktor Dinama Tomislav Svetina u utorak je na konferenciji za novinare objasnio zašto je klub odlučio produžiti ugovor sa trenerom Ivajlom Petevim, te je napomenuo da, iako nema imperativa osvajanja prvenstva Hrvatske, trener dobro zna koliko je to važno za klub. - Petev je došao u vrlo teškom trenutku u klub i u kratkom vremenu uspio je sve posložiti. Svojim radom, što je bilo vidljivo i na pripremama za proljetni nastavak prvenstva, opravdao je povjerenje, te je postigao upravo ono što je bilo izgubljeno odlaskom Zorana Mamića, vratio je harmoniju u momčad, međusobno uvažavanje i povjerenje. To je razlog što smo predložili Izvršnom odboru kluba, a trener je prihvatio novi ugovor koji će trajati sljedeće tri godine, odnosno do 2020. - kazao je Tomislav Svetina. Do kraja prvenstva preostalo je još 16 kola, a Dinamo zaostaje šest bodova za vodećom Rijekom. U tih 16 kola očekuju ih dva međusobna dvoboja, 8. travnja u Rijeci (27. kolo), te u posljednjem kolu 27. svibnja u Maksimiru. - Produženje ugovora s trenerom Petevom je planski potez, nije napravljen pod imperativom osvajanja prvog mjesta. No, isto tako trener zna koliko nam je važno osvojiti naslov prvaka - rekao je Svetina. Dinamo je sezonu započeo sa Zlatkom Kranjčarom na trenerskoj klupi, a nakon njegove ostavke momčad je privremeno vodio Željko Sopić. Bugarski stručnjak Ivajlo Petev postao je trener Dinama prije četiri i pol mjeseca, i tada je potpisao ugovor do ljeta 2018. - Smatram da imamo dobru simbiozu, ja razumijem klub, a klub razumije moju viziju. Cilj je da Dinamo bude konkurentan klub u europskim okvirima - kazao je Petev. Ovog vikenda u nastavku prvenstva Dinamo u subotu dočekuje Slaven Belupo, a dan kasnije Rijeka gostuje kod trećeplasiranog Osijeka. - Na proljeće očekujem ofenzivniji Dinamo, želim da igramo napadački nogomet i da svi navijači budu sretni - dodao je Petev. Nakon što je tri godine bio tehnički direktor Hrvatskog nogometnog saveza, u Dinamo se vraća Romeo Jozak, koji od 1. ožujka ove godine postaje sportski direktor kluba.  Dosadašnji sportski direktor Marijan Vlak preuzet će ulogu glavnog skauta. - Romeo Jozak je cijeli život u nogometu, postavio je temelje i bio je direktor naše nogometne škole, koja je jedna od najboljih u Europi. Vjerujem da ćemo s njegovim iskustvom i energijom napraviti još veći iskorak. Htio bih zahvaliti Marijanu Vlaku, koji je novi glavni skaut. Vlak je isto bitan za klub, potpisao je ugovor na četiri godine, kao i Romeo Jozak - napomenuo je glavni direktor Dinama. - Zadovoljan sam svojim angažmanom u Nogometnom savezu, ali biti sportski direktor Dinama najveći je događaj u mojoj profesionalnoj karijeri. Ovo je velika čast i obaveza, i vjerujem da ćemo uspostaviti još kvalitetniji sustav rada u svim segmentima djelovanja struke. Također, veseli me što je trener Petev fanatik, koji razumije i voli svoj posao. Nadam se da ćemo zajednički naći najbolje rješenje za rezultate i atmosferu - istaknuo je Romeo Jozak. Treba reći i da je prije točno 17 godina klubu, nakon dvije promjene imena (HAŠK Građanski i Croatia), vraćeno ime Dinamo. >>Boysi će to vječno pamtiti: Dan kad je Zajec uskliknuo 'imamo Dinamo' 