Danas ćemo u Našicama (17 sati) dobiti novog prvaka Hrvatske u rukometu. Nexe dočekuje PPD Zagreb. Nedavno su u finalu kupa odlučivali sedmerci koji su otišli na stranu“plinara”. No stvari su se u tjedan dana dosta promijenile. Tako će na klupi PPD Zagreba danas u Našicama sjediti Kasim Kamenica. Trener koji je upravo u Našicama napravio velike rezultate. Bio je trener Nexea pet sezona u kojima su pet puta bili drugi u prvenstvu Hrvatske. – Karte su se okrenule. Pet sam puta silno želio pobijediti PPD Zagreb, a sada silno želim pobijediti Nexe – rekao je Kamenica. Koliko dugo niste bili u Našicama? – Uh, jako dugo. Otišao sam 2013. godine. Možda sam u međuvremenu bio tek jednom u tom gradu – istaknuo je trener PPD-a. Morate paziti da, kada uđete u dvoranu, ne sjednete na klupu Nexea... – Još uvijek držim koncentraciju. Tako da se takvo što neće dogoditi – naglašava Kamenica. Sigurno je da ćete dobiti veliki pljesak s obzirom na godine provedene u tom klubu? – Ne znam kako će me dočekati, ali mene zanima samo kako ćemo odigrati. U redu, za naslov nam treba pobjeda, neodlučeno i poraz do sedam razlike. No mene zanima samo pobjeda. Već u Gorici, na prvoj mojoj utakmici, vidjelo se da su dečki dobro prihvatili moje ideje. Na put idete danas, na dan utakmice? – Da, krećemo ujutro pa ćemo tamo biti na dnevnom odmoru u hotelu Park – ističe Kasim. Dok se momčad odmara, vi ćete vjerojatno posjetiti neke stare prijatelje u Našicama? – Imam dosta prijatelja, ali ću za vrijeme dnevnog odmora ostati uz ekipu. S prijateljima se mogu naći poslije utakmice – istaknuo je trener Zagrepčana. Momčad? – Ista kao u Gorici s tim da nam se priključuju Ivan Stevanović i Stefan Vujić koje sam odmarao – zaključio je Kamenica.