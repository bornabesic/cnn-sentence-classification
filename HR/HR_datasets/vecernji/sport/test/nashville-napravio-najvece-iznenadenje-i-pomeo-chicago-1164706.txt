Slavljem 4-1 pred svojim navijačima u noći sa četvrtka na petak hokejaši Nashvillea napravili su najveće iznenađenje prvog kruga doigravanja za Stanley Cup izbacivši u četiri utakmice Chicago koji je u osnovnom dijelu sezone bio najbolja momčad Zapadne konferencije NHL-a. I u četvrtoj utakmici najveće zasluge za pobjedu Predatorsa ima finski vratar Pekka Rinne koji je obranio 30 od 31 pokušaja gostujućih hokejaša. Rinne je u prve dvije utakmice odigrane u Chicagu ostavio Blackhawkse bez pogotka, a u četiri dvoboja primio je svega tri gola. Nakon prve trećine bez pogodaka, Predatorsi su u razdoblju od 30. do 51. minute izgradili tri gola prednosti pogocima Romana Josija (30, 51) i Coltona Sissonsa (49) te tako slomili otpor Chicaga. Gosti su nakratko vratili nadu u preokret golom Jonathana Toewsa (55), ali je Viktor Arvidsson (59) pogodio nebranjenu mrežu za konačnih 4-1. Otkako je uveden sadašnji sustav doigravanja, Chicago je postao prva momčad koja je imala status prvog nositelja, a završila natjecanje u prvom krugu bez ijedne pobjede. Nashville će u drugom krugu igrati protiv boljeg iz dvoboja St. Louisa i Minnesote u kojem St. Louis vodi 3-1, a peta utakmica se igra u Minneapolisu u subotu (21 sat po srednjoeuropskom vremenu). Aktualni prvak Pittsburgh pred svojim je navijačima svladao Columbus sa 5-2 i u pet utakmica izborio mjesto u drugom krugu doigravanja. Phil Kessel (10) je načeo obranu Blue Jacketsa, a Bryan Rust (22, 24) dotukao s dva brza pogotka na početku druge trećine. Ipak, William Karlsson (30) i Boone Jenner (33) vratili su Columbus u igru. Nada gostiju trajala je do 46. minute kad je Sidney Crosby pogodio za 4-2, a samo 51 sekundu poslije Scott Wilson je postavio konačnih 5-2. Vratar Penguinsa Marc-Andre Fleury je morao braniti čak 51 udarac od kojih je zaustavio 49 i još jednom se pokazao u sjajnom izdanju. NY Rangersi su još jednom šokirali navijače Montreala u prepunom Bell Centreu svladavši Canadiense sa 3-2 u produžetku za vodstvo 3-2 u seriji. Pobjednički pogodak postigao je Mika Zibanejad u 15. minuti produžetka, nakon što je domaća momčad dvaput vodila tijekom osnovnog dijela utakmice. Za 1-0 pogodio je Artturi Lehkonen (13). Izjednačio je Jesper Fast (16), a novo vodstvo domaćima donio je Brendan Gallagher (17). No, to je bio posljednji gol koji je primio Henrik Lundqvist. Brady Skjei je u 39. minuti izjednačio na 2-2 i s tim se rezultatom ušlo u produžetak u kojem su gosti stigli do pobjede i mogućnosti da u noći sa subote na nedjelju (2 sata) u svom Madison Square Gardenu izbace Montreal. Do šeste je utakmice stigla i serija Edmontona i San Josea nakon što su u noći sa četvrtka na petak Oilersi u svom Rogers Placeu svladali Sharkse sa 4-3 u produžetku, nadoknadivši zaostatak od 1-3. Patrick Maroon (6) je doveo Edmonton u vodstvo, ali su gosti odgovorili sa tri pogotka. Mikkel Boedeker (11), Patrick Marleuau (16) i David Schlemko (29) bili su strijelci za Sharkse. Mark Letestu (39) je smanjio zaostatak Oilersa, a utakmicu je u produžetak odveo Oscar Klefbom pogotkom u 58. minuti. Za pogodak vrijedan vodstva Edmontona 3-2 u seriji pobrinuo se David Desharnais u 19. minuti produžetka. San Jose će u noći sa subote na nedjelju (4.30 iza ponoći) pred svojim navijačima pokušati izboriti odlučujuću, sedmu utakmicu. >>Prijeti im četverogodišnja suspenzija: Jedan mladostaš izbjegao dati uzorak, drugi ga krivotvorio NHL doigravanje - rezultati, 20.4. ISTOČNA KONFERENCIJA Montreal - NY Rangers   2-3 (produžetak) (NY Rangers vode sa 3-2 u seriji) Pittsburgh - Columbus   5-2 (Pittsburgh je prošao dalje sa 4-1) ZAPADNA KONFERENCIJA Nashville - Chicago   4-1 (Nashville je prošao dalje sa 4-0) Edmonton - San Jose   4-3 (produžetak) (Edmonton vodi sa 3-2 u seriji)     