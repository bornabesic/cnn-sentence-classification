Luka Modrić odigrao je sjajnu utakmicu za Real u pobjedi protiv Manchester Cityja, a danas sa svih strana stižu pohvale na njegov račun. Engleski mediji vole ga još iz razdoblja kada je igrao u Premiershipu, a nakon ova dva dvoboja u člancima izražavaju žaljenje jer takva zvijezda više ne igra kod njih. Telegraph ga je sinoć proglasio igračem utakmice, a danas je dobio i kompliment od Uefe koja ga je izabrala u idealnu momčad polufinala. "Hrvat je bio odličan. Vukao je brojne napade zahvaljujući sjajnom prvom dodiru i inteligentnim dodavanjima. Kad je neposredno prije kraja izlazio iz igre, dobio je ovacije cijelog stadiona", opisuje Uefa igru hrvatskog reprezentativca. U momčadi su svoje mjesto našla još trojica realovaca (Carvajal, Kros, Bale), četvorica iz Atletica (Oblak, Juanfran, Godin i Griezmann) te trojica iz Bayerna (Alonso, Vidal, Alaba). Jedini klub koji je igrao u polufinalu, a nema svog predstavnika u najboljoj momčadi jest Manchester City. 