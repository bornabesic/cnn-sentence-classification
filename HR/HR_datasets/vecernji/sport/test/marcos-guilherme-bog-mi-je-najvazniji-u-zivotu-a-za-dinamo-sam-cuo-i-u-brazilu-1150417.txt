Tko je Marcos Guilherme (21), novi Dinamov nogometaš, koji bi plavima trebao pomoći da obrane naslov prvaka? Napadač, najbolje se snalazi na bočnim pozicijama, dešnjak je, krasi ga silna brzina, o čemu govori i nadimak kojeg je imao u Brazilu – “munja”! Već četiri godine igra prvoligaški nogomet, nastupio je za mladu selekciju Brazila (do 20 godina). Što biste istaknuli kao svoju vrline, igračke i osobne? – Brzina mi je najveća vrlina, zbog toga sam dobar napadač. U privatnom sam životu miran i skroman, ne izlazim previše, draže mi je provesti večer s obitelji – rekao nam je Guilherme s kojim smo razgovarali uz pomoć prevoditeljice Eve Mandić, studentice 5. godine portugalskog i engleskog jezika na zagrebačkom Filozofskom fakultetu. A mane? – U svakoj utakmici želim biti što bolji, pa nekad to ne ispadne dobro, gdjekad mi nedostaje mirnoće. Mane u osobnom smislu? – Ne znam, pokušavam iz dana u dan biti što bolji čovjek... Jeste li trenutačno zreliji kao nogometaš ili kao osoba? – Jedno je povezano s drugim. Gledajte, sad ću prvi put živjeti sam, daleko od kuće i obitelji. A to nije u početku lako i trebat će mi vremena za privikavanje na takav način života. Isto kao što će mi trebati vremena da se priviknem na europski način igranja nogometa. Na život u Zagrebu još se privikava, grad mu se na prvi pogled svidio, Zagrepčani su ga oduševili pristupačnošću. Sviđa mu se hrvatska hrana, iako mu zasad najviše nedostaje – brazilski grah... Ulaže u nekretnine – Obožavam grah, u Brazilu sam ga jeo gotovo svakoga dana. Guilherme se, zanimljivo, ne žali na zagrebačku hladnoću... – Odrastao sam u Itarareu, gradiću s 50.000 stanovnika kraj São Paula, ali smo preselili u obližnji grad Curitibu, tamo mi i sad obitelj živi. A u toj je Curitibi vrijeme znatno lošije nego u Zagrebu, tako da nisam šokiran ovom niskom temperaturom. S pet godina se zaljubio u nogomet. – Svaki sam trenutak provodio s loptom. Osim što me držala ljubav prema lopti, želio sam napraviti sve da financijski što ranije pomognem obitelji. Naime, živjeli smo skromno, nismo, istina, bili u faveli, mogli smo se svrstati u srednji sloj. Majka mi je profesorica, otac policajac, imam brata i sestru, najmlađe sam dijete u obitelji. Kako ste se uopće odlučili na dolazak u Dinamo? – Oduvijek mi je san bio igrati u Europi! I kad sam dobio Dinamov poziv, nisam ni sekunde razmišljao, odmah sam prihvatio ponudu. Nije mi novac uopće bio važan, želio sam doći u Europu kako bih napravio veliku igračku karijeru. Jeste li prije potpisa za Dinamo ikada čuli za maksimirski klub? – Da, znam da su ovdje igrali Sammir i Eduardo, o njima se u Brazilu dosta govorilo i pisalo – kaže Guilherme, koji je postao 12. Brazilac u Dinamu. Jeste li prije dolaska poznavali Sammira i Eduarda, dvojicu svakako najpoznatijih Brazilaca koji su igrali u Dinamu? – Sammir je igrao u mom klubu, Atletico Paranaenseu, ali ja sam došao nakon njegova odlaska u Dinamo. Sad smo se upoznali, na pripremama u Turskoj, sjajan je dečko, pomaže mi da se što brže priviknem na novu sredinu. Njegovi potezi na treninzima su fenomenalni... Hoće li vam obitelj doći u Zagreb? – Nadam se da hoće. Ali, neće dugo ostati, budući da im neću moći posvetiti previše vremena, jer se moram usredotočiti na igranje nogometa. Imate li djevojku? – Oženjen sam, imam suprugu i sina, koji će uskoro navršiti prvu godinu! Supruga i sin žive s njezinim roditeljima također u Curitibi, tako da moji roditelji često viđaju snahu i unuka. Sin mi je najveći motiv u karijeri, želim mu omogućiti što bolji život, želim da ima sve ono što ja nisam imao kao dijete odrastajući u Brazilu. Što vam je najvažnije u životu? – Bog i religija, vrlo sam religiozan, pripadnik sam Evangeličke (luteranske) crkve. Na drugom mi je mjestu obitelj i sve obiteljske vrijednosti, a na trećem je mjesto moj posao, nogomet... Čega se najviše plašite? – Da ne razočaram ljude u poslu kojim se bavim! Ponekad osjetim strah od tog razočaranja i neuspjeha, od pomisli da neću ostvariti svoje snove... Što vam znači novac? – Nikad nisam bio posebno vezan za novac, ali predobro znam da je to sredstvo kojim mogu osigurati bolji život obitelji i sebi. Volite li skupe stvari? Vidimo da imate pozlaćeni sat, zlatnu naušnicu... – Ne patim na skupocjene automobile ili nešto slično. Većinu novca kojeg sam dosad zaradio uložio sam u nekretnine u Curitibi. Jeste li dosad već zaradili prvi milijun dolara? – Pa... Zbraja li se i ovaj ugovor s Dinamom, onda se može reći da jesam! Imate li hobi? – Volim otići u restoran i u kino pogledati dobar film. Najdraži mi je film “Facing the Giants” (hrvatski je prijevod “Vjerom do pobjede”, op. a.), a u slobodno sam vrijeme u Brazilu često – svirao violinu! Nisam je, na žalost, donio u Zagreb, ali uskoro ću je nabaviti, jer volim svirati. Slušam brazilski folk Jeste li svirali u nekom orkestru i kako ste uopće naučili svirati violinu? – Gledao sam neke koncerte na videu, pa sam tako naučio i svirati, samouk sam! Svirao sam i u crkvi... Kakvu glazbu slušate? Klasičnu, ili...? – Svašta pomalo, iako najviše volim brazilsku folk-muziku. Volite li sambu, karneval... – Ne! Nije to moj način života. To je za mene previše ludo, na karnevalima se događa previše pogrešnih stvari... Protiv koga Atletico Paranaense igra najveći derbi u brazilskom prvenstvu? – Protiv Curitibe! To su utakmice o kojima se danima priča... A znate li tko je Dinamov najveći suparnik u Prvoj HNL? – Rijeka, tako su mi rekli... A koji je Dinamov najveći derbi? – Rijeka? Ne? Ah, da, Hajduk, Hajduk! S koliko biste postignutih golova bili zadovoljni u dolazećih 16 proljetnih utakmica? – Ne mogu vam reći nekakvu brojku, ali pokušat ću zabiti gol na svakoj utakmici! Tko vam je igrački uzor? – Moram li izdvojiti jednoga, onda ću se odlučiti za Lucasa Mouru, napadača PSG-a, želio bih igrati kao on! Pele ili Maradona? – Pele! Pele je nogometni kralj, k tome je i Brazilac! Messi ili Neymar? – Hm... Messi, Neymar mora još dosta toga napraviti da bi došao na Messijevu razinu – kaže Guilherme, koji će na leđima imati broj 95. >>Sammir lovi rekord, a Rijeka prvu titulu! Hajduk je zadnji naslov osvojio kad je Gotovina još bio u bijegu 