Počela je nova NBA sezona. Cleveland Cavaliersi u svojoj su dvorani pobijedili New York Knickse sa 117:88. Aktualni prvaci bili su bez milosti. Cavse je u pobjedi protiv Knicksa predvodio LeBron James koji je imao 'triple-double' učinak, ubacio je 19 koševa, te je imao 14 asistencija i 11 skokova. Clevelandov razigravač Kyrie Irving ubacio je 29 koševa te imao četiri asistencije, dok je Kevin Love završio susret s 23 koša i 12 skokova. Kod gostiju usamljen je bio Carmelo Anthony s 19 koševa i pet asistencija. Golden State Warriorsi su dolaskom Kevina Duranta stvorili moćnu momčad, ali nije im baš najbolje krenulo na otvaranju sezone. U Oracle Areni košarkaši Golden Statea izgubili su od San Antonio Spursa sa 100:129. Kawhi Leonard bio je sjajan, a Warriorsima je ubacio 35 koševa. LaMarcus Aldridge imao je 'double-double' učinak (26 koševa, 14 skokova), a odličan je bio i Jonathon Simmons (20 koševa). Kod domaćina najviše su bili raspoloženi Kevin Durant (27 koševa) i Stephen Curry (26). Portland Trail Blazersi u svojoj su dvorani pobijedili Utah Jazz sa 113:104. Odlično je bio raspoložen Damian Lillard, koji je ubacio 39 koševa, te je imao devet skokova i šest asistencija. Kod gostiju je Joe Johnson ubacio 29 koševa. 