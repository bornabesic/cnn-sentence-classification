U derbiju 34. kola engleskog nogometnog prvenstva, velikom manchesterskom derbiju, City i United su na stadionu Etihad pred 54,176 gledatelja odigrali bez pogodaka. City je dominirao, imao veći posjed lopte i nekoliko izglednih prilika, no oslabljeni 'Crveni vragovi' su uspjeli sačuvati 'nulu'. Jose Mourinho nije mogao računati na šestoricu igrača. Zbog ozljeda su otpali Zlatan Ibrahimović, Paul Pogba, Marcos Rojo, Juan Mata, Phil Jones i Chris Smalling. Gosti su od 84. minute igrali s igračem manje nakon što je isključen Marouane Fellaini. Belgijanac je prvo dobio žuti karton zbog prekršaja nad Sergiom Aguerom, a samo nekoliko trenutaka kasnije i direktni crveni karton nakon što je Argentinca udario glavom.  Najbolju priliku na utakmici domaćin je imao u desetoj minuti kada je Aguero s nekoliko metara pogodio stativu. U sudačkoj nadoknadi Jesus Gabriel je zabio za City, ali je pogodak ispravno poništen zbog zaleđa. Na vrhu ljestvice je Chelsea sa 78 bodova, Tottenham na drugom mjestu ima 74 boda, Liverpool je treći sa 66 bodova, a slijede City sa 65 i United sa 64 boda. Arsenal je šesti sa 60 bodova i dvije utakmice manje. 