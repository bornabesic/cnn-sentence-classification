Hrvatski napadač Stipe Perica najzaslužniji je što je Udinese u nedjelju u 33. kolu nogometnog prvenstva Italije dobio Cagliari sa 2-1.  Stipe Perica, koji je ušao u igru u 65. minuti, već je u 70. zabio vodeći gol za Udinese, a potom je u 73. asistirao Gabrieleu Angelliju za 2-0.   Mogao je Perica postići još jedan pogodak u 75. minuti, ali je lopta pogodila vratnicu. Perica je ove sezone upisao ukupno 5 golova i 1 asistenciju. Drugi hrvatski nogometaš u redovima Udinesea  Andrija Balić ostao je na klupi za pričuve.   Raspoložen je bio i veznjak Mario Pašalić, koji je za AC Milan odigrao cijeli susret protiv gostujućeg Empolija. Pašalić je u 59. minuti izborio penal za svoju momčad, ali je udarac Susa obranio golman Empolija. U 74. minuti Pašalić se mogao upisati u strijelce, ali je njegov pokušaj bio trunku neprecizan.  Empoli je na kraju slavio sa 2-1, te je uhavatio važne bodove u borbi za opstanak. Za Empoli su zabili Levan Mchedlidze (40) i Mame Thiam (67), a strijelac za Milan bio je Gianluca Lapadula (72).  Hrvatski vratar Josip Posavec, koji brani za Palermo, doživio je pravu noćnu moru u prvih 26 minuta susreta u gostima kod Lazija primivši pet golova. U tih 26 minuta dva puta je mrežu zatresao Ciro Immobile (8, 9), a trostruki strijelac je bio Balde Diao Keita (21, 24pen, 26). Na kraju je Lazio pobijedio sa 6-2, a hrvatski veznjak Mato Jajalo igrao do 66. minute za Palermo.  Večeras vodeći Juventus dočekuje Genou, a u ponedjeljak se sastaju Pescara - AS Roma. >>Ćorluka se teško ozlijedio, izgubljen je do kraja kvalifikacija za SP? 