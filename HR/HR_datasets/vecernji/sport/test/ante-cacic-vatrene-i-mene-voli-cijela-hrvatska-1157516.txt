Kako život piše čudne priče, tako će 63-godišnji Ante Čačić, statistički jedan od najuspješnijih hrvatskih nogometnih izbornika, u petak prvi put otkad je preuzeo reprezentaciju igrati kod kuće pred punim stadionom. I dok se Čačić, ni kriv, ni dužan, u domaćim utakmicama još nikada nije naježio od maksimirskoga ambijenta, Modrić, Rakitić i Mandžukić gotovo su ga već zaboravili. Naime, poražavajuća je činjenica kako su prošle već tri godine otkad je hrvatska reprezentacija u Zagrebu igrala pred trideset tisuća gledatelja, bilo je to protiv Srbije, kada je izbornik još bio Igor Štimac. Ono što se u uređenom društvu podrazumijeva kao normalno, da se nastup nacionalne momčadi, satkane od planetarnih nogometnih zvijezda, tretira kao veličanstvena sportska manifestacija, kod nas je to nažalost priredba najvećega sigurnosnoga rizika. Stoga je i izbornik Ante Čačić, uoči okupljanja pred sraz s Ukrajincima (petak, 20.45), još jedom naglasio značaj ambijenta na stadionu. – Hrvatska nikada i protiv nikoga nema pravo tražiti alibi, pogotovo zato što nakon dvije godine (protiv Norveške je 2015. bilo 23.920 gledatelja, nap.a.) igramo pred svojim navijačima i želimo demantirati bučnu manjinu koja govori o bojkotu i tvrdi da se hrvatsku reprezentaciju ne voli. Ja kao izbornik nigdje u Hrvatskoj nisam doživio nikakvu nelagodnost, a hrvatska reprezentacija je puno više nego što misle neki pojedinci koji vole trovati – kazao je Ante Čačić, kojemu će u srazu protiv Ukrajine, više nego ikada prije, biti potrebna potpora s tribina. Čačićevo uživanje u naklonosti nepopularnoga nogometnoga režima doista je u ovom sudbonosnom trenutku za hrvatsku reprezentaciju – irelevantno. Vatreni su, kao nacionalna sportska svetinja, mnogo više od obične nogometne momčadi. Ljekoviti društveni eliksir u vremenu kada se uz nogomet vežu samo negativne konotacije. I zbog toga zaslužuju samo ovacije. Lovrenu vrata odškrinuta Hoćete li, s obzirom na Vrsaljkovu ozljedu, razmotriti mogućnost povratka Darija Srne u reprezentaciju?, bilo je pitanje za izbornika. – Isključivo sam usredotočen na one koje sam zvao, oni su najbolje što hrvatski nogomet ima i dat ću im punu podršku. Uvjeren sam da su s pravom ovdje, što je utakmica protiv Španjolske na EP-u i dokazala. Srna se prerano oprostio, igra na razini koja bi nam bila od koristi, ali o novim igračima možemo razmišljati nakon ove reprezentativne akcije – uzvratio je izbornik. Zašto ni ovom prigodom na popisu nema Dejana Lovrena? – Svima je jasno zašto ga nije bilo na Europskom prvenstvu, ali njemu su i dalje vrata reprezentacije odškrinuta. Sada nije pozvan jer od prosinca nema dovoljnu minutažu u Liverpoolu, imao je problema s koljenom. Siguran sam da će već u svibnju, bude li zdrav, biti u konkurenciji za reprezentaciju – pojasnio je Čačić. Na prijateljsku utakmicu u Estoniju (28. ožujka) neće putovati reprezentativci koje čekaju borbe za trofeje u domaćim natjecanjima i europskim kupovima. Osvrnuo se i na igrače s predpozivima. – Pašalić i Andrijašević dobili su predpozive jer zaista igraju dobro, ali to ne znači da pozvani igraju lošije. Trener sam trideset godina i ne želim nikome rušiti formu, ne želim nikoga zvati samo zato da bi se zadovoljila forma i da bih imao promenadu po svlačionici, a oni ne bi previše participirali. Igrače želim vraćati u njihove sredine u pravom natjecateljskom tonusu, da bismo u budućnosti svi zajedno imali koristi. Nije to previše populistički, ali s aspekta struke to je tako – dodao je Čačić. Kako gleda na Allegrijeve kritike prema Marku Pjaci? – Pjaca se razvija kako treba, strašno je potentan i siguran sam da će uspjeti. Radi u velikom klubu, u snažnoj konkurenciji, te igra i ispunjava sve što Allegri traži – zaključio je izbornik. Rasprodani istok i zapad U pretprodaji ulaznica za utakmicu s Ukrajinom rasprodane su istočna i zapadna tribina te u redovnoj prodaji ostaju ulaznice za sjevernu tribinu. Utakmicu Hrvatska – Ukrajina sudi Španjolac Antonio Miguel Mateu Lahoz, a delegat će biti Englez Barry Bright, činovnik koji je svojedobno drastično kaznio zvijezdu engleske reprezentacije Rija Ferdinanda s čak osam mjeseci neigranja zbog nedolaska na doping-kontrolu. Fifin inspektor za sigurnost u Maksimiru će biti Škot Kenny Scott. Tin Jedvaj je u reprezentaciji još od 2014. godine, uvijek na raspolaganju izbornicima i u vrlo dobroj formi u Bayeru, ima 21 godinu, pet nastupa za vatrene i tržišnu vrijednost 6,5 milijuna eura. Među ostalim, za nacionalnu momčad igrao protiv argentinskih (Messi, Agüero, Di Maria...) i španjolskih zvijezda (Iniesta, Morata, Nolito...). Jedina alternativa za poziciju desnoga braniča nakon ozljede Šime Vrsaljka. U reprezentaciji povremeno od 2014. godine igra Matej Mitrović, kod Ante Čačića se predstavio protiv Kosova (kada je postigao i prvijenac za reprezentaciju) i Finske, sada igrač Beşiktaşa, 23-godišnjak tržišne vrijednosti četiri milijuna eura. Požežanin impozantne stature, visok 187 cm, protiv Ukrajinaca bit će, u stoperskom tandemu s Domagojem Vidom, zamjena za ozlijeđenoga dokapetana Vedrana Ćorluku. Jedan od najvećih dobitnika ove sezone je Nikola Kalinić, ali samo na klupskom planu. Eksplozija u Fiorentini za sada nije mu donijela status prve špice vatrenih, no za utakmicu protiv Ukrajinaca ulazi u najužu konkurenciju. Već je demonstrirao kako može sjajno surađivati s Marijem Mandžukićem. Nikola u dresu reprezentacije ima 34 nastupa, postigao je 13 golova, 29-godišnjak tržišne vrijednosti 17 mil. eura. >>Je li moguće? Ako Bilić uspije u svojoj namjeri, navijači će ga obožavati! 