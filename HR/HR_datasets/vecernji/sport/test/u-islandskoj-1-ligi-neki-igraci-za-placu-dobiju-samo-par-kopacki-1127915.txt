Do prije 5-6 godina Island je bio reprezentacija na kojoj su najveći poboljšavali gol-razliku, no danas je jedna od najnezgodnijih reprezentacija u Europi. Bez igrača iz domaće lige Potvrdio je to i Euro u Francuskoj, na kojem su se senzacionalno plasirali u četvrtfinale. Kako je Island od nogometnog liliputanca došao do respektabilne reprezentacije, otkrili su nam islandski novinari. – U posljednjih četiri-pet godina Islanđani su počeli živjeti za nogomet. Pogotovo se vodi briga o omladinskim školama. Djeca paralelno idu u školu i treniraju u sjajnim zatvorenim dvoranama. Zbog uvjeta koje je savez stvorio igra se svih 12 mjeseci, a ne kao prije od travnja do listopada – kažu nam islandski novinari i dodaju: – Sve je krenulo početkom stoljeća, kada je bilo novca pa se sagradilo čak 180 nogometnih igrališta. Napredak je itekako očit, ali još imaju mogućnosti za napredak. – Liga nam je još dosta slaba pa domaći kvalitetni igrači rano odlaze van, najviše u Švedsku, Dansku, Nizozemsku i Belgiju. Od sadašnja 23 u reprezentaciji nijedan ne dolazi iz domaće lige. Islandska 1. liga još je uvijek poluprofesionalna, mnogi domaći igrači u prvoj ligi paralelno uz nogomet i rade. Ima domaćih igrača koji igraju samo za putne troškove ili se zadovolje time što besplatno dobiju kopačke. Mislim da su domaći igrači podcijenjeni jer mnogi stranci dobivaju solidan novac, a nisu ništa bolji. Inače, plan je da se liga profesionalizira za 3-4 godine – kaže nam islandski novinar. Obećana zemlja za Hrvate Nakon sjajnih igara islandski nogometaši u svojoj su zemlji postali zvijezde, što potvrđuje i podatak da je s reprezentacijom u Zagreb stiglo i 15-ak novinara. A u Maksimir ne stižu s bijelom zastavom. – Svjesni su izbornik i igrači da pojedinačno imate dosta kvalitetnije igrače, ali na Islandu su svi uvjereni da možemo pobijediti u Zagrebu – kažu islandski novinari. 