Dinamov napadač Angelo Henriquez u subotu je prepustio izvođenje 11-erca Taravelu jer se “nije osjećao dobro”, a zbog pomanjkanja samopouzdanja, kao i loše realizatorske forme, Čileanac će se zacijelo preseliti na klupu u derbiju s Rijekom (Rujevica, utorak, 20 sati). No, budući da trener Zoran Mamić nije zadovoljan ni Hodžićevim igrama, plavi će na Rujevici vjerojatno početi utakmicu bez klasičnog centarfora, s bokova će prijetiti Soudani i Fernandes. Zoki: Neće nas isprovocirati Na klupi će biti i oporavljenik Marko Pjaca, a na poziciji “lažne špice” igrat će sve bolji Marko Rog, koji se i na tom mjestu sjajno snalazi... – Najvažnije je da igram, a trener odlučuje o mojoj poziciji. Vjerujem u pobjedu na Rujevici, pet je kola do kraja i tim bismo bodovima osigurali naslov! Nadam se našem dobrom izdanju, spremni smo za veliki okršaj i utakmicu velikog uloga – kaže Rog. Na posljednjem gostovanju kod Rijeke, Dinamo je poražen 1:2, a utakmica se okrenula na stranu domaćina tek nakon isključenja Taravela. Da nije bilo te nepromišljenosti, možda bi prvak već danas bio poznat. – Bila nam je to dobra škola, razgovaramo s igračima i upozoravamo ih da ne nasjedaju na provokacije, kako se nešto slično ne bi ponovilo. Rijeka će opet biti čvrsta i agresivna, njihova je najjača snaga u zajedništvu, dat će sve od sebe za pobjedu, ali imat ćemo pravi odgovor na njihovu igru. Opet će sve ovisiti o nama – kaže trener plavih Zoran Mamić ne želeći govoriti o riječkim pojedincima. Ali, Rog je istaknuo jedno ime: – Marin Tomasov! Svakako je prvo ime Rijeke, moramo dobro pripaziti, posebno je opasan u protunapadima. No, zatvorit će ga naši braniči. Dinamo igra dobro, ali pobjeđuje minimalnim rezultatima! Realizacija je problem, potrebno je plavima mnogo šansi za pogodak, a ne treba očekivati da će na Rujevici, protiv agresivnog domaćina, Zagrepčani lako dolaziti u zgode. – Čudno je to. Najčešće pobjeđujemo s jednim pogotkom razlike i izgleda da se provlačimo. A objektivno je svaka od tih utakmica trebala završiti našim visokim pobjedama, s tri-četiri gola razlike! “Razbranjujemo” suparničke vratare, gađamo vratnice, promašujemo zicere... Moramo biti koncentriraniji u završnici i nadam se da će nam se otvoriti baš protiv Rijeke – smatra Rog, koji nam je na upit može li Dinamo izgubiti protiv Rijeke ovako odgovorio: Izjave Riječana nisu korektne – Vjerujem da nećemo doživjeti poraz! Ali, u sportu je sve moguće, vidjeli ste kako smo izgubili posljednji put na Rujevici. Ipak, siguran sam da se nešto slično više ne može ponoviti – smatra Rog, čije je ime velikim slovima upisano u bilježnicu izbornika Ante Čačića pri stvaranju popisa igrača za nastup na Euru. A trener Mamić govori da ga remi na Rujevici ne bi zadovoljio: – Iako bismo tim bodom zadržali lijepu prednost, idemo po sva tri boda! Želimo pobjedom potvrditi da smo najbolji, veselimo se derbiju u pravome ozračju i nadam se da će gledatelji vidjeti dobar nogomet – rekao je Mamić, osvrnuvši se i na posljednje reakcije iz Rijeke, u kojima optužuju Dinamo da je privilegiran kod sudaca: – Vrlo sam razočaran tim izjavama, jer riječki klub iznimno cijenim. Malo kad govorim o suđenju, ali doista bih želio da se analizira suđenje na našim posljednjim međusobnim utakmicama. Ima niz primjera pogrešnih sudačkih odluka na našu štetu, ali smo šutjeli, nismo željeli reći ni jednu jedinu riječ. I stoga ovakve optužbe iz Rijeke da se nama pomaže jednostavno nisu korektne – smatra Mamić. 