Mirko Cro Cop Filipović poprilično je aktivan na Facebooku otkako je u subotu u Japanu osvojio Rizinov Grand Prix. Hrvatski borac ovoga se puta osvrnuo na tretman koji je imao u javnosti. "Iako se ono što ću napisati odnosi na cijelu karijeru, osvrnut ću se samo na ovo posljednje poglavlje moje karijere. Još za vrijeme priprema za Rizinov GP bio sam meta otrovnih i zlih jezika, podcjenjivanja, omalovažavanja, naslova novinskih koji nemaju veze s onim što sam rekao i istinom. Ali, to nije bitno, bitno je da se piše i da je broj pregledanih članaka sto veći. Korektnost? Profesionalnost? Etika? Što je to? Iako je tekst ok napisan, ali koristiti 'klošar' u naslovu? Klošar? Krv sam pišao tijekom ovih priprema, nikada jače i napornije pripreme nisam imao, ni teže. Večernji trening je masakr od 18 do 20.30 sati, a u 22 kod dr. Bućana da mi punktira koljeno, odnosno da mi zabije igletinu u koljeno, da mi izvuče nekoliko šprica tekućine kojom se koljeno napuni, jer mi je koljeno ozlijeđeno. I sve sam progutao da nastupim i da dam sve od sebe. Navijanje sata u tri ujutro da bih stavio led da se smanji otok ne treba ni spominjati. I to sve u 43 godini. A niti sam gladan niti pohlepan kako neki misle, ali svako neka misli što hoće. A pisanje stvari koje ne odgovaraju istini, osporavajući moju profesionalnost, blago je rečeno nekorektno", napisao je Mirko. 