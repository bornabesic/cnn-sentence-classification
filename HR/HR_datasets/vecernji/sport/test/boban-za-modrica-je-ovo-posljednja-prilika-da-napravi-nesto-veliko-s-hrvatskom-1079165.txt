Bivši kapetan hrvatske nogometne reprezentacije Zvonimir Boban rekao je kako Hrvatskoj uvijek nešto nedostaje na velikim natjecanjima i da bi Svjetsko prvenstvo u Rusiji 2018. mogla biti posljednja prilika za Luku Modrića i ovu generaciju da učine nešto veliko. "Ova Hrvatska težak je protivnik za bilo koju momčad. Nesumnjivo, to je generacija koja puno obećava no ona još ništa nije postigla na nekom velikom natjecanju. Svjetsko prvenstvo 2018. za mnoge njezine članove mogla bi biti posljednja prilika, primjerice za Luku Modrića", izjavio je Boban za internetsku stranicu FIFA.com gostujući u Moskvi s predsjednikom FIFA-e Giannijem Infantinom. "Pogleda li se svaki igrač pojedinačno, vidi se kako svi imaju nogometnu inteligenciju i osobnost. No Hrvatskoj kao momčadi uvijek je nedostajalo nešto na velikim natjecanjima. Naš trenutak mogao bi doći 2018.", dodao je Boban. Na pitanje bi li sadašnja hrvatska reprezentacija mogla nadmašiti njegovu koja je 1998. osvojila brončanu medalju na Svjetskom prvenstvu u Francuskoj, bivši nogometaš Dinama i Milana rekao je : "Tome se doista nadam. No moguće je da je 1998. bila posebna i neponovljiva za hrvatski nogomet. Taj je uspjeh, nažalost, teret za ovu momčad, što je nepravedno, jer svaka generacija živi svoju vlastitu eru. Ne može se tražiti od aktualne momčadi da postigne jednake uspjehe jedne prijašnje generacije koja je ostvarila određeni uspjeh". Boban se prisjetio prvenstva i odličja prije 18 godina. "To je prvenstvo bilo doista posebno. Kada smo se vratili kući, svi su ondje bili ludi od sreće. Tada smo zapravo shvatili što smo postigli. Hrvatska je prvi put nastupila na Svjetskom prvenstvu i odmah osvojila treće mjesto. To se događa jednom u životu. Možda bismo otišli i dalje da nismo skupo platili moju pogrešku u polufinalu protiv Francuske. To su stvari koje se događaju", rekao je Boban. "Također čuvam i druga sjećanja poput onih kada sam pružao ruku protivnicima ili pružio ruku igraču koji je pao. Kada sam bio mlad, nisam smatrao važnima te trenutke, no sada ih cijenim", istaknuo je. Njemačka, Brazil i Argentina njegovi su favoriti za osvajanje Svjetskog prvenstva 2018. "U tu grupu ne bih stavio Italiju jer nema kvalitetu koju je ranije imala. No Italija je uvijek Italija pa je ne možeš potpuno isključiti", zaključio je Boban. 