Luka Modrić svojom je virtuoznošću i lucidnošću još jednom zadivio svijet, prezentiravši u remiju Reala protiv Barcelone (1:1) jednu od najdojmljivijih izvedbi svoje grandiozne karijere. Bio je to nastup za pamćenje, što će potvrditi i recenzije inozemnih komentatora. Razvikani celebrityji Ronaldo i Messi mogli su samo zapljeskati hrvatskom majstoru. – Modrić je ponovno svima očitao nogometnu lekciju. Izvanredan je bio u prvom poluvremenu, u drugom malo lošiji, ali na kraju asistencija je bila presudna. Pogodio je loptom Sergija Ramosa u srcu kaznenog prostora – ističe izvjestitelj Marce i dodaje: – Bilo ga je po cijelom terenu, s loptom i bez nje. Bio je jedan od najboljih igrača po točnim dodavanjima i drugi na utakmici po oduzetim loptama. Radnik i umjetnik. Najvažniji igrač i vođa. Asistent. Luka Modrić.   Kapetana hrvatske reprezentacije komplimentima je zasuo i katalonski list La Vanguardia, nazivajući ga “gospodarem terena”. – Hrvat je bio okosnica Real Madrida. Ukrao je loptu gotovo svakom igraču Barcelone, uključujući i Messija. Besprijekorno je čitao igru suparnika i vodio igru svoje momčadi. Uz to, asistirao je za gol. Kovačić najborbeniji u Realu I katalonski Sport Modrića označava najboljim igračem vodeće momčadi Primere (Real ima šest bodova više od Barcelone). – Na početku je više pozornosti obraćao na čuvanje Messija kojega je jedini on mogao zaustaviti, ali je poslije počeo i razvijati igru Reala. Za kraj vrhunske predstave upisao je i asistenciju. – Najbolji igrač El Clasica odigrao je spektakularno. Pazio je na sve, oduzeo mnogo lopti i vodio igru Reala – ističe list Mundo Deportivo. Britanski Daily Mail slaže se kako je Luka Modrić zasjenio sve ostale zvijezde Clasica, a ESPN tvrdi kako je on bio čovjek koji je presudio bitku na sredini terena. – Majstorska utakmica Modrića koji je imao 36 točnih od 37 dodavanja i koji je samo u prvom dijelu oduzeo 10 lopti Barceloni. Do 90. minute izgledalo je da će takav nastup Modrića biti uzaludan, ali je tada njegov ubačaj u mrežu pospremio Ramos – piše američki ESPN. Španjolski El Pais nastavlja u istom tonu. – Plesao je po terenu i bio noćna mora za suparnike koji su ga vidjeli kako se pojavljuje posvuda. Vrhunska partija u defenzivi i nevjerojatna igra s loptom u nogama. Prema specijaliziranom nogometnom portalu Whoscored.com, titulu igrača utakmice ponio je Sergio Ramos, ali s istom ocjenom kao Luka Modrić, 7,8. Ocjena obuhvaća uspješnost u dodavanjima, oduzete lopte, dobivene duele, naravno i asistencije i pogotke. Iza Ramosa i Modrića, najbolje ocijenjeni igrač Real Madrida bio je Lucas Vazquez (7,6), dok je Kovačić dobio 7,1, jednako kao i Rakitić i Messi u suparničkoj momčadi. Cristiano Ronaldo dobio je 6,9. Zanimljivo, Mateo Kovačić, zajedno s Carvajalom, bio je najborbeniji igrač utakmice s pet klizećih startova, a jedan manje imao je Ivan Rakitić. Mateo je i među top pet driblera Clasica, s dva driblinga (jednako kao i Ronaldo). Po jedan više imali su Messi i Vazquez. Uigrani Ramos i Modrić Prema svemu prikazanome u Clasicu, ali i tijekom cijele kalendarske godine, Luka Modrić ponovno se vinuo u zvjezdane visine, što će zasigurno biti valorizirano i u izboru za Zlatnu loptu. Kako god prošao u tom prestižnom izboru, u kojemu su naslovne uloge već godinama rezervirane za Ronalda i Messija, genijalni Luka za nas će biti najbolji na svijetu. Da mu nekim čudom i dodijele Zlatnu loptu, ne bi bilo nezasluženo. Usput, povijest se u Clasicu ponovila, samo su okolnosti ovoga puta bile nešto drukčije. Dakle, Modrić i Ramos u subotu su “kopipejstali” završnicu derbija iz ožujka 2013. Luka je tom zgodom u 82. minuti nabacio iz kornera, a Ramos nebeski skočio i glavom zakucao loptu u mrežu Barcelone za pobjedu 2:1. Bio je to, međutim, posve beznačajan gol jer Real je tada akcijom Modrić – Ramos tek bio smanjio Barcinu prednost na 13 bodova. Prijateljstvo je kod naših reprezentativaca oduvijek bilo jače od suparništva, pa su Modrić i Kovačić svoje dresove poklonili Ivanu Rakitiću. – Primljeni pogodak u završnici težak je udarac jer imali smo utakmicu pod kontrolom. Boli nas tako primiti gol, uzdrmani smo. Ne treba nas kritizirati, ideja igre bila je dobra. Kontrolirali smo utakmicu, bili blizu drugoga pogotka. No, prvenstvo je još dugo – kazao je Rakitić. 