Bura se i dalje ne stišava nakon subotnje utakmice Hajduka i Rijeke na Poljudu. Nažalost, najmanje se priča i piše o nogometu, uglavnom je tema huligan koji je natjeravao suca Zebeca, kao i ružni povici s tribina. Poljudom je u nekoliko navrata odjekivalo "ubij Srbina", a Armadu je Torcida provocirala transparentom na ćirilici "Morem plovi jedna mala barka", što je naslov četničke pjesme. U Hrvatskoj su gotovo svi osudili takve ispade, a reakcije dolaze iz Srbije. Ilija Petković, bivši srbijanski nogometaš i izbornik njihove reprezentacije, ne može vjerovati da se to događa. - Kakve mi imamo veze s njihovom utakmicom? Jesu li oni ikada vidjeli transparent na našoj utakmici uperen prema njima, rekao je Petković za Blic, koji je u pravu kada osuđuje ovakve ispade, ali istovremeno zaboravlja da se na košarkaškim utakmicama Crvene zvezde već nekoliko puta provocira s natpisom Vukovar na ćirilici, što su njihovi navijači napravili i u trenucima kada su naše dvije nogometne reprezentacije igrale u Beogradu. Petković je zatim dodao: - Pa ne mogu vjerovati. Ljudi idu po Mjesecu, traže vodu, a oni uzeli koplja u ruke. Čemu to vodi!? Pa, ljudi, dosta više. Incidenta na Poljudu dotaknuo se i Ljupko Petrović, srbijanski trener koji je u nekoliko navrata trenirao u Hrvatskoj. - Sad se vidi da nema šanse za regionalnu ligu, to su prazne priče. Zamislite kakav bi epilog bio da na Poljudu gostuju srpski klubovi kada je ovako protiv Rijeke. Čudan smo mi narod, svi mi s balkanskog podneblja. Stalno imamo neke nepotrebne razmirice, toga prije nije bilo, rekao je Petrović za Alo.rs. >>Delije prekinule utakmicu Zvezde i jasno pokazale što misle o regionalnoj ligi 