Aktualni prvaci hokejaši Pittsburgh Penguinsa na korak su do plasmana u polufinale doigravanja Istočne konferencije NHL lige. Pittsburgh je u trećem susretu nakon produžetaka pobijedio Columbus 5-4 i u seriji na četiri pobjede vodi 3-0. Bio je to susret u kojem je Columbus imao 1-0, 2-1 i 3-1, ali nije do kraja izdržao. Gosti su na krilima sjajnog Jakea Guentzela okrenuli rezultat i stigli do pobjede. Guentzel je postigao pobjednički pogodak u 13. minuti produžetka što je bio njegov treći gol na toj utakmici. Time je postao prvi 'rookie' u povijesti kluba koji je na jednoj utakmici u doigravanju zabio tri gola. "Sve mi je malo čudno, još uvijek ne mogu vjerovati da sam zabio tri gola, pri čemu pobjednički u produžetku. Međutim, moram priznati kako sam imao mnogo sreće jer se pak dva puta sretno odbio do mene," kazao je 22-godišnji mladić iz Omahe. Golove za Pittsburgh zabili su i Bryan Rust, te Evgeni Malkin, dok su u domaćim redovima strijelci bili Cam Atkinson (2), Zach Werenski i Brandon Dubinsky. Prvu 'meč loptu' Pittsburgh će imati 18. travnja ponovo u Nationwide Areni u Columbusu. Korak do konferencijskog polufinala je i St. Louis koji na zapadu vodi 3-0 protiv Minnesote. U trećem susretu St. Louis je slavio 3-1, a idući dvoboj je 19. travnja. Golove u pobjedi gostiju zabili su Colton Parayko, Jaden Schwartz i Alexander Steen, dok je sjajni Jake Allen imao čak 40 obrana. Allen je u tri utakmice protiv Minnesote sakupio 114 obrana od 117 udaraca što je 97,4 posto. "Jake je ponovo branio sjajno. Bio je nevjerojatan. On je naš ključni igrač u ove tri utakmice," kazao je Jaden Schwartz. Jedini koji je 'probio' Allena bio je Charlie Coyle sredinom druge trećine. "Odigrali smo tri dobre utakmice, ali gubimo 0-3 što je frustrirajuće. Međutim, nećemo se predati, još uvijek nije sve gotovo," kazao je Coyle. Edmonton je golom Zacka Kassiana sredinom posljednje trećine pobijedio San Jose 1-0 i poveo je 2-1, dok je Montrela bio bolji od New York Rangersa 3-1 i sada vodi 2-1 u seriji na četiri pobjede. Rezultati: ISTOČNA KONFERENCIJA - 1. krug Columbus Blue Jackets - Pittsburgh Penguins 4-5 (produžetak) (Pittsburgh u seriji na četiri pobjede vodi 3-0) New York Rangers - Montreal Canadiens 1-3 (Montreal u seriji na četiri pobjede vodi 2-1) ZAPADNA KONFERENCIJA - 1. krug St. Louis Blues - Minnesota Wild 3-1 (St. Louis vodi 3-0 u seriji na četiri pobjede) San Jose Sharks - Edmonton Oilers 0-1 (Edmonton vodi 2-1 u seriji na četiri pobjede) >>Pittsburgh poveo s 2:0 u doigravanju >>Prijeti im četverogodišnja suspenzija: Jedan mladostaš izbjegao dati uzorak, drugi ga krivotvorio 