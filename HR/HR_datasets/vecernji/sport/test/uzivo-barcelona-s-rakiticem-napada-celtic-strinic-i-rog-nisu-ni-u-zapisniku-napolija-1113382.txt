Nova sezona skupina Lige prvaka se vratila i odmah pokazala tko su najveći favoriti za osvajanje. Barcelona je sa 7:0 demolirala Celtic, a uvjerljiv je bio i Bayern koji je s 5:0 svladao Rostov. Nogometaši Barcelone iskalili su se na škotskom prvaku za nedavni domaći poraz od Alavesa. Tri pogotka postigao je Messi uz četiri asistencije i gol Neymara. Messi je već u 3. minuti zakucao loptu pod gredu na dodavanje Neymara, a u 27. minuti se Argentinac nakon dvostrukog dodavanja i Brazilčeve asistencije ušetao s loptom u gol. U međuvremenu je Celtic mogao izjednačiti, nakon rušenja Mousse Dembelea u kaznenom prostoru u 23. minuti. Mladi Francuz je sam preuzeo ulogu izvođača jedanaesterca, ali ga je Ter Stegen pročitao i obranio njegov udarac. Tako je Barcelona na poluvremenu vodila 2:0, a onda je uslijedio potop Škota. U 50. minuti Neymar je iz slobodnog udarca svladao vratara Celtica De Vriesa. Devet minuta poslije Brazilac je asistirao Iniesti za 4:0. Kapetan Barcelone u igru je ušao tek u drugom poluvremenu, a zamijenio je Ivana Rakitića koji je u prvom dijelu zaradio žuti karton. U 60. minuti Messi je kompletirao hat-trick, a ovoga puta dodavač je bio Suarez. Tada je red stigao na Urugvajca. U 75. minuti je sjajno primio na prsa dodavanje Neymara i iz okreta, s nekoliko metara, zakucao pod gredu. U 88. minuti Messi se odužio Suarezu asistencijom za njegov drugi, a Barcelonin konačni, sedmi pogodak. Samo dva gola manje postigao je Bayern u pobjedi nad Rostovom. I Bavarci su na poluvremenu imali 2:0, pogocima Lewandowskog iz jedanaesterca i Muellera u sudačkoj nadoknadi. U 53. i 60. minuti u strijelca se prometnuo 21-godišnji Joshua Kimmich, a golijadu je u 90. minuti zaključio Bernat. Veliki posao u prvoj noći Lige prvaka obavio je Napoli koji je iz Kijeva otišao s tri boda zahvaljujući pobjedi 2:1. Dvostruki strijelac za Talijane bio je poljski reprezentativac Arkadiusz Milik (36, 45+2) koji je kod svog prvog pogotka nadskočio Domagoja Vidu i pogodio za 1:1. Dinamo je poveo u 26. minuti pogotkom Garmaša, ali je raspoloženi Milik donio tri boda gostima. Ivan Strinić i Marko Rog nisu bili u zapisniku Napolija. U dvoboju PSG-a i Arsenala na Parku prinčeva pao je prvi pogodak u novoj sezoni Lige prvaka. Strijelac je bio Urugvajac Edinson Cavani koji je odlično reagirao na ubačaj Auriera. Cavani se mogao još u nekoliko navrata upisati među strijelce, a topnici su njegove promašaje kaznili pogotkom za 1:1 u 78. minuti, koji je postigao Alexis Sanchez. U zavrpnici dvoboja napetih živaca, najtanje su imali Olivier Giroud i Marco Verratti koji su zbog međusobnog naguravanja zaradili drugi žuti karton. Tri gostujuća boda osvojio je i aktualni europski doprvak madridski Atletico koji je slavio kod PSV-a s minimalnih 1:0. Pobjednički pogodak je škaricama postigao Saul Niguez u 43. minuti. Domaći će krivca za poraz moći pronaći u Meksikancu Andresu Guardadu, kojem je u sudačkoj nadoknadi prvog poluvremena Jan Oblak obranio vrlo dvojbeno dosuđen kazneni udarac. Sudačka nadoknada u drugom poluvremenu bila je sretna za Bešiktaš na gostovanju u Lisabonu. Benfica je do 93. minute imala tri boda u rukama zahvaljujući pogotku Cervija iz 12. minute, a onda je Talisca pogodio iz slobodnog udarca s 25 metara za 1:1. Susret Cityja i Borussije M. odgođen je zbog kiše u Manchesteru i igrat će se sutra u 20:45. Skupina A Basel - Ludogorec 1:1 80' Goool za Basel! Izjednačio je Renato Steffen. 45' Goool za Ludogorec! Strijelac je Cafu. PSG - Arsenal 1:1 78' Goool za Arsenal! Topnici su izjednačili golom Sancheza iako je PSG igra puno bolje. 1' Gool za PSG! Domaćini vode već od prve minute golom Cavanija. Skupina B: Benfica - Bešiktaš 1:0 12' Goool za Benficu! Domaću momčad u vodstvo je doveo Cervi. Dinamo Kijev - Napoli 1:2 45' Goool za Napoli! Talijani su okrenuli utakmicu drugim golom Malika. 36' Goool za Napoli! Gosti su izjednačili golom Milika. 26' Goool za Dinamo Kijev! Zabio je Garmaš. Skupina C: Barcelona - Celtic 7:0 88' Goool za Barcelonu! Drugi pogodak večeras postigao je Suarez. 75' Goool za Barcelonu! I Suarez se upisao u strijelce. 61' Goool za Barcelonu! Svoj treći gol danas postigao je Messi. 59' Goool za Barcelonu! Strijelac je Iniesta. 50' Goool za Barcelonu! Strijelac je Neymar. 27' Goool za Barcelonu! Drugi gol večeras postigao je Messi. 24' Dembele nije iskoristio jedanasterac za Celtic. 3' Gool za Barcelonu! Strijelac je Lionel Messi. Manchester City - Borussia Mönchengladbach - odgođeno zbog nevremena Skupina D. Bayern - Rostov 5:0 90' Goool za Bayern! Strijelac je Bernat. 60' Goool za Bayern! Drugi pogodak Kimmicha. 53' Goool za Bayern! Čini se da je i Bayern riješio pitanje pobjednika. Sada je zabio Kimmich. 45' Goool za Bayern! Vodsvo domaćih povisio je Muller. 28' Goool za Bayern! Strijelac je Lewandowski. PSV - Atletico Madrid 0:1 45' Jedanasterac za PSV nije iskoristio Guardado. 43' Goool za Atletico Madrid! Strijelac je Niguez. >> Tko je mladi Hrvat kojega je silno želio dovesti Mamić, a on je senzacionalno potpisao za Chelsea? 