Francuski rukometaš Nikola Karabatić proglašen je najboljim (MVP) igračem svjetskog prvenstva u Francuskoj na kojem su slavili domaćini pobijedivši u finalu Norvešku 33:26.  Karabatić je predvodio ''Tricolore'' do šeste svjetske titule postigavši na prvenstvu 31 pogodak.  – Ponosan sam na ovu momčad. Željeli smo nastaviti niz naših sjajnih rezultata i uspjeli smo. Ovo je velika pobjeda, navijači su bili sjajni i svi smo prepuni emocija – kazao je Karabatić koji je osvojio svoju 13. medalju na velikim natjecanjima, pri čemu deveto zlato.  Najbolji strijelac SP-a je Makedonac Kiril Lazarov koji je postigao 50 pogodaka. Odabrana je i najbolja momčad prvenstva u kojoj se nalazi i jedan hrvatski rukometaš – Domagoj Duvnjak, a zanimljivo je da nema ni jednog slovenskog rukometaša premda je Slovenija osvojila broncu. U najboljoj ekipi su i trojica Norvežana, dvojica Francuza i jedan Šveđanin. NAJBOLJA MOMČAD SP-A: Vratar: Vincent Gerard (Francuska) Lijevo krilo: Jerry Tollbring (Švedska) Lijevi vanjski: Sander Sagosen (Norveška) Srednji vanjski: DOMAGOJ DUVNJAK (HRVATSKA) Desni vanjski: Nedim Remili (Francuska) Desno krilo: Kristian Bjornsen (Norveška) Kružni napadač: Bjarte Myrhol (Norveška) 