Iako naša ekonomija bilježi znakove oporavka, nezaposlenih je na burzi još mnogo. Kad Ivajlo Petev dobije otkaz, neće povećati broj nezaposlenih u nas, već u Bugarskoj. Ali teško će netko s burze na njegovo mjesto. Fali zidara, tesara, zavarivača, ali fali i pravih trenera koji bi mogli ovaj čas uskočiti na vruću klupu, pa će u ovom trenutku Petev dobiti još koju priliku. Nema idealnoga na vidiku Pretendenata za nasljednika ima, svatko bi to volio biti, ali je pitanje ima li potrebne kvalifikacije. A one nisu samo trenerska licencija, nije to ni iskustvo, pa ni znanje. Mora biti simpatičan ljudima koji vode klub, a takav kriterij jako je teško ispuniti. Kad se počelo govoriti o smjeni Ivajla Peteva, počelo se i nagađati tko bi ga mogao naslijediti, bar privremeno dok se ne nađe trener za novu sezonu. U prvi je plan iskočio Romeo Jozak, aktualni sportski direktor koji bi, kao nekoć Zoran Mamić, bio trener menadžerskog tipa. No problem je što Jozak ne želi biti prijelazno rješenje, trener do ljeta, dok se ne nađe trajno rješenje. On taj posao želi raditi, ali ne kao vatrogasac. K tome, iako je ‘stoljećima’ radio u omladinskoj školi te bio pomoćnik Iliji Lončareviću, ozbiljan posao vođenja momčadi nema iza sebe, uskočio bi kao apsolutni trenerski početnik. Da, bio je takav i Zoran Mamić. U Dinamu su nerijetko spominjali Željka Kopića, ne zato što je sad pobijedio Dinamo, dobro je radio u Lučkom, Zagrebu, sad u Koprivnici. No novi sportski direktor Jozak baš i nije ljubitelj lika i djela ovog stručnjaka. Cvitanović logično rješenje Najlogičnije bi bilo da uskoči, bude li potrebe, Mario Cvitanović, trener juniora i druge momčadi koji odlično poznaju većinu igrača. No ni on baš nije po ukusu sportskog direktora. Sad su ionako presjekli i odlučili da ostaje iako su šanse za ostanak Peteva bile vrlo male, a onda su nakon vijećanja, razgovora i računica odlučili da Bugarin sad ne dobije otkaz, iako nema igru niti ga momčad prati, sad više nema ni rezultat, a na obzoru nema ni najmanje naznake vedrine. Petev je jučer vodio jutarnji trening, nakon toga se s njim razgovaralo i i dalje će voditi momčad, samo je pitanje do kada.  