Braća Slaven i Jozo Žužul su spustili ručnu, odnosno, prestali su usipati novac u momčad iz Parka mladeži i sada je Split posljednja momčad lige, a na gostovanje u par stotina metara udaljeni Poljud dolazi kao totalni autsajder. U jednom trenutku Splitovog uspona Žužuli su se negdje u mislima krenuli uspoređivati s Hajdukom, ali brzo su shvatili da je to pogubno. U hodu su Žužuli odustajali od slaganja velikog kluba i sada su tu gdje jesu. Brojke su pogubne, Split je već dvadeset utakmica u prvenstvu bez pobjede, a ima dva čudesna niza bez postignutog gola. Najprije su “crveni” ostvarili jedan od najgorih nizova u povijesti ozbiljnijih nogometnih liga, 1124 minute nisu uspjeli zatresti mrežu, a sada su u novom nizu. Nakon što su protiv Cibalije zatresli mrežu sada su stigli do 593 minute bez postignutog gola. Treneri se mijenjaju, Gorana Sablića zamijenio je Vjekoslav Lokica, igrači odlaze kad god mogu. Primjerice, od dvoboja u kojem je Hajduk posljednjeg dana srpnja pobijedio Split u Parku mladeži golom Francka Ohandze u momčadi Splita u ovom gradskom derbiju istrčat će tek Duka, Jakić, Pešić i Bakaj, možda i Vitus. U samo dva mjeseca Split je totalno promijenio momčad, od tada su otišli ponajbolji igrači poput Bagarića, Rrahmanija, Majstorovića i Obšivača. Svega toga je svjestan trener Hajduka Marijan Pušnik, baš kao što je i svjestan da svako opuštanje njegove momčadi može biti opasno. Hajduk je u odličnom nizu, u dvije posljednje utakmice na Poljudu zabio je deset golova, u derbiju u Maksimiru pokazao je uspon forme... - Znamo da je Split u problemima, da igrači dugo nisu primili plaću, ali to može biti i opasno. Oni mogu biti kao ranjeni lav, ostaje im samo da igraju... Nije moje razmišljanje da su tri boda upisana unaprijed, trebaš se truditi kada igraš protiv djece na ulici. A tu je i zakon brojeva, Split je dugo bez pobjede. A mi moramo od prve minute krenuti napadački, vidjeli ste da kako se Dinamo mučio protiv Slaven Belupa. Treba probiti bunker, dvije linije - kazao je Pušnik. Zbog kartona na raspolaganju neće imati Ćosića i Jeffersona, ozlijeđeni su Ohandza, Ismajli, Erceg i Kvesić. Nekoliko sati prije gradskog derbija na Pjaci će se upriličiti svečanost preuzimanja paketa od 25 posto dionica udruge Naš Hajduk od tvrtke Tommy. Taj trenutak se označava velikim, smatra se da je to grandiozan korak u projektu narodnog Hajduka. 