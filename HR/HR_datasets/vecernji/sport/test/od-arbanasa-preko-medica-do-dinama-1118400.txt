Priča o vrataru Dinama stalno ima neki novi nastavak. Ovaj put nije se dogodilo ništa da bi se secirale greške vratara. Dominik Livaković, koji je prvi put u HNL-u stao na vrata plavih, posao je obavio jako dobro, bio je najbolji igrač plavih u derbiju s Hajdukom (0:0). Bio bi i igrač utakmice, no ipak ga je zasjenio njegov kolega na drugoj strani, jer Lovre Kalinić imao je puno više posla. Vlak vjeruje u obojicu Do tog derbija prvi je vratar bio Adrian Šemper, dečko koji još nema 19 godina. Istina, primio je puno golova, ali za malo njih je kriv, daleko više je kriv ostatak momčadi koji je bio propustan poput cjedila za tjesteninu. U klubu sad moraju vidjeti kako će to izgledati dalje, tko će biti prvi vratar. Hoće li stati iza mladog Šempera kao što je, primjerice, Barcelona stala iza svog Ter Stegena iako je primio ‘pacerski’ gol ili će ostaviti i dalje Livakovića koji je u derbiju napravio puno dobrih stvari i sačuvao čistu mrežu. Kad je ljetos otišao Eduardo, Ježina je bio prvi golman, njega je maknuo Zlatko Kranjčar i plavi su ostali na dva klinca. – Dosta ljudi tvrdi da je rizik imati dva tako mlada golmana, ali ja u njih apsolutno vjerujem – tvrdio nam je sportski direktor, nekoć i sam veliki vratar, Marijan Vlak, i usporedio ih: – Šemper ima figuru, stas, dobro čita igru, odlično istrčava, ima reakciju na golu. Livaković je niži, ali eksplozivniji, ima još mnogo dobrih stvari. Kako je Šemper prigrabio plavu jedinicu nakon odlaska Eduarda i Ježine, o njemu je puno toga rečeno, znatno manje o Livaković. Riječ je o dečku koji će u siječnju napuniti 22 godine, rodom je iz Zadra, voli otići u Arbanase. Otac Zdenko bio je puno po medijima, proveo je i nekoliko mjeseci u istražnom zatvoru, njegovo ime spominjalo se u nekim poslovnim aferama, vezama s bivšim ministrom Kalmetom... Bio je ozlijeđen Dominik je iz Zadra u ljeto 2012. došao u Zagreb i tamo se izborio za svoje mjesto. K tome, bio je u svim mladim reprezentacijama, sve do sadašnje U21, a onda ga je prije godinu dana Dinamo kupio za 600.000 eura, ali i ostavio na posudbi još godinu dana u Kranjčevićevoj. S plavima je krenuo na pripreme ovog ljeta, ali s hendikepom, imao je ozlijeđen prst pa golmanske vježbe i nije mogao raditi. Na gol se prvi put vratio krajem kolovoza kada je nastupio za drugu momčad Dinama, kod Solina je bilo 1:1. Novi trener Dinama Ivajlo Petev odmah nakon dolaska morao je odlučiti da li ostaviti Šempera, ali u vatru ubaciti Livakovića. Odlučio se za Zadranina, a nakon reprezentativne stanke morat će opet o tome razmišljati. No, jasno je da plavi imaju dva mlada, jako perspektivna vratara. 