Točku na “i” jedne velike gladijatorske karijere Mirko Filipović želi staviti u okršaju s čovjekom kojeg su zvali “posljednji ruski car”. S borcem kojem se najviše divio i kojeg je najviše želio pobijediti. I zato ga i jest izazvao. No rukavicu velikom Fjodoru Jemjeljanjenku, najvećem MMA borcu svih vremena, Cro Cop je bacio putem društvenih mreža. Kao frekventni korisnik Facebooka, platforme na kojoj prvi objavljuje vijesti o samome sebi, Mirko je ovaj put “bacio udicu”. Hoće li Fjodor zagristi? U photoshopu je izradio “plakat” sa svojom i Fjodorovom slikom i natpisom “Cro Cop – Fjodor 2” i sve to začinio potpisom “Ako se Fjodor usudi”. Usput je postavio i anketno pitanje “Tko bi volio vidjeti moj oproštajni meč s Fjodorom”. Dakle, udica je bačena i Cro Cop sada čeka da vidi hoće li “velika riba” zagristi. U prvih 14 sati od postavljanja tog posta Mirko je na svom Facebooku dobio čak 20 tisuća lajkova, što govori da njegovi fanovi i štovatelji uistinu žele vidjeti sraz dviju legendi. A među njihovim reakcijama izdvojili smo one koje ilustriraju sav spektar razmišljanja o takvom okršaju titana. – Ovo nije napisano tek onako. Ovdje mi nešto miriše – tvrdi Vladica Cvetanović. – Ma to bi bila borba svih borbi!!! – kliče Ivan Mučić. – To je borba koja je i tebi, Mirko, ostala nezavršena. Iako je prošlo godina, još ti ne da spavati. Imao si ga – komentira Mario Pavić. – Taj bi meč i danas nadmašio gledanost bilo kojeg UFC meča – uvjeren je Daniel Pavlic. – Na ovu borbu idem i ja, pa bila ona i u Japanu. Otkazat ću ljetovanje da mogu na borbu – najavljuje Miro Kuprešak. Onima koji misle da bi to bila “prijateljska” borba Samir Hus Huskić poručuje: – Ne postoji revijalna borba pa da ga namjerno fulaš ili mu ne radiš poluge. To bi bila krvava borba kao i svaka druga. Tri i pol godine bez borbe Ima i onih, ne puno, koji žele pamtiti Cro Copa po trijumfalnom pohodu u Rizinu. – Uživaj u mirovini i nemoj čačkati mečku bez potrebe – poručuje Vladan Doga Stefanović. – Brate, ima nas kojima je stalo do tebe. Ne izazivaj sudbinu...– upozorava Domagoj Ostojić, bivši Mirkov suvježbač. No rukavica je bačena i na dvije godine mlađem Fjodoru je da odgovori. Pomalo u šali, Cro Cop ga je doveo u situaciju da se mora izjasniti jer, ako se ne javi, ispast će da se boji borbe s Hrvatom koji nikad nije prestao trenirati. Zapravo, nakon lipnja 2012., kada je nokautirao Pedra Rizza, Fjodor je sljedeći put ušao u borbu tri i pol godine kasnije jer ga je iz mirovine izvukla ponuda Rizina, a potom i Bellatora s kojim je potpisao ekskluzivni ugovor za tri borbe. A to pak znači da bi se i eventualna borba s Cro Copom održala pod okriljem američke organizacije koja se sve više trudi konkurirati UFC-u i koja u toj utrci ne žali novca. Dvanaest godina poslije prve i jedine borbe održane u Saitama Areni, Cro Cop želi izravnati račune i u to ime želi i dodatno odgoditi neizbježnu operaciju koljena koje vapi za umjetno uzgojenom hrskavicom. Zanimljivo je da i Fjodorovi fanovi, koji održavaju jedan Facebook profil, žele vidjeti tu borbu, no borac se sam još nije oglasio. >>Cro Cop o meču s Fjodorom: Novac me ne zanima, to je povijest mog sporta 