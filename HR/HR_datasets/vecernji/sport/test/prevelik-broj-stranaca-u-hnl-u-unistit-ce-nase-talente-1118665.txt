U nedjeljnom derbiju Dinama i Hajduka golove nismo vidjeli, no zato jesmo jedan rekord HNL-a, i to negativan. Naime, u početnim sastavima plavih i bijelih bila su čak 13-orica stranih igrača, čime je srušen rekord iz prosinca 2015., kada je na derbiju istrčalo 11 stranaca. Uvijek se kunemo u hrvatski nogometni talent, no ako je suditi prema broju stranaca u HNL-u, onda u naše mlade igrače sve manje vjerujemo. Jer kako drukčije objasniti podatak da je u HNL-u trenutačno gotovo trećina stranih nogometaša, odnosno 31,3 posto. Sa strancima lakše ‘zamračiti’ Podatak je pogotovo alarmantan kada se zna da ih je prošle sezone bilo 25 posto, a prije pet godina, primjerice, u sezoni 2011./12., svega 19 posto. A kako li se tek lijepo prisjetiti sezone 2006./07., u kojoj je bilo svega 12 posto stranaca, odnosno gotovo triput manje nego danas. A baš te 2007. odigran je derbi između Hajduka i Dinama u kojem je nastupio samo jedan stranac, bosanski Srbin Damjanović. Uglavnom, tendencija rasta u proteklih nekoliko godina jako je velika, uskoro bi domaći igrači mogli biti u manjini u odnosu na strance. – Nisam protiv stranaca koji donose razliku, no previše je onih koji ne rade razliku, što ni kratkoročno ni dugoročno nije dobro za razvojnu ligu kao što je Prva HNL – kaže Joško Jeličić, bivši igrač Dinama i Hajduka, a sada sjajni TV komentator. Hajdukovci su se uvijek ponosili “svojom dicom”, a u nedjeljnom derbiju protiv Dinama u prvih 11 imali su samo dvojicu igrača poniklih u svojoj školi – vratara Lovru Kalinića i veznjaka Nikolu Kalinića. Dinamo je bio malo bolji, plavi su istrčali s tri dečka iz svoje škole – Domagojem Antolićem, Josipom Pivarićem i Filipom Benkovićem. Stranaca je sve više u 1. HNL, ali i u 2. i 3. HNL. A to dopuštaju propisi, jer u 2. HNL svaka momčad smije nastupiti s petoricom stranih državljana, a u 3. HNL s dvojicom... U 1. HNL ograničenje za svaku utakmicu su šestorica stranaca, no problem je što se u tu kvotu ne uračunavaju igrači s dvojnim državljanstvom kao ni igrači iz Europske unije. Zašto je sve više stranaca u hrvatskom nogometu? Jesu li nogometne škole naših prvoligaša počele izbacivati manje nogometaša nego prije ili je možda lakše zaraditi i “sakriti” novac pri dovođenju stranaca? Više je istina ovo drugo jer kod dovođenja stranaca koristi imaju brojni menadžeri, a često i klupski čelnici koji pritom dobivaju neke provizije ispod stola. Jedan od takvih primjera isplate “posredničkih provizija” odnosi se na transfer brazilskog nogometaša Carlosa Santosa de Jesusa u Dinamo 2006. godine. Na temelju sklopljenog sporazuma o posredovanju i s njim povezane fakture Zdravko Mamić odobrio je 13. lipnja 2006. isplatu pola milijuna eura jednoj off-shore tvrtki Sandra Stipančića i Igora Krote “za pružene posredničke usluge” u transferu Carlosa iz Sao Paula u Dinamo. USKOK pak u svojim optužbama tvrdi da su sve radnje vezane za dovođenje Carlosa odradile osobe iz maksimirskog kluba, ali i iznosi podatak da je ukupna odšteta koju je Dinamo platio za tog igrača svega 40.000 eura. Tako ispada da je posrednička provizija iznosila više od 1200 posto vrijednosti transfera. E, takav “dribling” može se izvesti samo kod dovođenja stranaca, zato su oni primamljivi brojnim prvoligaškim klubovima. Englezi imaju 67 posto stranaca No ima istine i u tome da naši prvoligaši izbacuju sve manje kvalitetnih igrača, što je posljedica toga što ne pratimo kvalitetu infrastrukture koju imaju u većini europskih klubova. Na to je upozorio i direktor svih reprezentacija u HNS-u Romeo Jozak, koji je iznio poražavajući podatak da čak 11 županija nema nijedan teren s umjetnom travom, pod rasvjetom, normalnih dimenzija. Tako je proces rada s klincima u tim županijama paraliziran od listopada do veljače. Jozak zato želi u svakoj županiji po jedno takvo igralište, čije uređenje košta 1,5 milijuna kuna. A Jozak se ujedno zalaže i za manji broj stranaca u hrvatskom nogometu... Da se ne lažemo, većina europskih liga ima problem s prevelikim brojem stranaca. Dok mi imamo 31% stranaca, od zemalja u okruženju Slovenija ima 29%, BiH 25%, Mađarska 24%, Srbija 20%, Crna Gora i Makedonija po 16 %... Najgori su u Europi Englezi koji imaju čak 67 posto stranaca u Premiershipu. Talijani imaju 57 posto stranaca u svojoj najjačoj ligi, Nijemci točno 50%... 