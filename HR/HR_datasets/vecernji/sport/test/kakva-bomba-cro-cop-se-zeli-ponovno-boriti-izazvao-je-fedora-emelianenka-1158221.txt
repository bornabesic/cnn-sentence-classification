Mirko Filipović krajem 2016. godine osvojio je Rizinov Grand Prix i još jednom oduševio borilački svijet, a nakon toga objavio je kraj karijere. Cro Cop je otkrio da ima sve više zdravstvenih problema i da je shvatio da je došlo vrijeme za mirovinu. - Treba reći dosta i znati kada je kraj. Imao sam puno ozljeda i rekao sam da ću se boriti dokle god mi je to gušt, ali sada više nema smisla. Preda mnom je operacija koljena s kojim imam dosta problema, rekao je Filipović, koji je tada najavio i mogućnost oproštajne borbe. - Volio bih to odraditi, ali samo ako će mi zdravstveno stanje to omogućiti. Danas je, pak, ta oproštajna borba puno bliže nego tada. Mirko je na Facebooku prozvao ni manje ni više nego legendarnog Fjodora Jemjeljanjenka. Kada bi se ta borba zaista ostvarila, bila bi to prava poslastica koju ljubitelji borilačkih sportova očekuju više od deset godina. Točnije, od 2005. godine kada su se prvi i jedini puta borili.  Bilo je to 28. kolovoza 2005. godine u PRIDE-u, a pobjedu je nakon tri sjajne runde odnio ruski borac i to jednoglasnom odlukom sudaca. A ta je borba proglašena jednom od najboljih u povijesti slobodne borbe, dok su oba borca istaknula kako im je to bilo najveće iskušenje u karijeri. - Moj meč protiv Fjodora proglasili su najboljim tog desetljeća i ne mogu reći ništa protiv toga. On je bio uvjerljivo najteži protivnik u mojoj čitavoj karijeri, kazao je Cro Cop koji bi, eto, mogao dobiti priliku za uzvrat.  Ali samo "ako se Fjodor usudi", kako je Mirko poručio ruskom borilačkom divu na svojem fotošopiranom "plakatu". 