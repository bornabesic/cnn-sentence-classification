Bio je to dan iz snova za obitelj Kranjčar – otac Zlatko (59) po treći je put postao Dinamov trener, a sin Niko (31) potpisao je dvogodišnji ugovor s Glasgow Rangersima! Nešto prije podneva u četvrtak, iz Maksimira je prosukljao “bijeli dim” i obznanjeno je da će Zlatko “Cico” Kranjčar naslijediti na klupi Zorana Mamića, koji odlazi u saudijski Al Nassr... Liga prvaka nije imperativ - Nije bilo nikakvih prepreka, bili su to više razgovori, nego pregovori – rekao nam je Kranjčar i nastavio: - Osjećam se sjajno, nakon 18 godina vratio sam se u svoj klub! Motiviran sam, prepun entuzijazma, a svih sam ovih godina nakupio i dosta iskustva i vjerujem da će sve biti dobro. U petak popodne održat ću prvi trening, a u već subotu idemo na pripreme u Sloveniju. Vi ste bili prvi trener koji je 1998. godine uveo Dinamo u Ligu prvaka. Je li sad ulazak u Ligu prvaka imperativ? - Ne, nije imperativ, ali je, dakako, velika želja! Želio bih nastaviti tamo gdje je Zoran Mamić stao, lani je Dinamo dobro igrao u Ligi prvaka, bilo bi sjajno kad bismo to ponovili. Momčad je dobra, trebat će nam i malo sreće, a u svakom slučaju imperativ je barem do Božića igrati u Europi – u Ligi prvaka, ili u Europskoj ligi. Hoće li biti odlazaka, ili dolazaka igrača? - Zasad sve stoji na mjestu, bit će kudikamo više informacija nakon završetka Eura. Svjestan sam da će biti velika potražnja za nekim našim reprezentativcima, ali učinit ćemo sve da ih zadržimo barem do kraja kvalifikacija za ulazak u Ligu prvaka – rekao je Kranjčar. Budući da sa Zoranom Mamićem u Saudijsku Arabiju odlazi i kompletan dosadašnji Stručni stožer (Damir Krznar, Dean Klafurić i Ivan Štefanić), Kranjčar je izabrao svoje suradnike. Prvi će mu pomoćnik biti Marijan Vlak, zatim Željko Sopić, Silvije Čavlina (trener vratara), te kondicijski treneri Krešimir Šoša i Filip Rak. Mamić je bio i sportski direktor, tko će sad biti na toj funkciji? - Prema dosadašnjim razgovorima, trebao bi to biti Marijan Vlak! U tom slučaju, dakako, Vlak više ne bi bio šef Omladinske škole – kaže Kranjčar. Prvi suparnik plavima u pohodu na Ligu prvaka bit će skopski Vardar. Imate li neke informacije o makedonskom prvaku? - Angažirali smo svog čovjeka da ih prati, na vrijeme ćemo se informirati o njihovoj snazi i budite sigurni da ćemo spremni dočekati to drugo pretkolo za ulazak u Ligu prvaka. Sigurno ih nećemo podcijeniti, dobro ćemo ih analizirati, pogledat ću ih i uživo – rekao nam je Cico, dodavši na kraju: Sretan zbog sina Nike - Ovo je jedan od najsretnijih dana u mom životu! Niko je potpisao za veliki klub bogate tradicije i vraća se ozbiljnom nogometu, čestitao sam mu i rekao sam mu da sam ponosan na njega. I on je bio oduševljen mojim povratkom u Maksimir, poželio mi je mnogo sreće, rekavši da zna koliko mi ovo znači, jer sam se silno želio vratiti u svoj klub. Ispostavilo se da sam se vratio prije nego što sam mislio, ali nitko nije mogao predvidjeti što će se dogoditi i da će Zoran Mamić gotovo preko noći otići. A poziv svog najdražeg kluba nisam mogao odbiti – kaže Kranjčar. 