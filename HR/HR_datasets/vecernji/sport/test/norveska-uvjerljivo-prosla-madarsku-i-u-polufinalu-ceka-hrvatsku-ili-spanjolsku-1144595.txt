Rukometaši Norveške plasirali su se u polufinale Svjetskog prvenstva koje se igra u Francuskoj. Još jednom uvjerljivom predstavom došli su do novog velikog slavlja, danas je pala Mađarska (31:28) koja je u osmini finala izbacila olimpijskog pobjednika Dansku. Norveška je utakmicu protiv Mađarske otvorila furiozno i povela 6:1, a nakon toga prednost je održavala, pa čak i povećavala u pojedinim trenucima. Već je na odmoru bilo jasno da prolazi dalje jer je vodila 17:10 te djelovala impresivno. U nastavku nisu dopustili da im se dogodi crna rupa i Mađari su se nakon toga raspali i samo se čekao kraj utakmice. U jednom trenutku Norveška je imala i deset razlike (26:16), tek se malo opustila na kraju kad je sve već bilo gotovo. Hansen je bio najbolji u pobjedničkoj momčadi, postigao je šest pogodaka, a pratili su ga Sagosen i Tonnesen koji su postigli po pet. Kod Mađara je Gabor Csaszar postigao 11 pogodaka iz 14 pokušaja, ali ni to nije pomoglo njegovoj reprezentaciji. Norvežani su tako sasvim zasluženo došli do polufinala. U skupini su ostvarili četiri pobjede i izgubili samo od domaćina Francuske (28:31), da bi u osmini finala izbacili Červarovu Makedoniju koju su pobijedili s deset razlike (34:24). Pobjedom protiv Mađarske došli su do faze u kojoj će se boriti za medalju, a prva prepreka bit će im Hrvatska koja je pobijedila Španjolsku. 