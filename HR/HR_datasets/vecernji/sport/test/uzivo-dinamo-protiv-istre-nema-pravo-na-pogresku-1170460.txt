Dinamo je u 34. kolu HNL-a na Maksimiru svladao Istru s 2:1 i tako došao na dva boda zaostatka za vodećom Rijekom koja kasnije igra sa Slaven Belupom. Modri su na poluvremenu vodili 2:0, dominirali većim dijelom nastavka i činilo se da će to biti lagana pobjeda. No, u 85. minuti Prelčec je smanjio da bi Paracki u 89. bio u odličnoj prilici, no glavom je tukao pored gola. Modri su do kraja utakmice strepili, no uspjeli su slaviti pa prvenstvo još nije odlučeno. A susret je počeo vrlo neobično. Igrači Istre uoči utakmice stali su uz klupu i okrenuli leđa treneru Mariju Totu. Bio je to simboličan potez kojim su mu željeli pokazati da ga više ne žele jer je mijenjao stavove nakon razgovora s čelnicima kluba. U prvom poluvremenu gledali smo puno bolji Dinamo. Prvo je u 14. minuti zabio Antolić koji je danas odigrao vrlo dobru utakmicu. Dinamov kapetan bio je asistent Hodžiću koji je u 27. minuti povisio na 2:0. Dinamovom napadaču bio je to 15. gol ove sezone i trenutno je prvi strijelac HNL-a. Dinamo nakon ovoga susreta ima 80 bodova, dva manje od Rijeke koja ima utakmicu manje. Modri u idućem kolu gostuje kod Osijeka, a Rijeka će ugostiti Cibaliju. 