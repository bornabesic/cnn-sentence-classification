Ivica Olić jedan je od najpoštenijih nogometaša koje je Hrvatska imala, no vlastitom je krivnjom bacio veliku mrlju na uspješnu karijeru. Bivši hrvatski reprezentativac optužen je da se kladio, i to na utakmice 2. Bundeslige, u kojoj i sam igra u dresu Münchena 1860! A kako je klađenje njemačkim sportašima strogo zabranjeno, nogometni savez Njemačke odmah je suspendirao Olića. Zasada na dvije utakmice, a morat će i uplatiti 20.000 eura savezu. Ne može u zatvor Utvrđeno je da se Olić kladio između 26. kolovoza i 11. rujna, i to na čak 11 utakmica 2. njemačke lige. Međutim, istraga se nastavlja i postoji mogućnost da Olić bude kažnjen i drastičnije. – Olić je kažnjen jer je prekršio opću zabranu klađenja na utakmice njemačke lige. To je pravilo uvedeno u interesu igrača da ih se ne može dovesti pod sumnju da su manipulirali rezultatima. U slučaju Ivice Olića nisu pronađeni dokazi da je sudjelovao u eventualnom namještanju utakmica – rekao je predsjednik sportskog suda DFB-a Hans Lorenz. Konkretno, olakotna je okolnost što se Olić barem nije kladio na utakmice svojeg Münchena 1860. Da jest, onda bi mogao završiti i u zatvoru. Hrvatskog nogometaša otkrili su jer su uplate obavljane putem interneta, i to s njegove kartice. – Uplate ustvari nisu bile moje, prijateljima sam posudio svoju karticu s koje su oni uplaćivali na neke parove. Cilj nije bio zaraditi veliki novac, već se malo zabaviti – branio se pred Nijemcima Olić koji je priznao krivnju za to što je napravio. – Jako mi je žao, nisam bio svjestan posljedica. Ispričavam se navijačima i svima u klubu – rekao je Olić za službenu klupsku stranicu. Njemački mediji pišu da je kaznu od 20.000 eura Olić prihvatio te da čeka kako će se situacija razvijati. Nijemci pak pišu da nijedna od pojedinačnih uplata nije prelazila iznos od 100 eura, što je također olakotna okolnost za Olića. I čelnici Münchena 1860 najavili su kaznu za bivšeg hrvatskog reprezentativca. – Ivica nam je objasnio situaciju. Svjestan je pogreške, ali ne možemo to samo tako prihvatiti jer je i klubu narušen ugled. Zbog toga ga očekuju sankcije, vjerojatno poveća novčana kazna – poručio je sportski direktor Münchena 1860 Thomas Eichin. Njemački mediji šokirani su otkrićem, nikada nisu Olića povezivali s takvim nečasnim radnjama. Oštro su osudili Olićevu glupost, što nije čudno s obzirom na to da se Njemačka već godinama žestoko bori protiv klađenja među sportašima. I zato je gotovo neshvatljivo kako si je Olić dopustio takvu glupost jer u Njemačkoj je dosad proveo 12 sezona svoje karijere pa bi onda trebao poznavati i zakone zemlje u kojoj živi. Čak i ako je samo dao karticu svojim prijateljima, morao je biti svjestan da će kod uplate biti zabilježeno njegovo ime. Nakon ovakvog skandala nije isključeno ni da će München 1860 pokušati raskinuti ugovor s Olićem, koji trenutačno navodno ima lakšu ozljedu koljena, zbog koje je i propustio posljednju ligašku utakmicu protiv Würzburger Kickersa. Doduše, možda su tu ozljedu u klubu “izmislili” nakon što ih je njemački nogometni savez obavijestio o Olićevu grijehu. Mrlja na velikoj karijeri Nakon svega, možda je šteta što Olić ljetos nije prihvatio ponude koje je imao od klubova iz Sjedinjenih Američkih Država i Azije. Jer, da se tamo kladio na utakmice 2. Bundeslige, prošao bi nekažnjeno. Inače, Olić je po broju nastupa za reprezentaciju (104) četvrti na vječitoj listi, iza Srne, Pletikose i Šimunića, dok je po broju golova (20) na petom mjestu. Zbog trke i srčanosti u kockastom dresu bio je jako cijenjen među navijačima. Jako su ga cijenili i u svakom klubu u kojem je igrao (Hertha, Zagreb, Dinamo, CSKA, Bayern, Wolfsburg, HSV...). No ova afera s kladionicom sigurno će baciti mrlju na njegovu veliku karijeru. 