Ne, Ivajlo Petev nije smijenjen i danas je trener Dinama. Možda je to malo čudno, možda je iznenađenje i za njega jer on je pametan lik koji je znao kamo dolazi i da može dobiti nogu ako je gazdi serviran hladni omlet, a Petev je vodstvu kluba u srazu s Hajdukom servirao nejestivi cušpajz. Zbog nedovoljno kuhanih jaja mnogi su dobili nogu u Dinamu, ali danas je priča malo drukčija. Ljudi koji voze Dinamo kroz bespuća našeg nogometa pronašli su negdje ručnu kočnicu, nisu se odlučili za nekoć uobičajene rezove. Da je Jurčić imao vremena... Možda je skupi terenac s registracijom iz zapadnog dijela Sofije bio upaljen do ponoći i čekao svog vlasnika, možda mu je obitelj u Bugarskoj već spremala obiteljski ručak, no onda je ipak Ivajlo Petev mogao ugasiti svoj automobil i otići na počinak u svoj zagrebački stan. Možda nije lako zaspao, možda nije uopće, možda je odmah utonuo u sanak znajući da će dobiti dobru lovu ako dobije pakrački dekret. No, ovo nije priča o njemu jer ga zapravo još ne poznamo, još ne znamo je li on taj ili nije. Ulica će, kao nekoć i čelnici Dinama reći da je promašaj, ali objektivno, je li pravi ili nije još ne zna nitko, po CV-u je odličan, ali po onome što smo dosad gledali od tog režisera, njegovi glumci nisu za Oscar, pa onda ni njegova režija još nije dobra. Dakle, Petev je izgubio od slabašnog Hajduka u Maksimiru dodajući tome da ima remi iz prvog dijela prvenstva s njima (tu nije ništa kriv, to mu je bila prva utakmica koju nije trebao ni voditi), k tome dobio je u Poljudu lucidnošću Soudanija, a sad je upisao poraz, u dobra stara vremena danas bismo pisali o njemu kao bivšem. No u Dinamu su shvatili koliko je važan kontinuitet, Zoran Mamić bio je trenerski autsajder pa je u tri godine pohvatao konce, uz Krznara i Cvitanovića naučio je puno toga, tako je i Petev imao kontinuitet u Ludogorecu i napravio rezultat. Zato, kad smo se raspitivali, doznali smo da u Dinamu drže kako bi bilo smiješno nakon prvog poraza smijeniti Peteva. E, da su tako razmišljali godinama prije. Primjerice, Kruno Jurčić želio je kontinuitet rada jer je znao koliko je to važno, da ga je dobio, danas bi zacijelo bio još kako cijenjen u javnosti, a ne samo kod Zdravka Mamića koji ga je triput stavljao na prijestolje jer je znao koliko zna i kako radi. I u Dinamu su naučili nešto, zato jučer i danas Petev nije tema u Maksimiru. – On je naslijedio krhotine, razbijeno društvo koje nije ni blizu momčadi i nema nikakav imperativ – rekao nam je Zdravko Mamić tjedan-dva nakon što je Petev postao trener. No danas ipak trebaju u Maksimiru razmisliti iako su nam čelnici rekli da ne razmišljaju o smjeni. Petevu, sad se tako zove trener Dinama, treba dati vremena, dosad za Jurčića, Ivankovića i ostale strpljenja nije bilo i to je bila greška, i Petev ga s jedne strane zaslužuje, s druge ne. U plus mu ide to što treneru treba kontinuitet, što su mu prodali Pjacu i Roga, što mu je ozlijeđen prvi stoperski par Benković-Sigali, forsiranje klinaca zbog politike kluba, a u minus – nema igru, puno rotira i kad nikome nije jasno zašto, nije standardizirao momčad, forsiranje Sammira koji je za hakl i futsal Dinamo, a ne Dinamo. I – nema igru, pa ima li što gore od toga? I na kraju, Petev treba ostati trener, momčadi treba kontinuitet, ako dosad nije shvatio neke stvari, shvatit će za koji dan. Novom treneru trebat će opet godinu dana, a plavi toliko vremena nemaju. Da je Dinamo istrpio svoje dosadašnje trenere malo dulje, bio bi uspješniji i u Europi, kao što je Kek to napravio u nekoliko navrata s Rijekom. U Dinamu nema ‘frajera’ Kako bilo, vidjeli smo da Dinamo ima velikih problema u igri, a to se može popraviti samo radom i dodatnom selekcijom. Pa Dinamo nema agresivnost, čvrstinu, da je imao samo Ademija, dobio bi Splićane, svlačionica je prepuna sjajnih talenata, ali previše je tu sličnih igrača, laganih poput leptirića, španera, a nema nijednog koji će zagrmjeti, pa i sasuti sve u lice sucu, napraviti pritisak, sve na ‘finjaka’. Ako je već Petev opalio po igračima zbog njihova pristupa, onda za taj pristup i on snosi odgovornost. K tome, vidjeli smo utakmicu nakon koje nema nikakvih repova, nema ih ni nakon derbija “Učka” u kojem je Istra otkinula dva boda Rijeci, ima u našem nogometu i lijepih stvari, samo ih se premalo cijeni. >> Plavi šokirani: Hajduk je pobjedom u Maksimiru udaljio Dinamo od obrane naslova 