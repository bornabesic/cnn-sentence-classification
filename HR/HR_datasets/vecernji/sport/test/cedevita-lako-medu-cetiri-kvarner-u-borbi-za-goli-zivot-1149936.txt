Košarkaši Cedevite s lakoćom su izborili polufinale Kupa Krešimira Ćosića u kojem će igrati protiv boljeg iz četvrtfinalnog para kojeg čine Split i Zadar. U prvoj utakmici završnog turnira osmorice, što se održava u Šibeniku, cedevitaši su i u nižoj brzini došli do uvjerljive pobjede nad Kvarnerom (98:76). No, s konačnom razlikom zadovoljniji mogu biti pobijeđeni nego pobjednici jer realna razlika između najjače domaće momčadi i posljednjeplasiranog sastava A-1 lige je još i veća od ovih "plus 22". U redovima prvog favorita Ćosićeva kupa prednjačio je kapetan Miro Bilan (19 koševa, 8 skokova), a dvoznamenkasti su još bili i Ra'shad James (14 koševa), Marko Arapović (14), Ryan Boatright (13), Filip Krušlin (11) te 17-godišnji Džanan Musa (18 koševa) koji, nakon jedne psihološke krize, igra sve bolje. - Prestao sam pričati izvan terena i vrijeme je da pričam na terenu. Ta se Musina izjava, vidjelo se to po njegovim gestama, dopala Cedevitinu treneru Veljku Mršiću koji je kazao: - Premda nismo igrali najbolje što možemo, nismo igrali s intezitetom i energijom potrebnom za osvajanje trofeja, ipak smo opravdali status favorita u ovoj utakmici. Uostalom, mi smo favoriti i cijelog turnira i to je nešto što nas u domaćim natjecanjima godinama prati. To je pritisak s kojim se naši profesionalci moraju znati nositi. U utakmici s Kvarnerom nismo bili 100 posto koncentrirani, vidjelo se to i po 14 njihovih napadačkih skokova, a to se vjerojatno zbilo i zato što se već razmišljalo o polufinalu. Njegov kolega sa Kvarnerove klupe Marijan Mance razmišlja pak o tome kako se spasiti od ispadanja iz A-1 lige, u gotovo nemogućim okolnostima za motiviran pristup igrača. - Borimo se s velikim problemima o kojima govori i činjenica da nemamo niti predsjednika niti direktora kluba i da sve to na svojim leđima nosi sportski direktor Marko Šamanić. Svoje polugodišnje izvješće poslao sam na adrese 20-tak članova Uprave, istih onih ljudi koji su me izabrali za trenera, no nitko mi od njih nije odgovorio. U redovima Kvarnera isticali su se iskusni Andrej Štimac (16 koševa, 7 skokova) i hitronogi Mauro Veljačić (14 koševa, 5 asistencija), no zalud im osobna utjeha kad njihov klub ne funkcionira. - Čestitam dečkima što vrijedno obavljaju sve svoje obveze bez obzira što za to nisu honorirani. Neki od njih od početka sezone nisu dobili ništa, a neki su dobili tek ponešto. Svaki dan se pitam možemo li mi u takvim okolnostima ostati u A-1 ligi. Događa nam se i da nam igrači kasne na trening jer ih je kontrolor izbacio iz gradskog autobusa zbog neplaćene karte. Uvjete za trening imamo dobre, entuzijazma nam ne nedostaje, no ostali smo sami. A ovi dečki su još prošle sezone bili puno konkurentniji pa nam je lani čak i ABA liga bila nadomak, a sada nam slijedi borba za goli život. Grad nam daje svojih 300 tisuća kuna, no to je sve što imamo, a to je dovoljno tek da platimo troškove lige - požalio se trener Riječana Marijan Mance. 