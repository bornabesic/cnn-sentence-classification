Nogometaši Hajduka svladali su na gostovanju u Zagrebu momčad Lokomotive s 2:0 (1:0) u sedmom kolu HNL-a. Splićani su do vodstva stigli u 32. minuti, kad je Ante Erceg lijepo primio loptu u kaznenom prostoru Lokomotive, okrenuo se i preciznim udarcem svladao Danijela Zagorca. Lokomotiva je imala svoje prilike, a najbolju je propustio iskoristiti Mirko Marić, čiji je udarac iz neposredne blizine zaustavio kapetan Hajduka Lovre Kalinić. Od 44. minute zbog isključenja Rožmana, Lokomotiva je igrala s igračem manje, što je Hajduk materijalizirao u 63. minuti, kad je nakon udarca iz kuta Fran Karačić poslao loptu u vlastitu mrežu. Hajduk je tako stigao do četvrte pobjede u ovoj sezoni, a Lokomotiva je na zadnjem mjestu ljestvice u skupini od četiri momčadi koje još nisu ostvarile pobjedu. Pred oko 1000 gledatelja na stadionu u Kranjčevićevoj ulicu utakmicu je sudio Igor Križarić iz Čakovca koji je u 44. minuti pokazao drugi žuti karton lijevom bočnom igraču Lokomotive Sinišu Rožmanu, zbog opasne igre, i poslao ga u svlačionicu. Strijelci: 0:1 Erceg (32), 0:2 Karačić (63-ag) Prva HNL - 7. kolo: Lokomotiva - Hajduk 0:2 Istra 1961 - Dinamo (21.00) Odigrano u subotu: Rijeka - Slaven Belupo 2:0 Osijek - Cibalia 2:0 Odigrano u petak: Split - Inter 0:0 Ljestvica:  1.  Rijeka          7    6    1    0    16-4    19      2.  Dinamo          6    5    1    0    13-3    16      3.  Osijek          7    5    1    1    12-6    16      4.  Hajduk          7    4    1    2    12-9    13      5.  Slaven Belupo   7    2    3    2     8-8     9      6.  Inter           7    1    3    3     7-11    6      7.  Split           7    0    4    3     2-7     4      8.  Cibalia         7    0    3    4     8-15    3      9.  Istra 1961      6    0    3    3     3-11    3     10.  Lokomotiva      7    0    2    5     5-12    2     