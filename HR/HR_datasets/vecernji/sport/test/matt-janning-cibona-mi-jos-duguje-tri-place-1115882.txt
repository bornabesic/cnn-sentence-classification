Matt Janning jedan je od najpristojnijih stranaca koji je ikad zaigrao za Cibonu, no i njegovu strpljenju ima kraja pa je preko Fibe, kad već ne ide drugačije, odlučio zatražiti ono što mu hrvatski klub duguje još od prosinca 2013. godine. Neposredno nakon prvog nastupa njegova Lokomotiva na zadarskom Doguš turniru, ovaj simpatični Amerikanac nam je kazao: - Cibona mi duguje oko tri mjesečne plaće. Nadam se da će se to konačno riješiti kako bi obje strane mogle neopterećeno krenuti dalje. S ozbirom da se oslonio na Fibin arbitražni sud (BAT), čini se da je u dobroj poziciji i da će ga hrvatski doprvak morati isplatiti ako želi registrirati nove igrače. Premda mu je Cibona ostala dužna 60 tisuća eura, sa sudskim troškovima i kamatama taj je dug sada narastao na 100-tinjak tisuća eura. - Ja rađe ne bih bio u ovoj poziciji jer ona ne izgleda dobro. Nikad nisam imao neku veliku želju da bilo koji klub odvedem klub na BAT ili nešto slično. Da bi se ta situacija razriješila, da bi privolio Janninga da povuče svoju tužbu, u Zadar je stigao i Cibonin izvršni dopredsjednik Aleksandar Petrović. - Pričao sam s njim, a on mi je najavio i dolazak čovjeka iz kluba. Žele uspostaviti komunikaciju, a ja želim čuti što će mi reći da odatle krenemo dalje. Ne želim biti previše uzbuđen oko toga i razmišljati da je to riješen problem. Čini se da je situacija u tom klubu sada bolja no prije, da su ponovo u situaciji da mogu platiti. Čujem da su već isplatili neke druge vjerovnike i nadam se da i u ovom slučaju pokušavaju sve što je u njihovoj moći. Janning je za Cibonu igrao u jesen 2013. kada je trener bio Neven Spahija. - Svoju posljednju utakmicu za Cibonu odigrao sam 22. prosinca 2013. nakon čega sam otišao u Sienu. Te jeseni Cibona je okupila dobru momčad sa Blassingameom, Strawberryjem i samnom kao Amerikancima te Spahijom kao trenerom. Spahija je dobar trener koji je postavio dobar sustav igre, no mi nismo imali momčadsku kemiju. Neki igrači nisu vjerovali u sustav igre, a drugi nisu vjerovali jedan drugome pa je bilo teško igrati dobru košarku. Trener je pak sve to preuzeo na sebe pa je otišao. Na koncu smo otišli i Strawberry i ja i na kraju se pokazalo da je to za sve bilo dobro. Ja sam otišao u Italiju pa sam potom dospio u Efes, Strawberry je otišao u Francusku pa je na koncu završio u turskom prvaku Karšijaki, Spahija je danas pomoćni trener u NBA ligi, a Cibona je te godine osvojila ABA ligu. Je li taj Cibonin naslov za njega bio iznenađenje? - Jest, ali manje na kraju, a više tijekom sezone kada su počeli igrati jako dobro. Pobjeđivali su zahvaljujući Šariću i Blassingameu, pored kojih su ostali jako dobro odrađivali svoje role. Je li Matt bio razočaran time što ga nisu htjeli zadržati? - Situacija u klubu je bila teška pa to s trogodišnjim odmakom ne želim sada komentirati. No, kao što rekoh na kraju su te promjene dobro činile svim njenim akterima. Ipak, najviše je tada profitirao Dario Šarić s kojim je Janning igrao i u Anadolu Efesu. - Još dok je bio u Ciboni ljudi su dvojili oko toga je li on materijal za NBA ligu, no Dario je puno radio na svojoj igri i svom tijelu. Sada je u Sixersima, u klubu koji će mu dati priliku, a upravo će ta prva godina najviše odrediti koliko će dugo igrati u NBA ligi. Dok smo zajedno igrali u Efesu, Dario se kod nas Amerikanaca, ali i kod bivšeg NBA igrača Krstića, stalno raspitivao kakav je život u NBA ligi, kave odnose u svlačionici može očekivati, kako se postaviti... Dario je pametan momak i kada jednom stane na NBA tlo on će sve to vrlo brzo shvatiti. Veliki je radni, talentiran je pa ne može puno toga krenuti loše po njega. 