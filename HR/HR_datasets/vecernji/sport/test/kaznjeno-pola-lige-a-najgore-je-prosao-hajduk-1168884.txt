Hajduk mora platiti kaznu od 22.000 kuna zbog paljenja veće količine pirotehničkih naprava od strane Torcide na sjevernoj tribini stadiona tijekom drugog poluvremena utakmice Hajduk-Osijek, odlučio je disciplinski sudac HNS-a Saša Pavličić-Bekić. Na utakmici Lokomotiva-Rijeka gostujući navijači koji su došli u organizaciji kluba zapalili su šest baklji zbog čega će Rijeka platiti kaznu od 11.000 kuna, a Lokomotiva kao organizator utakmice kaznu od 8.000 kuna. Inter kao organizator utakmice Inter-Dinamo kažnjen je novčanom kaznom u iznosu od 6.000 kuna zbog paljenja nekoliko pirotehničkih naprava od strane pripadnika navijačke skupine BBB. Split mora platiti i kaznu od 5.000 kuna zbog momčadskog prekršaja i dobivenih pet opomena na utakmici s Cibalijom. Tomislav Čuljak (Cibalia) kažnjen je jednom utakmicom zabrane igranja i 4.000 kuna zbog isključenja na utakmicama 32. kola Cibalia-Split (isključen zbog dvije opomene, drugo isključenje u prvenstvu).   