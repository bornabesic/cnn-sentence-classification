Cibona i Zadar, večeras u Draženovu domu (18 sati), igraju utakmicu nakon koje za pobijeđenog nema sutra. Tko god da izgubi zarana će završiti sezonu i moći će, kako to kažu u NBA ligi, “krenuti na pecanje”. No, osim igračkog prestiža ulog će biti i onaj trenerski. I Damir Mulaomerović (Cibona) i Aramis Naglić (Zadar) imaju momčadi koje, po imenima, zaslužuju polufinale, ako ne i finale, pa će obojica sve učiniti da ne moraju već u petak krenuti na godišnji odmor. U majstoricu, dvojica trenera, ulaze s različitim klupskom statusu. I dok se Zadrani raspituju koliko bi ih stajalo da zadrže trenera koji je preporodio njihovu momčad, u Ciboni nema nikakvih signala da Mulaomerovića žele zadržati i sljedeće sezone. Čak i ako iz ove serije izađe kao pobjednik. Inače, Mula i Aramis u sezoni 1997. /1998. bili su suigrači i to baš u Ciboni, no to je tada bio stabilan, i u domaćim okvirima, vrlo dominantan klub o kojim vremenima danas u Savskoj mogu razmišljati s velikom dozom sjete odnosno sjećanja na nepovratno lijepe dane. Obojica su bili europski klupski prvaci. Naglić dvaput sa Splitom, a Mulaomerović jednom s Panathinaikosom. Obojica su treneri-džentlmeni, rijetka pojava stručnjaka kojima je važniji čist obraz od vlastitog rezultatskog probitka. Psihoza je sada veća Dobrim dijelom i zbog toga, njihovi ih igrači jako uvažavaju. Jer, da je drugačije, obojici bi bilo jako teško motivirati igrače kojima naveliko kasne plaće. – Ja sam i kao igrač bio motivator i vjerujem da moji igrači i sada osjete moju energiju – ističe Mulaomerović. – Mislim da sam prihvaćen od momčadi dijelom i zbog igračkog kurikuluma. Sretan sam što sam uspio popraviti raspoloženje u sastavu i podići intenzitet treninga i igre. Jer, bez toga ne bi bilo niti pomaka u našoj igri – kazuje Naglić koji je, nakon preuzimanja Zadra, u A-1 ligi ostvario 11 uzastopnih pobjeda. I Mula i Aramis žale što su se njihove momčadi susrele već u četvrtfinalu, a riječ je o sastavima s potencijalom finalista Prvenstva. Naglić za to krivi sustav: – Prva sezona A-1 lige sa svim momčadima pokazala je taj nedostatak da je Cedevita ligu igrala s dvije momčadi što je rezultiralo nekim čudnim rezultatima pa se može govoriti i o izvjesnoj neregularnosti. Realno je da naša liga ima manje klubova, da se oslobodi mjesta u kalendaru za utakmice doigravanja na tri pobjede. Jer, u doigravanju se igra prava košarka. Cibosi su karakterna družina Kao košarkaški profesionalci, i Mula i Aramis odigrali su jako puno takozvanih majstorica, utakmica nakon kojih si ili pukovnik ili pokojnik. – S obzirom na to da smo to prošli kao igrači, Mula i ja smo privilegirani jer pamtimo taj osjećaj. A uoči presudnih utakmica play-offa utakmice psihoza je kod igrača jača. No, igrači visoke klase na takve su utakmice posve usredotočeni i oni ne osjećaju strah već jaku motiviranost. U mentalnom smislu, teže je pripremiti momčad na slabije utakmice, a ja se nadam da ću od svojih igrača dobiti ratnički pristup – ističe Naglić. – Mi smo ove sezone u krucijalnim utakmicama dobro reagirali jer ovo je karakterna skupina igrača, od kapetana Rozića, preko Žorića, Šakića, Joksimovića do Reynoldsa. Moram reći da su to stvarno sjajni momci, koji proživljavaju velike probleme kluba kao da se ništa ne događa. Vjerujem da ćemo i ovaj put biti pravi vukovi, da ćemo na teren izaći kao lavovi, spremni da se žrtvujemo za krajnji cilj – rekao je Mula. 