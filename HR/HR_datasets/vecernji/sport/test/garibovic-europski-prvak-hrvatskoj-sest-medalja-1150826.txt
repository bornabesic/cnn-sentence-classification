Na trodnevnom Prvenstvu Europe u karateu za kadete, juniore i mlađe seniore u Sofiji,  na kojem je sudjelovalo 1204 natjecatelja iz 50 zemalja, hrvatski karataši i karatašice osvojili su šest medalja, četiri bronce i dva zlata.  Nakon kadetkinje Lee Vukoje (54 kg) koja je u petak osvojila zlato bez izgubljenog boda (uz 19 osvojenih), u nedjelju je prvakom Europe postao i Enes Garibović, pobjednik među mlađim seniorima u kategoriji do 84 kg. Ovaj Varaždinac je pokazao da ima jake živce jer je do finala došao s četiri vrlo tijesne pobjede, da bi potom eksplodirao u finalu i u furioznom nastupu nadjačao Francuza Da Costu sa 10:2. Inače, Enes je sin od negdašnjeg hrvatskog reprezentativca Esada Garibovića, danas hrvatskog seniorskog izbornika.  Posljednjeg dana natjecanja bronce su osvojila trojica mlađih seniora Luka Kondić (60 kg), Boran Berak (67 kg) i Filip Barac (preko 84 kg), a vlasnik četvrte hrvatske bronce jest kadet Igor Vrban (preko 70 kg).  Kao što je u svom izvješću ustvrdio Darko Šimunec, glavni tajnik Hrvatskog karate saveza, ovo je Prvenstvo dokaz da se za budućnost novog olimpijskog sporta u Hrvatskoj ne treba brinuti. >>Lea Vukoja osvojila zlato bez izgubljenog boda, Igor Vrban brončani 