Borna Ćorić pamtit će Uskrs 2017. dok je živ. Upravo je na ovogodišnju uskrsnu nedjelju u Marrakechu (Maroko) osvojio prvi ATP naslov. I to nakon finalnog dvoboja koji je trajao dva sata i 38 minuta i bio sve samo ne jednostavan. Trebalo je (sa 5:7, 7:6 (4), 7:5) pobijediti Nijemca Philippa Kohlschreibera, 32. tenisača svijeta, te nakon izgubljenog prvog seta (pri vodstvu suparnika od 6:5 u drugom) spašavati čak pet meč-lopta. Marrakech sretno mjesto – Imao sam malo sreće na dvije meč-lopte, a na ostalima sam igrao prilično hrabro i to mi se isplatilo. Ovo je bio najveći preokret koji sam napravio u nekom meču. Nikad u karijeri nisam spasio pet meč-lopta – istaknuo je Borna koji se tako pridružio dvojici velikana koji su u posljednjih 20 godina dobivali finalni dvoboj spasivši pet meč-lopta. Novaku Đokoviću je to pošlo za rukom protiv Andyja Murraya u Šangaju 2012., a Andyju Murrayu dvije godine kasnije u Shenzhenu i Valenciji, i to protiv istog suparnika – Španjolca Tommyja Robreda. I u odlučujućem, trećem setu Nijemac je imao prednost breaka, ali Borna se ni tada nije predavao: – U ključnim trenucima sam dobro servirao i to je presudilo. Sjajan je osjećaj osvojiti prvi naslov, i to ovdje u Marrakechu gdje sam lani izgubio u finalu. Nisam znao što mogu očekivati kad sam ove godine došao u Marrakech. Svjestan sam da nisam u najboljoj formi, međutim dobro sam trenirao posljednjih mjeseci i sada se to isplatio. Ne mogu biti sretniji. Hvala Marrakechu i Maroku na svemu, pamtit ću ovo zauvijek. Već dvije godine ovdje se osjećam sjajno – napomenuo je 20-godišnji Zagrepčanin. Tako su na najbolji način demantirane Bornine nesuglasice s trenerom Ivicom Ančićem s kojim surađuje od prošle jeseni. Prije toga Borna je promijenio čak četvoricu trenera: Britanca Ryana Jonesa (2012.-2014.), Hrvata Željka Krajana (2014.-2015.), Šveđanina Thomasa Johanssona (2015.) i Britanca Milesa Maclagana (2016.). Čini se da je stariji brat Marija Ančića pronašao ono što treba našem mladom tenisaču i ta bi suradnja u budućnosti trebala biti još učinkovitija. Nakon tri finala – titula Borna je do ATP prvijenca (u trećem finalu, izgubio je još i u Chennaiju 2016.) stigao relativno kasno: s 20 godina i pet mjeseci. Goran Ivanišević je, primjerice, prvi naslov (Stuttgart 1990.) osvojio s 18 godina i 10 mjeseci. Prije je krenuo i Marin Čilić, koji je prvi turnir, New Haven 2008. godine, osvojio mjesec dana prije 20. rođendana. No, to ne mora značiti puno, danas je konkurencija mnogo žešća, što nam je potvrdio i Goran Ivanišević u nedavnom razgovoru. – Mladim igračima danas nije lako jer se igrački vijek produljio i “starci” neće tako lako prepustiti svoje pozicije. No, Borni jednom mora krenuti – rekao je Goran a to se njegovo predviđanje u Maroku i obistinilo. I kako se ono kaže: dok jednom ne smrkne, drugom ne svane. Razumljiva je bila frustracija Philippa Kohlschreibera nakon poraza u finalu od Ćorića, i to ovakvog. A nije naodmet spomenuti da u njihova prethodna dva međusobna susreta naš tenisač nije osvojio ni set. – Bio je to jedan od onih dana kada vam se ukaže mnogo prilika, ali ih ne iskoristite. Bila je to velika drama, ali na žalost loše je završila za mene. Jednostavno me sreća nije poslužila u najvažnijim trenucima. Teško je izgubiti finale u kojemu imate čak pet meč-lopta. No, cijeli tjedan igrao sam dobro i nadam se uspješnom nastavku sezone na zemlji – rekao je Kohlschreiber kojemu je to bio 16. nastup u finalu i deveti poraz Borna je nakon Maroka bogatiji za 85.945 eura, koliko je iznosila novčana nagrada za pobjednika, ali i za 250 ATP bodova koji su mu omogućili povratak u Top 50 svjetskog tenisa. Preciznije: Ćorić je od ponedjeljka 49. tenisač svijeta. Napredovao je čak 30 mjesta, pa je njegov skok proglašen pomakom tjedna. A u poretku za Masters u Milanu, na kojem će se na kraju godine okupiti najbolji tenisači do 21 godinu, Borna je sad čak drugi (ispred njega je samo godinu mlađi Nijemac Alexander Zverev), napredovavši za čak šest mjesta. No, Ćorić nema puno vremena za slavlje. Već danas se na zemljanom turniru iz kategorije Masters 1000 u Monte Carlu sastaje s Jeremyjem Chardyjem, a ako prođe prvo kolo u drugom ga čeka novi dvoboj s Marinom Čilićem. >>Sjajni Borna Ćorić osvojio prvi turnir u karijeri nakon što je spasio pet meč-lopti! 