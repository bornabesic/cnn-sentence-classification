Srbijanski navijači okomili su se danas na Facebook stranicu Hrvatske radiotelevizije, a razlog je bio prijenos 2. kola kvalifikacija za Ligu prvaka između gruzijske Dile Gori i Partizana. Točnije, spomenutu utakmicu nije prenosila Radio-televizija Srbije pa su se u šali okrenuli HRT-u. Moguće je da su komentare postavljali i Grobari, navijači Partizana, ali i Delije, navijači Crvene zvezde koji nerijetko provociraju Grobare tvrdnjama kako je Partizan hrvatski klub, da ga je osnovao Franjo Tuđman te da su njegovi navijači franjevci. – Obrisat ću sve kanale osim HRT-a ako pustite prijenos Dila Gori – Partizan! Unaprijed hvala! – napisao je jedan, očito navijač Partizana. No, bilo je i komentara koje su vjerojatno postavili žestoki suparnici. A čak su pokušali i karikirati hrvatski jezik. Evo tri takva: – Pustite prijenos Dila Gori – NK Partizan, sjetite se našeg Franje. – E ako ne budete prijenosili Dila Gori – GHNK Partizan franjevci, prijelazim na RTL... – Kaj zezate. Nema prijenosa najboljeg hrvatskog kluba Partizana. Za kaj Dinamo, Rijeka, Hajduk i Lokomotiva imaju prednost? Šta bi reka Franjo? A kad smo već kod televizijskih prijenosa europskih utakmica, dodajmo kako je HRT objavio da će prenositi utakmice Dinama i Hajduka. Hrvatski prvak u srijedu u 20 sati gostuje kod Fole Esch u drugom pretkolu Lige prvaka. Dan poslije Hajduk dočekuje Koper u 19 sati u drugom pretkolu Europske lige. Zbog toga što škotska televizija ne proizvodi signal za prijenos uzvratnog susreta 2. pretkola Europske lige Aberdeen –Rijeka, HRT neće biti u mogućnosti prenositi taj susret u četvrtak. Oko prijenosa utakmice PAOK-a i Lokomotive nije se oglasila niti jedna hrvatska TV kuća. >>Dinamovci bez Ćorića na uzvrat s Folom. Mamić: Nema pritiska! 