Što se događalo u planovima Dinamovih čelnika, ne znamo, ali sigurno smo da nisu baš vjerovali u plasman u Ligu prvaka. Jer da jesu, ne vjerujemo da bi prodali sve najbolje igrače, iako su ponude jako dobre, a novac sjajan. Pjaca u Juventus za 23 milijuna eura, Rog u Napoli za 18 i Eduardo u Chelsea za 5. Vrtoglavih 46 milijuna, još od premija nekih 15. Blagajna puna do vrha, no kakvu će to modri imati momčad za sučeljavanja s najboljim europskim nogometnim družinama. Na to pitanje odgovor će morati dati čelnici kluba u sljedećih osam dana koliko traje famozni ljetni prijelazni rok.  Slavlje s publikom  Dinamovi nogometaši su nakon posljednjeg sučeva zvižduka trčali prema navijačima, svojoj klupi, treneru. Dugo, dugo su modri dečki na samom travnjaku proslavljali veliki rezultat. Nakon prve utakmice i 1:1 malo je bilo onih koji su vjerovali u povoljan rezultat i plasman u najprestižnije klupsko nogometno natjecanje.   Dinamov vratar Eduardo, kojem je ovo bila posljednja utakmica u modrom dresu ostao je najduže uz ogradu gdje se nalaze navijači zagrebačkog kluba. Skinuo je svoj žuti dres s Dinamovim grbom, dopustio navijačima da ga grle i ljube. Nakon toga je otišao prema izlazu, mahnuo prema loži i izgledao je kao da mu se ne ide tog trenutka s travnjaka na stadionu Salzburga. – Ponosan sam i sretan nakon ove utakmice. Dinamo opet igra u Ligi prvaka i to je jedan ogroman uspjeh. Žao mi je što ću napustiti ovako divne dečke i odlične igrače. Ali meni su 34 godine i ovakva se ponuda ne može odbiti. Zove me veliki klub, zove me Chelsea. 