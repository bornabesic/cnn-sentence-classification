Luka Modrić (31) ugovorno je vezan za Real Madrid do 2020. godine, no sljedeće sezone mogao bi se vratiti u Englesku gdje je već nastupao za Tottenham od 2008. do 2012. godine. Piše tako španjolski Diario Gol i dodaje da je Luka odličnim igrama privukao velike klubove - Chelsea, Arsenal, Bayern München i PSG. Španjolci dodaju kako bi ga predsjednik Reala Florentino Perez mogao pustiti ako stigne neka nemoralna ponuda te će umjesto njega dovesti mlađeg igrača. Modrić ima priliku treći puta osvojiti Ligu prvaka s Realom, a zasad mu se prema Transfermarktu cijena kreće oko 45 milijuna eura. 