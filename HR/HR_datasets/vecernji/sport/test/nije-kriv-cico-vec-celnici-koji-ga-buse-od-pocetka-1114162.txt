– Izjava Mirka Barišića toliko je apsurdna da mi je teško povjerovati! Pa takve stvari ne rade ni u najprimitivnijim klubovima u svijetu – tim riječima legendarni Ćiro Blažević reagirao je na izjavu predsjednika Dinama Barišića da će Zlatko Kranjčar biti smijenjen izgubi li u nedjelju na Rujevici protiv Rijeke. Rijeka biti ili ne biti A ta izjava Mirka Barišića doista je šokantna, pogotovo jer je izrečena uoči jako važne nedjeljne utakmice u Rijeci. No Cico je takvo što mogao i očekivati, jer ustvari su ga i doveli na klupu s figom u džepu. Nakon odlaska Zoran Mamića u Al Nassr najlakše je bilo na klupu postaviti Cicu Kranjčara, dokazanog trenera i klupsku legendu koju navijači obožavaju. No, da čelnici kluba nisu sto posto uz Cicu, pokazao je već istup sportskog direktora Marijana Vlaka, koji je još krajem srpnja za Večernji list izjavio: “Igra Dinama je jalova!” To je, pazite, izrekao prvi suradnik Cice Kranjčara, i to uoči važnih utakmica protiv Tbilisija u 3. pretkolu Lige prvaka. Poslije je Vlak dodao da je to njegov stav i da uvijek kaže što misli. Iako bi bilo bolje da je kao sportski direktor Vlak stav pokazao nakon prodaje Pjace, Roga i Eduarda te došao u ured Zdravka Mamića i poručio: “Šefe, nekonkurentni smo, hitno trebamo dva pojačanja za Ligu prvaka!” No tada je Vlak šutio, što je itekako otežalo Zlatku Kranjčaru, koji sada ima upola slabiju momčad nego prethodnik Zoran Mamić prošle sezone u Ligi prvaka. Cici je posao otežalo i to što se nije mogao okružiti svojim ljudima u stručnom stožeru. Klub mu je nametnuo sportskog direktora Marijana Vlaka i prvog pomoćnika Željka Sopića. A i kondicijska trenerica Tamara Despot dugogodišnja je Mamićeva zaposlenica pa ispada da je Cicin čovjek u stožeru jedino Marko Marić, vjenčani kum Nike Kranjčara koji govori pet jezika, pa ga je Cico uzeo i kao sponu s brojnim strancima u svlačionici. Zaslužuje li zaista Cico otkaz u slučaju poraza od Rijeke? Ako ga usporedimo s kiksevima koje je imao Zoran Mamić proteklih sezona, onda sigurno ne zaslužuje... Uvjerljivi poraz 3:0 od Lyona boli, ali što je to prema šokantnom ispadanju Dinama protiv Aalborga kada je na klupi bio Zoran Mamić. A te iste jeseni 2014. godine Zoki je doživio i dva debakla od Red Bull Salzburga (1:5 i 2:4). Istog kluba koji je Cico nadmudrio prije dva tjedna. No te jeseni 2014. u Dinamu se nisu sjetili prijetiti otkazom. Nije im to palo na pamet ni prošle sezone kada je Dinamo poslije 15 kola bio tek treći na ljestvici, s četiri boda manje od Rijeke, odnosno dva boda manje od Hajduka. U tih prvih 15 prvenstvenih kola prošle sezone plavi su imali samo sedam pobjeda, no iz kluba su poručivali: “Zoranova pozicija je neupitna, izvući će nas iz krize”. Mašinerija za rasprodaju Nažalost, Cico nema ni približno jednako povjerenje i kredit, njemu je stolica klimava iako je ustvari imao samo jedan kiks, nedavni domaći poraz od Osijeka 0:1. Poraz u Lyonu je sasvim realan nakon što ostaneš bez okosnice momčadi Eduardo – Pjaca – Rog. Ništa Cici ne vrijedi ni to što je klupska legenda, što je među ostalim jedan od najzaslužnijih što su BBB-i najavili povratak na Maksimir za utakmicu s Juventusom. No, kako sada stvari stoje, vrlo je upitno hoće li Cico tog 27. rujna uopće biti na stadionu. Ako ništa drugo, Barišić, Mamić i društvo mogli bi Cici honorirati to što je ulaskom u Ligu prvaka klubu priskrbio 14,7 milijuna €. Naravno, ima i Cico neke mane, u klubu mu, primjerice, zamjeraju što nakon treninga odmah pokupi stvari i otiđe iz kluba, što nije poput prethodnika Mamića, Jurčića, Halilhodžića koji su gotovo cijele dane provodili u klubu. No čelnici Dinama znali su i prije da Cico nije taj tip trenera. Ljudi iz kluba Cici zamjeraju i što Dinamo “nema igru”. No zaboravljaju da je Zokiju Mamiću prošle sezone čak osam utakmica u kojima nije bilo igre riješio Marko Pjaca. Zamjeraju mu i što voli život, druženja s prijateljima. Ali čelnicima Dinama najviše smeta to što na Cicu uopće ne mogu utjecati, što ima stav koji ne mijenja. I zato ne sumnjamo, izgubi li u Rijeci, postat će bivši. Ali time će klupski čelnici još jednom pokazati da im nije stalo ni do navijača, koji podržavaju Cicu, a ni do klupskih legendi. Pokazat će da je Dinamo i dalje prvenstveno mašinerija za rasprodaju igrača i punjenje džepova... 