Najgledaniji sportski kanali s hrvatskim komentatorima, Arena Sport i Sportklub, dobili su ozbiljnu konkurenciju jer će 19. studenog krenuti Eurosport na hrvatskom jeziku. Ono što je u susjednoj Srbiji zaživjelo još 2006. k nama je stiglo 10 godina kasnije pa je Hrvatska ušla u društvo 20-ak zemalja u kojima se prijenosi rade na lokalnom jeziku. Mićo i sva četiri Grand Slama – Velike sportske priče trebaju biti ispričane na lokalnom jeziku. Uvjerio sam se u to kada sam nedavno gledao dokumentarac o Ivici i Janici Kostelić. Kada sam čuo sve što su prošli, to me stvarno dirnulo. Nakon prve razine lokalizacije Eurosporta, doći će i druga, a to će biti studijske emisije i javljanje s borilišta – kazao je Saša Kojić, potpredsjednik Eurosporta za središnju Europu, Bliski istok i Afriku (CEMEA), čovjek zadužen za Eurosport u 112 zemalja. Na svečanoj prezentaciji pokretanja hrvatskog izdanja Eurosporta bila je i Victoria Davies, menadžerica Discovery Networka (vlasnika Eurosporta) za središnju i istočnu Europu, koja je bila sretna zbog nazočnosti vrhunskih hrvatskih sportaša kao što su olimpijske pobjednice Sandra Perković i Sara Kolak, velika teniska nada Borna Ćorić te bivši plivački as Gordan Kožulj koji će pak biti i jedan od komentatora. Kožulj je dvostruki europski prvak i svjetski doprvak u velikim bazenima (na 200 leđno), ali i svjetski prvak u malim bazenima i kao takav sprema se odraditi i svoj prvi samostalni prijenos. – Dosad sam bio sukomentator Mići Dušanoviću, a doći će dan kada ću i sam raditi neki prijenos, vjerujem već u prosincu kada je na rasporedu SP u malim bazenima. Meni je to simpatično jer ja bih to svejedno gledao pa zašto onda ne komentirati. Premda sam završio natjecateljsku karijeru prije osam godina, ja od tada nisam propustio nijedno plivačko natjecanje koje sam mogao gledati – povjerio nam je Kožulj, menadžer u poslovnom savjetovanju hrvatskog Deloittea, najveće svjetske tvrtke za financijsko i poslovno savjetovanje i reviziju. Kožulj je samo jedan od 25 komentatora, a među njima su još i Saša Sušec, Daniel Lacko, Hrvoje Frančeski, Goran Dijaković, Dan Figenwald, Milena Dragišić, Igor Oslić, Marko Šajatović... ali i stručni komentatori poput Nike Fleiss i Daga Modrića. – Eurosport me uspio izvući iz mirovine i vratio mi želju da ponovo radim pa smo se dogovorili da ću im prenositi sva četiri Grand Slam turnira – otkrio nam je Mićo Dušanović koji će tako opet prenositi mečeve Borne Ćorića, tenisača koji nam je kazao da nema komentatorskih ambicija, ali ima želju jednom komentirati vlastiti meč, točnije njegovu snimku. Na startu bundesligaški derbi – Prošlo je sedam tjedana od operacije koljena i veliki su izgledi da ću za finale Davisova kupa biti posve spreman, a hoću li igrati, to će odlučiti izbornik. S obzirom na to da je srčan borac, on bi zacijelo htio i zaigrati, no da je izbornik, bi li sebe poslao na teren nakon tolike pauze? – Sretan sam što nisam izbornik. Neće mu biti lako. Ja mu se ne namećem, ali ako budem potpuno spreman, ja ću mu to reći. Već prvog dana slijedi poslastica i prijenos bundesligaškog derbija Bayerna i Borussije. >>Tjednik Max! i sport Večernjeg lista pratite i na Facebooku 