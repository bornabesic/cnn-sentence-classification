Branič engleskog premierligaša West Ham Uniteda Aaron Cresswell (27) izjavio je kako Slaven Bilić uživa potpuno povjerenje svih igrača usprkos glasinama da će na koncu sezone dobiti otkaz. - Ako pitate bilo kojeg igrača West Hama, svi će vam reći isto - potpuno smo uz Bilića i potpuno ga podržavamo - kazao je Cresswell. West Ham je u zadnja tri kola upisao tri poraza (Leicester 2:3, Bournemouth 2:3, Chelsea 1:2), a već pet kola je bez pobjede. Zadnju pobjedu je upisao 4. veljače na gostovanju kod Southamptona (3:1). - Nadam se da ćemo preokrenuti trenutačno stanje i skinuti taj pritisak sa svih - dodao je 27-godišnji branič. Mediji nagađaju kako bi hrvatskog stručnjaka na klupi čekičara mogao zamijeniti Nizozemac Jaap Stam, ali Cresswell je uz sadašnjeg menadžera. - Bilić je pozitivan i sa strašću se odnosi prema poslu. Stalno je pozitivan i širi takvu atmosferu, a to je ono što mi igrači želimo. Nema svrhe biti negativan zbog poraza koje smo upisali - kazao je Cresswell. West Ham u subotu gostuje kod Hull, jedne od ekipa koje se bore za prvoligaški spas. - Svi dečki u klubu, cijeli stručni stožer, svi daju sto posto svojih mogućnosti. Do sada nismo bili na pravom putu, ali želimo to ispravit u subotu - poručio je mladić iz Liverpoola. Cresswell je karijeru započeo u Tranmereu, potom je 2011. preselio u Ipswich Town, a od 2014. je član West Hama. 