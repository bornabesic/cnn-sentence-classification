Pohvale hrvatskom reprezentativcu Mariju Mandžukiću zbog njegovog zalaganja i igara koje pruža i dalje 'pljušte' sa svih strana. Posljednji se oglasio branič talijanske reprezentacije i Juventusa Andrea Barzagli (35) koji je Mandžukića opisao kao 'Juventusovo ključno oružje'. "Mario ima srce i nevjerojatnu snagu, on je naše ključno oružje ove sezone," kazao je Barzagli. Talijanski stoper je priznao kako nije očekivao da Mandžukić može igrati tako dobro na krilu. "Igrali smo protiv njega dok je bio u Bayernu. Bio je glavni napadač i pritiskao je svakoga. Ali misliti da će igrati na krilu i to po cijelom terenu, to nisam očekivao," dodao je. Branič torinske 'Stare dame' uskoro će napuniti 36 godina. Međutim, ne razmišlja o mirovini. "Da sa 36 godina igrate u Juventusu morate biti na maksimumu. Morate trčati i maksimalno raditi, a ja sam jako motiviran. Juventus je mnogo toga osvojio posljednjih godina, ne znam koja je naša tajna. Možda sjajna atmosfera u klubu," kazao je Barzagli koji je u klubu od 2011. godine kada je stigao iz Wolfsburga. Igrao je i za Palermo, Chievo, Ascoli i Piacenzu. Za talijansku reprezentaciju je sakupio 66 nastupa. >>Juventus pregazio Jurićevu Genou, Mandžukić zabio i asistirao 