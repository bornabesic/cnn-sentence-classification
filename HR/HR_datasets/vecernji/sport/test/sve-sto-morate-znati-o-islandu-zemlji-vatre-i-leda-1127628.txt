A - Aurora borealis ili polarna svjetlost ime je dobila po rimskoj božici svitanja, u prosjeku traje 10 do 15 minuta, a vidi se u Islandu. Tijekom polarne svjetlosti veliki kitovi ubojice, orke, dolaze blizu obali kako bi se hranili haringama, a zadivljujući prizori vidljivi su i iz hotela. B - Björk, najpopularnija islandska glazbenica, kantautorica i glumica, tijekom dosadašnje karijere nominirana je 12 puta za nagradu Grammy, jednom za Oscar i dva puta za Zlatni globus. C - Coca-Cola Island je jedna od najmanje zagađenih zemalja na svijetu, no unatoč obilju pitke vode, Islanđani po stanovniku popiju više Coca-Cole nego ijedna druga nacija, čak 115 litara godišnje. D - Država je to u kojoj nema komaraca, željeznice i McDonald’sa (posljednji meni kupljen 2009. godine čuva se u muzeju). E - Elin Kostelić najpoznatija je Islanđanka u Hrvatskoj, bivša skijašica koja je od 2003. do 2005. bila članica islandske reprezentacije, sada je supruga našeg najpoznatijeg skijaša Ivice Kostelića. Imaju dva sina... F - Fidla je tradicija koja se na Islandu njeguje, a najpopularnija su glazbala langspil, vrsta gudaće citre s jednom do tri žice, te starije gudaće glazbalo fidla s dvjema žicama. G - Gejzir (na islandskom geysa – vrtlog, tok) termalni je izvor na zemaljskoj površini koji u manje ili više redovitim vremenskim razmacima izbacuje kipuću vodu i paru u zrak, a Island je bogat gejzirima. Bogat je i geotermalnim izvorima od kojih je najpoznatiji Plava laguna s gustom i bijelom vodom. H - Hekla Island je geološki vrlo aktivan. Ima više aktivnih vulkana, od kojih je najznačajniji Hekla, a 2010. dogodila se značajna Erupcija vulkana Eyjafjallajökull koja je privremeno prekinula zračni promet diljem Europe zbog vulkanske prašine. A stanovnici su vrlo ekonomični pa tako vulkansku energiju koriste za proizvodnju struje. I - ISLAND je 18. otok po veličini na svijetu. J - Jedna je od deset najbogatijih zemalja na svijetu i jedna od zemalja s najvećom stopom pismenosti (99,9 posto), te jedna od najsretnijih nacija. K - KNJIGE S populacijom od 323 tisuće stanovnika, Islanđani pročitaju više knjiga po osobi od bilo koje druge zemlje na svijetu, a statistika kaže da će jedan od deset stanovnika Islanda objaviti barem jednu knjigu. L - Lofsöngur je islandska državna himna. M - Meso morskog psa Truli morski psi (Hákarl) su nacionalni specijalitet. Meso se reže na komade duge oko pola metra i teške 3-5 kg, a zatim slaže u otvorene drvene sanduke i zakopava u zemlju. Nakon dva mjeseca meso počinje trunuti. N - Nacionalni park Vatnajokull najveći je nacionalni park u Europi, a obuhvaća površinu od 12 tisuća četvornih kilometara. Nalazi se u jugoisočnom dijelu Islanda i poznat je po istoimenom ledenjaku koji je također najveći u Europi. O - Olafur Stefánsson islandski je rukometaš i kapetan reprezentacije s kojim je Island osvojio srebrnu medalju na Olimpijskim igrama 2008. godine u Pekingu, što je bio povijesni uspjeh islandskog sporta koji je uz televizijske ekrane pratilo 80 posto stanovništva. P - prva žena predsjednica na svijetu, Vigdís Finnbogadóttir, izabrana je na Islandu još 1980. godine. Tada nije imala nikakvog iskustva u politici, već je radila kao turistički vodič i menadžerica kazališta. R - Rukomet je na Islandu nacionalni sport. Gotovo svi stanovnici Islanda znat će nabrojiti imena svih igrača u reprezentaciji i svom omiljenom klubu. Najveći uspjesi njihove rukometne reprezentacije su srebro sa OI u Pekingu 2008. godine, te bronca sa Eura u Austriji 2010. godine. S - SkYr je namirnica vrlo slična jogurtu odnosno vrsti mekanog sira s malo masti i mnogo proteina, konzumiraju ga sa svježim borovnicama, a koriste ga i za liječenje opeklina od sunca. Skyr se jede svakodnevno i za svaki obrok. T - Trajanje dana U Islandu u lipnju i srpnju dan traje 24 sata. U - U vrijeme adventa, od 12. do 23. prosinca, adventski patuljci jolasvenimari jedan za drugim silaze s planina kako bi ljudima zagorčavali život te krali po kućama, ali i darivali djecu. Kako jolasvenimari obožavaju jesti, njihovi pohodi i krađe, ali i njihova imena, gotovo su uvijek vezani uz hranu koju vole. V - Vilenjaci Većina Islanđana vjeruje u postojanje vilenjaka. Vilenjaci većinom žive u kamenitim područjima, imaju čarobne moći i nanose nevolje onima koji se usude uznemiravati ih. Z je slovo koje je 1973. godine uklonjeno iz islandske abecede, koristi se jedino u stranim riječima i jednim islandskim novinama – Morgunblaziz. >> Tjednik Max! i sport Večernjeg lista pratite i na Facebooku 