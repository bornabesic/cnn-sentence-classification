S Hajdukom je 2. listopada u Zagrebu počeo život u Maksimiru, a nakon subotnjeg derbija s Hajdukom u Splitu otići će na odmor. I sigurno se 8. siječnja vraća u Dinamo – Bugarin Ivajlo Petev (41), naime, ostaje na Dinamovoj klupi neovisno o rezultatu derbija. Netočne su, dakle, bile informacije koje su nudile tezu da će derbi s Hajdukom biti Petevu ključna utakmica za ostanak u Dinamu. Bilo bi to neozbiljno, čovjeku treba dati barem jedan ciklus u koji će krenuti s igračima koje će selekcionirati i odvesti na pripreme kakve će on isplanirati. I tek nakon toga može se povesti ozbiljan razgovor o tome treba li Petev ostati u Maksimiru... Liga prvaka kvari prosjek Je li Petev u ova dva mjeseca napravio pozitivni pomak? U svakom slučaju jest, iako se može raspravljati je li taj pomak mogao biti i opipljiviji. Uglavnom, neprijeporno je tek da su razni bilježničari posve promašili cilj nudeći prije 20-ak dana tezu da je “Petev najgori trener u Dinamu u posljednjih deset godina”!? I to je, je li, bilo potkrijepljeno brojkama – nijedan trener u prvih 10 utakmica na klupi plavih nije imao tako loš učinak poput Bugarina! I sve bi to bilo u redu da nije zanemaren jedan bitan podatak – većina tih “uspješnih” trenera igrala je s plavima samo u Prvoj HNL, dok je Petev u tih deset utakmica za suparnike imao Sevillu (dva puta) i Lyon u Ligi prvaka. Prave su brojke, uglavnom, ovakve: Petev je od dolaska u Dinamo vodio momčad na 15 utakmica. Ostvario je ukupno osam pobjeda, tri remija i četiri poraza, uz razliku pogodaka 16:12. Evo i učinka po natjecanjima: Prva HNL: šest pobjeda i tri remija (13:3); Hrvatski kup: dvije pobjede (3:1); Liga prvaka: četiri poraza (0:8). Gledajući Dinamov ovojesenski izgled, kao i suparnike, sva su četiri europska poraza bila očekivana, ali svakako treba istaknuti da je u posljednje tri utakmice (Sevilla 0:1, Lyon 0:1, Juventus 0:2), hrvatski prvak bio kudikamo konkurentniji i čvršći nego na tri uvodna dvoboja u Ligi prvaka. Ali, razočaravajuće je što plavi u šest euroutakmica nisu zabili ni jedan jedini gol... Dakle, jedini pravi “kiksevi” Peteva bili su domaći remiji u derbijima s Hajdukom (0:0) i Rijekom (1:1) te posebno s Istrom (1:1). Ozbiljniji i taktički odgovorniji Međutim, u odnosu na razdoblje u kojem je Petev preuzeo momčad, ovaj Dinamo izgleda sasvim drukčije. Napokon je opet bio nalik momčadi, osjeća se zajedništvo, iako dosta toga još “šepa” u igri. Ali plavi više nisu neorganizirani kao što su bili krajem rujna ili, kako je to slikovito rekao jedan član klupske uprave: – Petev je pronašao razbijenu bocu na cesti i sad skuplja i sastavlja krhotine... A to se “sastavljanje” svelo na svekoliko pružanje prilike mladima, koji su istisnuli neke dosad zaslužne igrače, s kojima bi se Maksimir već ove zime mogao rastati. I ta je svježa krv vratila život Dinamu, momčad definitivno izgleda ozbiljnije i taktički odgovornije iako još uvijek udarna postava nije standardizirana, što znači da selektivni proces i dalje traje. I potrajat će do završetka zimskih priprema, tek bismo na proljeće trebali vidjeti Dinamovo pravo lice u režiji Ivajla Peteva. Do tada, bugarski stručnjak živi “na kredit”... 