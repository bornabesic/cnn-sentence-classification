Odlični rezultati naših reprezentativaca u Uefinoj Ligi prvaka razveselili su izbornika hrvatske reprezentacije Antu Čačića kojeg ponosnim čini podatak da će Hrvatska petu godinu zaredom imati igrača iz redova prvaka Europe. Bilo je već uoči polufinala jasno da će Hrvatska opet imati pobjednika Lige prvaka, nakon što su tu fazu natjecanja izborili Atletico (Šime Vrsaljko), Juventus (Mario Mandžukić, Marko Pjaca), Monaco (Danijel Subašić) i Real Madrid (Luka Modrić, Mateo Kovačić). "Malo se reprezentacija može pohvaliti takvim podatkom, a kada uzmemo veličinu naše baze, infrastrukturu i uvjete u kojima djeluju hrvatski klubovi, treneri i igrači, taj uspjeh je još vrjedniji. Posebno veseli što su Luka, Mario i Danijel među ključnim igračima svojih momčadi, a Mateo, Šime i Marko su apsolutno budućnost svojih klubova što je potvrđeno povjerenjem koje su već dobivali u Ligi prvaka ove sezone. Šteta je što Marko i Šime zbog ozljeda nisu mogli participirati i u samoj završnici, ali vjerujem da će imati još dosta takvih prilika", komentirao je izbornik Ante Čačić. Ovoga tjedna finale su izborili Juventus i Real, što znači da će Hrvatska biti zastupljena u finalu s trojicom igrača (Pjaca zbog teže ozljede neće konkurirati za utakmicu). Luka Modrić već je postao prvi Hrvat koji je izborio tri finala Lige prvaka, a imat će priliku postati i trostruki pobjednik; Kovačić i Mandžukić imat će priliku po drugi puta osvojiti najprestižnije nogometno klupsko natjecanje. "Još jednom ćemo s ponosom gledati finale Lige prvaka i veseli me što ćemo opet imati pobjednika natjecanja zaogrnutog u hrvatsku zastavu. Real i Juventus su zasluženo došli do finala, čeka nas sjajna utakmica dva velika kluba i dviju izvrsnih momčadi, a ne moram posebno govoriti o tome kakvu su ulogu na putu do finala imali Luka i Mario. I ovoga tjedna odigrali su sjajne utakmice, bili su među najboljim igračima na travnjaku i tako po tko zna koji puta potvrdili svoju nogometnu vrijednost. Sve to svjedoči o snazi hrvatskog nogometa i naše reprezentacije, takvi rezultati daju samopouzdanje cijeloj momčadi. Želim našim dečkima puno sreće i zdravlja, neka na terenu pobijedi bolja momčad - a onda ćemo zajedničkim snagama krenuti na Island", dodao je izbornik hrvatske reprezentacije Ante Čačić. 