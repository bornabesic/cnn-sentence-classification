U 15. kolu engleske lige u nedjelju Bilićev West Ham igra protiv  Liverpoola. Uoči gostovanja na Anfieldu hrvatski trener može računati na nekoliko igrača koji su se oporavili od ozljede. U momčad se vraćaju Michail Antonio i Aaron Cresswell, a uskoro će biti spreman i Cheikhou Kouyaté. Iako su se u klubu nadali da će Diafra Sakho biti spreman za dva tjedna, dodatne pretrage su pokazale kako se radi o ozbiljnijoj ozljedi te ga na terenu neće biti barem dva mjeseca... – Igračima sam rekao da moramo biti pozitivni, a cijeli tjedan je na treninzima vladalo sjajno ozračje. Nakon poraza od Arsenala osjećali smo se loše, bili razočarani i ljutiti, ali to smo preboljeli – rekao je Bilić i dodao: – Nije bilo sastanka s čelnicima kluba, samo smo razgovarali kao i obično. Uvijek nekoliko dana nakon utakmice razgovaramo. Imam njihovu podršku, što sam ponovio već nekoliko puta. Da mi vjeruju, vidio sam i nakon sastanka ovog tjedna. Vjerujem u sebe i pomoćnike. Znamo što smo napravili prošle sezone i vjerujem da je došlo vrijeme da se stvari okrenu – zaključio je hrvatski trener. Za službene stranice West Hama govorio je i bivši hrvatski izbornik i igrač čekićara Igor Štimac. – Kada je Bilić dobio posao, rekao sam da će ostvariti trenutačan uspjeh s West Hamom. Dobro poznaje posao i kako preokrenuti stvari. Ono u što sam uvjeren je da Slaven neće izgubiti svoju strast, samopouzdanje i posvećenost poslu. Štimca zbunjuje što neki ljudi u Engleskoj sumnjaju u Bilićeve sposobnosti nakon svake utakmice, zaboravljajući kakav sjajan posao je odradio prošle sezone. – Naš klub nije u rangu Manchester Uniteda, Chelseaja, Arsenala ili Manchester Cityja i našim menadžerima treba više potpore kada se stvari ne odvijaju prema očekivanjima. Mi svi znamo da je Slaven i dalje pravi čovjek za West Ham i pokazujem prstom prema igračima da se probude i vrate nogometu s jednakom strašću s kakvom su igrali prošle sezone. Ne tako davno igrali su s puno više intenziteta, brinuli su se jedan za drugog i borili kao momčad. – Prošle su sezone svi stajali iza Slavena i hvalili njegov rad i, ako ga ne žele izgubiti, savjetujem kapetana Marka Noblea da protrese svlačionicu i da momčad ponovno počne igrati dobar nogomet – podvukao je Igor Štimac. 