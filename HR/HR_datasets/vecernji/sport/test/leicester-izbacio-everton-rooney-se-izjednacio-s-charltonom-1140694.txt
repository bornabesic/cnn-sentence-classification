U susretu 3. kola engleskog nogometnog FA kupa Leicester je na gostovanju pobijedio Everton 2:1, dok su premierligaši Bournemouth, Stoke i WBA ispali nakon poraza od Millwalla (0:3), Wolverhamptona (0:2) i Derby Countyja (1:2). Everton je u susretu igranom pred 35,000 gledatelja na Goodison Parku poveo golom Romela Lukakua u 63. minuti, međutim samo tri minute kasnije izjednačio je Ahmed Musa. Isti je igrač u 71. minuti zabio i svoj drugi pogodak okrenuvši rezultat u svega pet minuta. Do kraja susreta Everton je imao nekoliko prilika, no nije uspio izjednačiti i izboriti revanš. Gosti su stigli do pobjede premda su igrali bez dvojice ponajboljih igrača Jamiea Vardyja i Riyada Mahreza. U još jednom sudaru premijerligaša Hull je pobijedio Swansea 2:0. Sve najvažnije se dogodilo u posljednjih 12 minuta utakmice. Domaćin je poveo u 78. minuti golom Abela Hernandeza, a pobjedu je potvrdio Josh Tymon u sudačkoj nadoknadi. Trećeligaš Millwall je na svom stadionu Den iznenađujuće porazio Bournemouth čak 3:0. Pobjedu londonskom klubu donijeli su Steve Morison (26), Shaun Cummings (49) i Shane Ferguson (90+2).  Stoke  je kod kuće izgubio od drugoligaša Wolverhamptona 0:2, dok je WBA na svom travnjaku izgubio od Derby 1:2. Kapetan Manchester Uniteda i engleske nogometne reprezentacije Wayne Rooney izjednačio se s Bobbyjem Charltonom na vrhu ljestvice najboljih strijelaca u povijesti kluba, on je postigao prvi pogodak u 4:0 (2:0) pobjedi crvenih vragova protiv Readinga u susretu 3. kola FA Kupa, pa sada na svom "kontu" ima 249 postignutih pogodaka u službenim utakmicama za klub, baš kao i njegov legendarni prethodnik. Rooney je doveo United u vodstvo već u 7. minuti, na 2:0 povisio je Martial u 15., a konačni rezultat je s dva gola u nastavku postavio Rashford, on je zabio u 75. i 79. minuti. Rooney je do učinka od 249 golova stigao u 543 utakmice, dok je Charltonu bilo potrebno 758 utakmica. Manchester City je u petak kao gost svladalo West Ham sa 5:0 (3:0). 