Prema pisanju engleskog tiska hrvatski stručnjak Slaven Bilić (48) na izlaznim je vratima West Hama, a njegovo mjesto na klupi londonskog kluba trebao bi preuzeti Talijan Simone Inzaghi (41). Otočani navode kako je vodstvo čekićara započelo pregovore s trenerom Lazia ponudivši mu ugovor na pet godina. Inzaghi je preuzeo 'nebesko-plave' u travnju 2016. nakon što je Stefano Pioli dobio otkaz. Prvo je bilo zamišljeno da Inzaghi vodi Lazio do konca sezone, međutim u srpnju je potpisao ugovor do kolovoza 2018. nakon što su propali pregovori oko dolaska Argentinca Marcela Bielse. No u ugovoru postoji klauzula da se suradnja produžuje do kolovoza 2019. ako će Lazio na koncu ove sezone biti među prvih pet. Lazio se trenutačno nalazi na četvrtom mjestu Serie A, a izborio je plasman u finale talijanskog Kupa u kojem će igrati protiv Juventusa. Dodajmo kako Inzaghijev dvije godine stariji brat Filippo trenutačno je trener Milana. Dio engleskih medija već duže vrijeme gura Bilića prema izlaznim vratima. Koncem ožujka pisalo se kako će ga naslijediti Nizozemac Jaap Stam, koji trenutno predvodi ekipu Readinga.  Bilić je pobjedom protiv Swanseaja i remijem kod Sunderlanda praktički osigurao opstanak s West Hamom u Premiershipu.  >>Novi problemi za Bilića: Napadač West Hama odbio naredbu šefa 