Čini se da je na djelu raskol između Pantovčaka i Kuće hrvatskog nogometa! Naime, nakon što je Davoru Šukeru, nakon zasjedanja Skupštine HNS-a, citirana opaska predsjednice Republike Kolinde Grabar-Kitarović da se nogomet igra za prave navijače, a ne one u svečanoj loži, šef Saveza jučer je uzvratio:  - Svatko u svom dijelu treba napraviti svoj posao, mi u HNS-u za to nemamo instrumente – odgovorio je. Imate li dojam da je Predsjednica na vašoj strani? - Ne! - otpovrnuo je iznenađujuće Šuker. Nije li to u suprotnosti sa stavom premijera Plenkovića? - Mi se bavimo nogometom – diplomatski je uzvratio Šuker, koji je tijekom zasjedanja Skupštine nekoliko puta spomenuo kako se uzda u pomoć premijera, koji mu je obećao da će doći na utakmicu Hrvatska – Ukrajina.  Plenkoviću dakle Šukerov palac gore, a Kolindi Grabar-Kitarović neugodan ‘bekhend’. No, što je povod takvome razilaženju s Predsjednicom? Saznajemo kako njihov odnos već dulje vrijeme nije idiličan, a prva se ogromna napuklina pojavila prekjučer, kada je u posjetu Zagrebu bio predsjednik Uefe Aleksander Čeferin. Pripremajući njegov itinerar, Hrvatski nogometni savez napravio je nesvakidašnji potez ne uvrstivši u program prijam kod Predsjednice.  Za usporedbu, Šuker je u prosincu 2012. godine organizirao prijam za bivšeg predsjednika Fife Seppa Blattera kod tadašnjeg predsjednika RH Ive Josipovića, a 2011. kod Josipovića je bio i Platini. S obzirom na veliki protokolarni gaf HNS-a (jer predsjednika Uefe uvijek primaju predsjednik Saveza, premijer i šef države), Ured predsjednice izravno je uspostavio kontakt s Nyonom i dogovorio prijam za šefa Uefe. Nagađa se da je inicijator bio dugogodišnji sudionik Uefinih konferencija, Predsjedničin savjetnik dr. Tomislav Madžar. Tada je Ured predsjednice o tome obavijestio i HNS, koji je naravno bio – šokiran. Iz Saveza su na Pantovčak stigli Šuker i Vrbanović, te dopredsjednici Bukvić, Vučemilović i Kulušić. No, Kolinda Grabar-Kitarović, kao što je to običaj, u četiri oka razgovarala je samo s Čeferinom, dok je Šuker ostao – čekati u prostoriji za zajednički sastanak. Naravno uvrijeđen. Toliko da na zajedničkom sastanku svih izaslanstava s Predsjednicom nije želio govoriti, nego je riječ dao Vrbanoviću, a čak nije želio Predsjednici dati dres vatrenih koji je za nju bio pripremljen. Kako će se ovaj ‘incident’, pa onda i jučerašnji Šukerov neugodni odgovor Predsjednici, odraziti na odnose Pantovčaka i ‘Hiltona’, možemo samo nagađati. A nagađamo kako Šuker u toj ‘utakmici’ ne stoji najbolje i kako bi mu najnovije pozicioniranje moglo, nogometnom terminologijom, donijeti - grčevitu borbu za ostanak.  