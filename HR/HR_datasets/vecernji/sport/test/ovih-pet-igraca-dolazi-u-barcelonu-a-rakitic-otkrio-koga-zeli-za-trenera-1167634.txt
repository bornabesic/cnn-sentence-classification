Barcelona će sljedeće sezone doživjeti velike promjene. Osim novog trenera koji će stići umjesto Luisa Enriquea bit će mnogo novih lica i u svlačionici katalonske momčadi. Mundo Deportivo otkrio je imena petorice igrača koji su najbliži dolasku u Barcu. U prvom redu navode kako bi se u Kataloniju trebao vratiti Hector Bellerin, desni bek Arsenala. Poziciju lijevog beka pak žele ojačati Francuzom Theom Hernandezom, koji igra u Alavesu na posudbi iz Atletico Madrida. Za njega će morati platiti 24 milijuna eura odštete. Andres Iniesta trebao bi produljiti ugovor s katalonskom momčadi, no kao njegove zamjene spominju se Marco Verratti iz PSG-a ili Philippe Coutinho iz Liverpoola.   Vratiti bi se trebao još jedan bivši igrač - Gerard Deulofeu, ofenzivac Evertona koji igra na posudbi u Milanu.  Dodajmo i kako je Ivan Rakitić otkrio svog favorita za Enriqueva nasljednika. Riječ je o njegovom pomoćniku Juanu Carlosu Unzueu. - Juan Carlos je netko tko je godinama s nama. Poznaje nas dobro i već je dugo u klubu. Uvjeren sam da će vodstvo kluba odlučiti što je najbolje i ja ću ih podržati - rekao je Raketa. 