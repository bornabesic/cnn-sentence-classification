West Ham je na gostovanju kod Manchester Cityja poražen s 3:1. - Nakon što smo postigli pogodak, bio je to sasvim drugi West Ham. Nismo dobro krenuli, rano smo dobili pogodak, pa još brže i drugi. Iskreno na poluvremenu sam bio ljutit, ali mislim da smo na kraju dobro igrali. City je stvarao šanse, ali kada smo se mi otvarali, pokazivali smo momčadski duh i karakter. Ovakva igra daje mi nadu da ćemo s povratkom ozlijeđenih igrati kao i prošle godine - rekao je Slaven Bilić, a onda iskreno priznao da nije vidio prekršaj kojeg je Sergio Agüero trebao biti isključen. Naime, Agüero je prilikom jednog skoka oštro laktom u glavu udario Winstona Reid. Glavni sudac nije vidio prekršaj, ali bi Cityjev igrač mogao biti naknadno kažnjen, a to znači da mu prijeti i izostanak s utakmice u sljedećem kolu koju građani igraju protiv Manchester Uniteda, prenosi Goal. - Nisam vidio Agüerov incident. Svakako smo morali zamijeniti braniča, a Winston Reid se žalio na ozljedu pa sam njega izvadio vani - rekao je Bilić. Pep Guardiola smatra da je pobjeda njegove momčadi morala biti još uvjerljivija. - Kada pogledate koliko smo mrtvih šansi za pogotke imali i kako smo dobro igrali.. onda znate da smo ovu utakmicu trebali dobiti s tri ili četiri pogotka prednosti. West Ham je igrao na duge lopte i bili su kvalitetni u skoku, a tako su nam postigli i pogodak. Ja sam zadovoljan izvedbom svoje momčadi i mislim da su ovo bile najbolje minute u Premier League dosad - rekao je Guardiola, a strijelac dva pogotka Raheem Sterling je otkrio da mu je trener na poluvremenu prigovorio. - Jesam li se preporodio? Novi trener je odličan i to mi je dosta pomoglo. Bilo mi je jako teško nakon što sam došao ovdje prvi put, ali Guardiola mi je podigao samopouzdanje. Na poluvremenu mi je prigovorio da nisam dovoljno driblao - rekao je Raheem Sterling. 