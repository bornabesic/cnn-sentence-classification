U susretu 8. kola A skupine Eurokupa košarkaši Cedevite su dvorani II Doma sportova pobijedili skopski MZT 95-61 ostvarivši petu pobjedu u skupini. Bio je to treći sraz Cedevite i MZT-a ove sezone i treća pobjeda hrvatskog prvaka. U ABA ligi je Cedevita u 'dvojci' slavila 82:61, dok je u prvom susretu u Eurokupu na gostovanju pobijedila 89-85. Na klupi MZT-a europsku premijeru imao je hrvatski stručnjak Ante Nazor koji je prije desetak dana preuzeo skopski sastav. Nazor je kao trener Zadra (2012/13. i 2014-16) bio 'crna mačka' za Cedevitu protiv koje je imao pozitivan skor 9-7, a čak četiri puta je Nazor sa Zadrom slavio u Domu sportova. Ovoga puta nije uspio. Cedevitu su do uvjerljive pobjede predvodili Ryan Boatright sa 20 koševa, Rashad James sa 15 koševa i pet skokova, te Miro Bilan sa 14 koševa i šest skokova. Kod gostiju najefikasniji su bili Jure Lalić sa 14 i Stefan Sinovec sa 10 koševa. U drugom susretu iz skupine Nižnji Novgorod je pobijedio Lietkabelis 91-89. Na ljestvici vodi Cedevita sa 12 bodova, Gran Canarija ima bod manje i utakmicu manje, a zatim slijede Lietkabelis (10), Nižnji (9) i MZT (6). Cibona izgubila od Oostendea  Košarkaši Cibone poraženi su u 7. kolu D skupine Lige prvaka na gostovanju kod Oostendea u Belgiji s 70-82 (17-25, 22-21, 18-12, 13-24).  Cibona je ubilježila i peti poraz u skupini protiv momčadi koju vodi Zadranin Dario Gjergja. U zadnju četvrtinu zagrebačka momčad je ušla samos  jednim poenom zaostatka, no u zadnjih 10 minuta belgijska momčad se odvojila i slavila.  Kod Cibone su prednjačili Šakić (18), Reynolds (13) i Žižić (10), dok je domaći sastav predvodio Boukichou (20).  S omjerom 2-5 Cibona je zadnja, osma u skupini, dok Oostende sada ima 3-4.  