Impresivan je bio popis umirovljenih nogometnih megazvijezda na ciriškoj revijalki upriličenoj u povodu inauguracije novoga predsjednika Fife. Infantinu je očito bio važan prvi dojam pa se, odjeven u plavi Fifin dres, pred vojskom fotoreportera izgrlio s Figom, Maldinijem, Seedorfom, Hierrom, Salgadom, Zambrottom, Decom, Cannavarom, Toldom, Ševčenkom..., ali i dvojicom Hrvata, bivšim igračima Milana Zvonimirom Bobanom i Darijem Šimićem. Dojam na igralištu nevažan Za Infantina bi vjerojatno bilo ugodnije da su tom zgodom umjesto zujanja kamera samo škljocali fotoaparati. Ovako će videozapis s Giannijeva debija na travnjaku u prvoj minuti razotkriti zašto je predsjednik Fife u ranoj mladosti odabrao školu umjesto nogometa. Nezgrapni korak grizlija, trk na petama, kao da na leđima ima ruksak pun kamenja, dvije lijeve noge, pregled igre kao čovječja ribica... odlike su Infantina nogometaša i svesrdno se nadamo da mu je ovo bila ujedno nastupna i oproštajna utakmica. No dojam na igralištu ionako je nevažan. Od Infantina se očekuje briljantna izvedba u provođenju reformi kojima će isprati prljavštinu s Fifina ugleda. A tu je, primjerice, Gianni Infantino već pao na ispitu ne dovodeći ni pod mikroskopom jedva vidljiv upitnik održavanje svjetskih prvenstava u Rusiji 2018. godine i Kataru 2022. godine. Zaustavivši tako bilo kakav proplamsaj istrage o eventualnoj korupciji u izbornoj kampanji za SP. Vidi se da je Giannijev mentor bio – Sepp Blatter. No, vratimo se načas utakmici u Fifinu dvorištu u Zürichu. Javio nam se Dario Šimić. – Bilo je lijepo u Zürichu, sjajno ozračje, ugodno druženje sa starim prijateljima – kazao je Šimić. Je li u toj nepreglednoj koloni zvijezda negdje bio i Davor Šuker? – Ne znam, možda je i bio, ali ja ga nisam vidio – uzvraća diplomatski Šimić iako fotografija s eventa nigdje ne otkriva prisustvo predsjednika HNS-a. Sustav se ne mijenja Kakav je vaš dojam o Infantinu, je li doista reformator kakvim se predstavlja, pitamo Šimića, no pokraj britkoga stopera ne pronalazimo put lopti k mreži. – Reformator? Vidjet ćemo. Ja ga poznajem nekoliko godina, otkad sam na čelu udruge Nogometni sindikat. I dao sam mu potporu smatrajući kako je najbolji kandidat za predsjednika. Više od toga za sada ne bih – ogradio se Dario Šimić od bilo kakve procjene novoga predsjednika svjetske organizacije. No, nisu svi Infantinov izbor dočekali u rukavicama. Graknuo je kontroverzni talijanski biznismen, predsjednik Palerma Maurizio Zamparini tvrdeći kako je utrka za predsjednika Fife bila sve samo ne transparentna. – Sustav se ne mijenja i novi predsjednik Fife, šef birokrata, odavno je dio tog sustava. Infantino je izabran za predsjednika samo zato što je kupio više glasova od šeika – izjavio je Zamparini ne bježeći od mogućnosti da ga za ove riječi sustigne sudska tužba. Dapače, Zamparini tu nije stao. – Volio bih da me zbog mojih riječi suspendiraju. Bio bih počašćen! – zaključio je 74-godišnjak jezika oštroga poput britve.  >>Infantino bi foteljom mogao nagraditi i Davora Šukera 