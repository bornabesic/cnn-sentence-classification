Aktualni europski prvak Real Madrid pobijedio je u susretu 5. kola F skupine u Lisabonu Sporting 2-1 potvrdivši plasman u osminu finala, dok je Borussia u Dortmundu slavila protiv Legije 8-4 u susretu s rekordnim brojem golova u Ligi prvaka. Osim 'Kraljevskog kluba' u osminu finala prošli su i Borussija Dortmund Leicester City, Monaco,i Bayer Leverkusen i Juventus koji je na gostovanju u Sevilli slavio 3-1, a posljednji pogodak na utakmici zabio je hrvatski reprezentativac Mario Mandžukić. Real je poveo u 29. minuti golom Raphaela Varanea iz akcije koju je započeo Luka Modrić. Hrvatski veznjak je nabacio iz slobodnog udarca, Cristiano Ronaldo je pucao, a lopta se kratko odbila do Varanea koji je svladao Ruia Patricia. Domaćin je u 64. minuti ostao s igračem manje nakon što je isključen Joao Pereira, koji je 'pocrvenio' zbog guranja Matea Kovačića. No, Sporting je i s igračem manje izjednačio. U 80. minuti iz kaznenog udaraca je izjednačio Adrien Silva. Ipak, tri minute prije kraja utakmice Karim Benzema je zabio za pobjedu španjolskog sastava. Luka Modrić je odigrao cijeli susret za Real, baš kao i Kovačić koji je u 65. minuti 'požutio'. U 'ljepotici večeri' Borussia Dortmund je pobijedila Legiju 8-4 postavivši novi rekord Lige prvaka po broju golova na jednoj utakmici. Do sada je rekordan broj golova postignut u susretu Monaca i Deportiva u studenom 2003. kada je momčad iz Kneževine slavila 8-3. Borussija je bila nadomak još jednog rekorda, šest golova u jednom poluvremenu. Zabila je pet i tako nije uspjela dostići Šahtar koji je 2014. u pobjedi 7-0 protiv BATE Borisova čak šest golova zabio u prvom poluvremenu. Po pet golova u prvom poluvremenu zabili su i Monaco u pobjedi 8-3 protiv Deportiva, te čak tri puta Bayern. Protiv Lillea (6-1) u studenom 2011. godine, protiv Rome u pobjedi 7-1 u listopadu 2014. te protiv Porta u pobjedi 6-1 u travnju prošle godine. Legija je povela u 10. minuti golom Aleksandra Prijovića, no Borussija je uzvratila postigavši od 17. do 20. minute čak tri gola. Dva je zabio Kagawa (17, 18), a jednog Sahin (20). Prijović je u 24. smanjio na 2-3, no do konca poluvremena Dembele (29) i Reus (32) su povećali prednost domaćina. U nastavku susreta golove za Borussiju zabili su Reus (52, 90+2) i Passlack (81), a za goste Kucharczyk (57) i Nikolić (83). Uoči posljednjeg kola Borussija vodi na ljestvici sa 13 bodova, Real Madrida ima 11 i upravo će njihov dvoboj na Santiago Bernabneu odlučiti o pobjedniku skupine. Sporting je ostao na tri boda, a Legija ima jedan bod. U zadnjem kolu 7. prosinca sastaju se Real Madrid - Borussia Dortmund, te Legia - Sporting. U derbiju skupine E Monaco je pobijedio Tottenham 2-1 i osigurao prvo mjesto u skupini. Domaćin je već u 11. minuti imao sjajnu priliku za vodstvo, no Radamel Falcao je promašio kazneni udarac. Točnije njegov udarac sjajno je zaustavio Hugo Loris. Momčad iz Kneževine je povela u 48. minuti golom Djibril Sidibea, no četiri minute kasnije izjednačio je Harry Kane iz jedanaesterca. Radost gostiju je kratko trajala. Monaco je krenuo s centra i zabio za 2-1, a pogodak je postigao Thomas Lemar. Za domaćine je branio Danijel Subašić. U drugom susretu CSKA i Bayer Leverkusen su u Moskvi odigrali 1-1 što je 'apotekarima' bilo dovoljno za prolaz u osminu finala. Nijemci su poveli golom Kevina Vollanda iz 16. minute, a za Ruse je izjednačio Bebars Natcho iz penala u 76. minuti. Hrvatski reprezentativac Tin Jedvaj je odigrao cijelu utakmicu za Bayer.  Na ljestvici vodi Monaco sa 11 bodova, Bayer ima sedam, Tottenham četiri, a na začelju je CSKA s tri bodova. U zadnjem kolu sastaju se Bayer - Monaco, te Tottenham i CSKA. U skupini G Leicester City je pobjedom protiv Club Bruggea 2-1 osigurao prvo mjesto u skupini. Golove za engleskog prvaka zabili su Okazaki (5) i Mahrez (30-11m), dok je poraz Belgijanaca ublažio Izquierdo (52). U drugom susretu Kopenhagen i Porto su odigrali bez golova. Na ljestvici vodi Leicester City sa 13 bodova, Porto ima osam, Kopengahen šest, a Club Brugge je bez bodova. U zadnjem kolu sastaju se Club Brugge i Kopenhagen, te Porto - Leicester City. U skupini H nogometaši Dinama su pretrpjeli i peti poraz izgubivši u Maksimiru od Lyona sa 0-1. Strijelac jedinog gola bio je Alexandre Lacazette u 72. minuti. Ovim porazom Dinamo je izgubio i teoretske izglede za nastavak igranja u europskim kupovima na proljeće. Ostao je posljednji bez bodova, dok treći Lyon sada ima sedam bodova. Osim što nije osvojio niti bod, Dinamo nije postigao niti jedan pogodak u Ligi prvaka ove sezone. U drugoj utakmici ove skupine Juventus je kao gost svladao Sevillu sa 3-1 i tako osigurao prolazak u osminu finala. Treći pogodak za Juventus postigao je hrvatski napadač Mario Mandžukić u četvrtoj minuti sudačke nadoknade.  Kolo prije kraja natjecanja Juventus je vodeći sa 11 bodova, druga Sevilla ima 10, Lyon je treći sa sedam, a Dinamo posljednji bez bodova. Dinamo će u posljednjem kolu 7. prosinca gostovati kod Juventusa u Torinu, dok će Lyon i Sevilla u međusobnom susretu u Francuskoj odlučivati koji će se sastav pridružiti talijanskom prvaku u osmini finala iz ove skupine, a koji će europski put nastaviti u Europskoj ligi. 