Ni u Hajduku, ni u Dinamu, nego u – Rijeci! Franko Andrijašević (25) otišao je iz svog Splita i preko Zagreba tek u Rijeci doživio zvjezdane trenutke, obilježio godinu na izmaku sjajnim igrama i golovima u Prvoj HNL. To su prepoznali i kapetani prvoligaških momčadi i u tradicionalnoj anketi tportala izabrali su Andrijaševića za najboljeg nogometaša godine! Trofej mu je predao novinar tportala i utemeljitelj ove ankete Silvijo Škrlec, a Andrijašević je nagrađen i mobitelom. Franko je dobio 54 glasa, drugoplasirani nemilosrdni strijelac Soudani 50, slijedi Ristovski s 30 glasova... Do zadnjeg se glasanja nije znao pobjednik i tek nakon što je kapetan Rijeke Mate Maleš predao svoj papirić, doznao se laureat. Svaki je kapetan izabrao po petoricu igrača, peto mjesto donosilo je dva, a prvo deset bodova. Ukupni je zbroj u tijesnoj utrci otišao na stranu Andrijaševića, koji je dobio i poziv izbornika Ante Čačića za odlazak s reprezentacijom na turnir u Kinu... Reprezentacija vrhunac karijere – Presretan sam, poziv u reprezentaciju najveća mi je čast i najveće priznanje u dosadašnjoj karijeri! Zahvaljujem svima, posebno svojim suigračima u Rijeci, na nagradi tportala koja mi je poticaj za budućnost – kaže ofenzivni vezni igrač koji je na 15 jesenskih dvoboja zabio osam golova. A na tri utakmice Rijeka je slavila 1:0 baš zgodicima Andrijaševića... – Drago mi je što sam baš ja bio čovjek odluke protiv Intera, Splita i Istre, ali svaku je pobjedu izborila momčad, pojedinac ne može ništa sam – govori Splićanin čiji je nogometni put u najmanju ruku neobičan. Franko je, naime, sin nekad odličnog Hajdukova nogometaša Stjepana, koji je bio odličan vezni igrač, ali i srednji branič. Karijeru mu je na vrhuncu moći i eksplozije talenta privremeno prekinula teška prometna nesreća – stradao je na vespi na jednom raskrižju u Splitu i jedva izvukao živu glavu. Nakon nesreće nikad Stipe nije zaigrao kao prije, nakon Hajduka igrao je u Monacu, Celti i Rayo Vallecanu, a za hrvatsku je reprezentaciju nastupio pet puta. – Vjerujem da ću biti bolji igrač od oca – kaže Franko, no u ovom trenutku čini nam se da je tata Stipe još uvijek nogometni gazda u kući. Oženio se za vrijeme derbija U svom Hajduku Andrijašević nije bio zadovoljan tretmanom, a i on je jednom svojom gestom naljutio klupske čelnike i navijače. U jesen 2012. Franko se ženio, a dan vjenčanja bio je na dan derbija u Maksimiru protiv Dinama!? Dakako, kad je mjesecima prije Franko, koji je tada bio na posudbi u Dugopolju, dogovarao svadbu, nije mogao znati da će se kalendar natjecanja baš tako posložiti. Ali, vrag nikad ne spava pa je tako Franko nizu nesuglasica s najdražim klubom pridodao još jednu. I oni najžešći hajdukovci nikad mu nisu oprostili taj gaf, spomenimo da je Hajduk bez Franka izgubio 1:3 u Maksimiru... Definitivan razlaz dogodio se kad je trener Splićana bio Igor Tudor, s kojim se Andrijaševići nisu našli na istoj valnoj duljini, pa je Franko prije dvije i pol godine napustio Poljud i došao u Zagreb. Širile su se tada nikad potvrđene glasine da je taj neuobičajeni transfer, težak 700.000 eura, zapravo bila Dinamova financijska pomoć Hajduku, sugerirana “odozgo”, a da na Franka u Maksimiru ni ne računaju ozbiljno. Glasine ili ne, ali činjenica je da u Dinamu Franko nije dobio pravu šansu i već u zimi otišao je u Lokomotivu. Sa zadnjeg veznog, ili bočnog veznog, što je dotad igrao, u “lokosima” je prebačen prema naprijed, bliže suparničkim vratima (druga “špica” ili “lažna špica”, ovisno o sustavu u kojem momčad igra) i ta se selidba pokazala ključnom u Andrijaševićevoj karijeri. Do izražaja su mu došle vrline (odlična tehnika i osjećaj za prostor, skok-igra), sakrio je nedostatke (nije baš brz...) i nakon dobrog proljeća u dresu Lokomotive prometnuo se jesenas u ključnog igrača Rijeke! Ali... Što su u Dinamu radili tijekom ljeta? Andrijašević se, naime, vratio s posudbe iz “lokosa” i odradio je veći dio priprema s Dinamom u Sloveniji. Međutim, trener Zlatko Kranjčar nije vidio u Franku potencijal za plave, stavio ga je na popis prekobrojnih i Andrijašević je dobio slobodne ruke. Imao je konkretnu ponudu iz Izraela (Makabi Haifa), ali preselio se u Rijeku... – Nevjerojatno je da se iskusni trener poput Kranjčara tako zaletio, očito nije sagledao cijelu situaciju. Shvatio bih da se odrekao Franka kojeg je isprobao u nekoliko utakmica, ali nije mu dao minutažu i prekrižio ga je! Ne znam, nekad su važnije karakterne osobine igrača od talenta, žao mi je što to Kranjčar nije prepoznao kod mog sina. Franka kroz cijelu karijeru prate osporavanja i seciranja njegovih igara i poteza, ali sreća je da je jak u glavi pa mu to podcjenjivanje i svojevrsno poniženje samo daje motiv više za dokazivanje na travnjaku – otkriva Stipe Andrijašević. 