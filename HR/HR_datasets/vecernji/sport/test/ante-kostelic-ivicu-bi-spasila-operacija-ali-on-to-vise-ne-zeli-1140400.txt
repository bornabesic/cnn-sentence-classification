Ante Kostelić, trener za kojeg je slavni Jean-Claude Killy kazao da je jedan od najvećih skijaških eksperata na svijetu, nerado daje intervjue, ali s novinarima voli pričati. No, nakon muške utrke Svjetskog kupa na Sljemenu ipak je pristao nešto kazati i u diktafone. Dakako, medije je najviše zanimala situacija oko Ivice koji sa sljemenskom publikom pozdravio na način koji je bliži tome da će 2018. on biti jedan od njih nego tome da će ga opet vidjeti na stazi. - Mi nismo odredili nikakav trenutak u kojem će se Ivica oprostiti. Nećemo to raditi kao drugi, da se obuku u neko odijelo pa se pozdravljaju. Nećemo mi pristati na oproštajnu utrku kao Maze. Mi ćemo iz svega toga samo izaći van - ističe Ivičin otac i trener. Može li Ivica izdržati do sljedećih Zimskih olimpijskih igara u Južnoj Koreji? - Ja mislim da neće. Ne može. Jedino da sada ode na operaciju onda bi mogao. Nakon što bi mu stavili umjetnu hrskavicu, imao bi pet mjeseci pauze i onda bi se već u osmom mjesecu mogao početi skijati. No, on više nema snage za još jedan povratak. A imao je dosta takve snage u svojoj karijeri. Mi smo napravili dosta stvari koje su bile teške, možda i nemoguće, no ne možemo to vječno raditi. Sjećam se, jednom je iz Kranjske Gore, nakon utrke, odmah otišao na operaciju. Nećemo to više činiti. Tko to više neće činiti. Ante ili to Ivica ne želi? - Ivica odlučuje o tome. Dakle, stvar je u tome do kada će Ivica htjeti trpjeti bolove? - Nije stvar toliko u trpljenju, koliko u tome da mu se koljeno miče. I ovdje na Sljemenu je bila jedna strašna rupa, ali ju je Ivica uspio preskočiti. No, Šamšal je upao u nju i otišao u bolnicu. Hoće li barem pokušati nastupiti na Svjetskom prvenstvu u veljači u St. Moritzu? - Ako ostane u prvoj skupini po WCSL bodovima za startne liste. Nakon ovoga Ante je ustvrdio: - Kad sve skupa zbrojimo, nismo mogli više od toga jer po uvjetima se ne možemo s drugima uspoređivati. Recimo, kako da se uspoređujemo s Girardellijem koji stanuje u svom hotelu koji je na 1600 metara i ima svoju žičaru. Ili sa Anjom Parson odnosno Ingemarom Stenmarkom, jer oni žive na snijegu. Oni se šest mjeseci skijaju i ne moraju, kao mi, ići na ledenjake. Ono što Antu raduje svakako je činjenica da će Ivica otići kao sportaš bez mrlje u odnosu prema suparnicima. - Vi ste vjerojatno zaboravili što je Ivica rekao Hirscheru, koji je na Sljemenu dvaput haklao kolac, a nije priznao. A rekao mu je: "Ovo je samo jedna utrka, a sramota je vječna". Zašto se Raich nije osramotio. Zato što je takav čovjek. Niti Janica, niti Ivica se nisu osramotili. U njihovim karijerama nije bilo nikakvih dopinga niti postupaka. Nije to moje zadovoljstvo, nego to tako mora biti. Ne smiješ se ogriješiti o ništa, ne smiješ ukrasti, krivo se zaklinjati... U današnjem sportu nije lako biti čist šampion jer mnogi od njih su spremni i riskirati za pobjede i medalje. - Ne znam zašto bi to nama trebalo. Zašto bi se mi dopingirali? U skijanju baš i nije bilo toliko doping-afera kao u drugim sportovima. - Dopingom se može utjecati na koncentraciju, brzinu pokreta, izdržljivost i opću izdržljivost kroz sezonu. Pa što mislite, zašto su austrijski skijaši bježali kroz prozor? Zato da ih ne testiraju. Nestali su. Jedan je otišao na Havaje, drugi ne znam gdje. Onda su neke pronašli. Recimo Hansa Knaussa. Pronašli su i Rainera Schonfeldera. Njega su pronašli nakon što je osvojio mali slalomski globus pa su ga kaznili tri mjeseca da se ne skija preko ljeta. Nije Ante bio odveć utučen Ivičinim 52. vremenom u 11. muškoj sljemenskoj utrci Svjetskog kupa. - Da smo uspjeli prije preseliti slalom na "Panjevinu", Ivica bi možga imao bolje izglede da svojedobno pobijedi na Sljemenu. A ako se pak prva staza postavi kao "Mickey Mouse", pa druga isto, onda to tako i ostane. A "Panjevina" je skijaška staza koja već gotovo 30 godina nije u funkciji pa je u sjećanju samo starijim naraštajima Zagrepčanki i Zagrepčana. No, zato će Ivica i narednih dana trenirati na Crvenom spustu. Do polaska u švicarski Wengen, gdje će Ivica u petak voziti kombinaciju. - Moramo malo probati spust skije. Makar nemamo gdje trenirati spust, barem ćemo ih voziti - objasnio je Ante Kostelić. 