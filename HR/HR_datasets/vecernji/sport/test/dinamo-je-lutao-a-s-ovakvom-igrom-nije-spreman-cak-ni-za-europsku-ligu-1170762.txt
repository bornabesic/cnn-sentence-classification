Kažu da se svaka škola plaća, kažu i da se najbolje uči na svojim greškama. Pa, ako u Dinamu ova sezona koja je pri kraju bude prava škola, onda su možda i napravili dobar posao. Uostalom, kad su u sezoni 2004./05. otišli u ligu za ostanak, pokazali su da znaju učiti na svojim greškama. Izgubili 20 bodova Dinamu su ostale još dvije utakmice do kraja sezone, i to s Osijekom i Rijekom, dva kluba iz vrha. A baš ti klubovi iz vrha plavima su bili veliki problem ove sezone, tu su izgubili naslov prvaka. U susretima s Rijekom, Hajdukom, Osijekom i Slaven Belupom, četiri kluba koja su im najozbiljniji suparnici, plavi su izgubili gotovo pola bodova, u 14 utakmica protiv ta četiri kluba upisali su samo šest pobjeda. Dakle, u osam nisu pobijedili (četiri poraza i četiri remija), izgubili su 20 bodova u tim utakmicama. U izravnim susretima nisu pobijedili Rijeku nijednom (poraz 5:2 i dva remija po 1:1), od Hajduka su izgubili pet bodova... Osim u tim lošim rezultatima s klubovima iz gornjeg doma, kiksali su zapravo još samo protiv Istre kada su u 16. kolu odigrali 1:1 u Maksimiru. No to je samo dokaz da plavi nemaju momčad za jake, tvrde utakmice. – To je i dokaz da nešto ne štima u Dinamu, da plavi u ovoj sezoni nisu bili na pravoj razini, a Rijeka je to znala iskoristiti i otišla prema naslovu prvaka – kazao je nekadašnji napadač plavih, kao i trener u Dinamu Igor Cvitanović. Dinamo je lutao u svojoj strategiji, ili je zapravo i nije imao pa mu se to na kraju i osvetilo. – Nije strategija ni meni jasna. Jer, Dinamo je otpisao Andrijaševića da bi napravio mjesta Ćoriću. A onda dovede Sammira zbog kojeg Ćorić ode na krilo na kojem ne može igrati. I ne smije, on je plemenita ‘desetka’, najplemenitiji igrač kojeg je Dinamo imao zadnjih godina. A sad u zadnje vrijeme ne igraju ni Sammir ni Ćorić – kaže Igor Cvitanović kojem nisu jasne ni riječi trenera Peteva koji je nakon pobjede nad Cibalijom kazao da ubuduće nisu važna imena, da će ubuduće igrati oni koji to zasluže radom i trenizima, htijenjem... – Kako će mi to biti jasno, zar dotad nisu igrali oni koji su to zaslužili radom i htijenjem na treninzima? – pita se Cvita. Kad iskusniji nisu i bolji Petev se okrenuo mlađim igračima, a s tako puno mladih u momčadi nije lako igrati spomenute tvrde utakmice, derbije. – Nisam protiv toga da igraju mladi. U redu bi bilo, kad bi se za određenu poziciju imalo jednako kvalitetnog iskusnijeg igrača, da mu daš prednost u težim utakmicama, ali Dinamo takve iskusnije, a bolje od mladih – nema – zaključio je Cvitanović. Kako je Dinamo prosuo toliko bodova protiv ‘tvrdih’ suparnika, to u treba biti upozorenje za kvalifikacije za Europsku ligu, s ovakvom igrom plavi nisu spremni za takve izazove, čak ni u Europskoj ligi. 