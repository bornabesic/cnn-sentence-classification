Premda je trenutačno Katalonac Joan Antoni Carrillo Milan (s Videotonom bio prvak Mađarske, dobio otkaz u španjolskoj Almeriji) definitivno kandidat broj jedan za klupu Hajduka, možda već u utorak, zajedno s dvojicom pomoćnika, povede trening na Poljudu, Marko Lozo u Koprivnici je tražio svoju prigodu za ostankom. Taj 28-godišnji mladi trener, najmlađi u Hajdukovoj povijesti i povijesti Hrvatske lige, dobio je tretman trenera za jednu utakmicu, zamijenio je Marijana Pušnika, ali hrabro je ušao u dvoboj protiv Slaven Belupa i Željka Kopića, još jednog od trenera s kojima je vodstvo bijelih razgovaralo o mogućem dolasku u Poljud. Slaven je na kraju pobijedio sa 2:1. Bio je to otvoreni sudar stratega, koji žele nogomet, koji su skloni pametnoj ofenzivnoj igri. Lozo je želio visoko pritisnuti Slaven Belupo, na trenutke mu je to uspjevalo, ali u više trenutaka vidjeli su svi limiti njegovih igrača, posebno u zadnjoj liniji. Kada bi se Kopićeva momčad iskoprcala i izvukla loptu iz zadnje linije onda je u pravilu u Hajdukovoj zadnjoj liniji oglašava uzbuna. Toliko panike se rijetko viđa, stoperi Nižić i posebno Šimić kao da su se natjecali tko će više pogriješiti. Tek u ovakvim utakmicama vidi se da Hajdukov problem možda i nije na klupi, već na terenu. Taj limitirani kadar može biti sretan s bilo kakvom pobjedom u Hrvatskoj ligi. Čim im je Lozo postavio malo kompliciranije zadaće, s ofenzivnijim pristupom i visokim izlaskom igrači Hajduka ušli su u problem. Još kada se svim limitima doda činjenica da je, nominalno, prva zvijezda Poljuda Nikola Vlašić totalno van forme, onda Splićani s 1:1 nakon prvog dijela mogu biti prezadovoljni.  Slaven je poveo pogotkom Burića u 34. minuti, bila je to vezana, višeminutna, greška većine igrača. U tim trenucima vidjelo se da će Kopićeva momčad dati gol, to se baš moglo osjetiti. Četiri minute kasnije Katić je pogodio vratnicu, Hajduk je djelovao nokautiran, grogiran, a onda se u posljednjoj minuti naglo vratio u igru. Toma Bašić je ubacio, a Said pogodio za 1:1. Zanimljivo, Bašić je ušao u igru u 30. minuti umjesto Savvasa, koji se ozlijedio, vjerojatno u jednom sprintu. To mu je bilo jedno od rijetkih ubrzavanja otkako je stigao u Hajduk... Inače, najbolji pojedinac Hajduka bio je Lovre Kalinić, imao je nekoliko vrhunskih obrana. Prava je šteta što ga Hajduk mora prodati, Kalinić je temelj splitske momčadi, on je jedini, koji je nenadoknadiv. U 60. minuti Slaven je poveo iz jedanaesterca poveo s 2:1, strijelac je bio Ivanovski. Baš na njemu Šimić je skrivio jedanaestarac, čini se da je to bila gluma na koju je nasjeo sudac Batinić. Ali, i ta situacija, baš kao i ona minuti prije kada je Arap imao odličnu prigodu, pokazala je totalnu dekocentriranost Hajdukovih stopera. Naime, Šimić je kasnio u startu, spašavao je izgubljenu situaciju, ali to nema veze s Batinićevom velikom pogreškom. Ipak, Hajduk je imao prigodu za bo, ali Marko Futacs, koji je odigrao groznu i nevidljivu utakmicu, u 89. minuti promašio je jedanaesterac kojeg je izborio Kožulj, pogodio je vratnicu. 