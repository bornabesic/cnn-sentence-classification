Oni koji ne prate baš redovno hrvatsku nogometnu ligu teško da bi, čitajući prezimena igrača, mogli zaključiti da je riječ o hrvatskoj nogometnoj reprezentaciji. No dečki su dobili pozive, odazvali su se i zapravo će selekcija naše nogometne lige, pojačana igračima iz Azerbajdžana (Ozobić) i Slovenije (Datković) predstavljati naš nogomet na Kina kupu. Dečki su polako dolazili prije zakazanog okupljanja u 15 sati, zajedno su došli suparnici u borbi za naslov Josip Pivarić iz Dinama i Franko Andrijašević iz Rijeke, praćeni Mirkom Marićem (Lokomotiva). Naravno da je bilo šale oko toga tko će biti prvak. Zapravo sve je izgledalo dosta šaljivo i opušteno, osim što nije bilo baš smiješno što su igrači izjave davali ispred hotela na temperaturi s koje bi se i pingvini sklonili. – Koju ću poziciju igrati? Ako budem igrao, o poziciji će odlučiti izbornik. Moramo dobiti Čile da onda zezam Fernandesa i Henriqueza – uz smiješak je govorio krilni napadač, ali u posljednje vrijeme i bek Mario Šitum. – Nadam se da smo se svi odmorili, da smo nešto i trenirali kao što sam ja zadnjih dana. Nema pritiska, ali idemo se pokazati u najboljem izdanju, svatko od nas želi igrati što bolje, na što bolji način predstaviti naš nogomet iako su svi suparnici jaki, počev od Čilea – kazao je najbolji igrač HNL-a Franko Andrijašević. Ante Čačić očito nije zimogrozan tip, mirno je i strpljivo, pa čak i opširno odgovarao na pitanja kao da smo na Britancu u proljeće na kavici, a ne u debelom minusu koji kilometar sjevernije od tog zagrebačkog trga. – Ovaj termin je prilično nezgodan pa nismo mogli računati na sve željene igrače. Neki su željeli s nama u Kinu, ali njihovi ih klubovi nisu pustili. Zato prije svega moram zahvaliti svim klubovima koji su pustili svoje reprezentativce, najveće je opterećenje ipak palo na hrvatske prvoligaše – kazao je izbornik Ante Čačić. Koji su bili kriteriji za pozivanje igrača? – Hm, bilo ih je dosta. Želio sam igrače koji će biti motivirani, ali i koji su igrali u dobroj formi. Ova akcija nam je stigla nakon blagdana, vjerujem da su igrači ipak proteklih dana radili na sebi te da će se u Kini predstaviti u dobrom izdanju. Također, želio sam ravnomjerno opteretiti hrvatske klubove, Rijeka je prva, tu želi i ostati, Dinamo je želi stići, Osijek i Hajduk bore se za Europu, a tim klubovima kreću pripreme – objasnio je Čačić. Upitali smo izbornika tko će biti kapetan ove reprezentacije. Prvo se malo nasmiješio: – Uh, malo ste me zatekli. Kasnije se vratio tom pitanju: – Moram još vidjeti, ali zar nisu Pivarić i Antolić ovdje najstariji? – odgovorio je Čačić. – Nadam se da ćemo odraditi barem dva treninga. Čile isto ima malo drukčiji sastav, ali su puno duže na pripremama, prije su došli u Kinu, no ja sam trener-natjecatelj i želim da i tamo pokažemo dobar hrvatski nogomet. Tako će ova HNL momčad u Kini tražiti svoju afirmaciju. Možda će je tražiti i Nikola Kalinić kojem su opet “podebljali” ponudu. Hoće li mu to otežati pozivanje u reprezentacije? – Teško se u njegovim godinama odreći takvih primanja. Nikola Kalinić posljednjih godina igra odlično i na kraju će on odlučiti. Nadam se da njegov odlazak u Kinu neće utjecati na reprezentativnu karijeru, ali tko zna. Sigurno bi bilo problema, treba računati na dugotrajne letove, promjene vremenskih zona, a znamo da te reprezentativne akcije traju samo po nekoliko dana – zaključio je Čačić i otišao u toplinu hotela As, do odlaska u zagrebačku zračnu luku. 