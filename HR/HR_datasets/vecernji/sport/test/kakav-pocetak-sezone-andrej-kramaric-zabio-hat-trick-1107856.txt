Hrvatski nogometni reprezentativac Andrej Kramarić nije mogao poželjeti bolji ulazak u novu sezonu. U dvoboju 1. kola njemačkog Kupa Hoffenheim je na gostovanju pobijedio niželigaša Egestorf-Langredera 6-0, a Kramarić je zabio tri gola. Bivši napadač Dinama, Lokomotive, Rijeke i Leicester Cityja je zabio prvi (18), treći (32) i peti gol na utakmici (80). Među strijelce su se upisali i Sebastian Rudy (21), Marc Uth (43) i Sandro Wagner (90). Pobjeda gostiju mogla je biti i veća, no Uth je 49. minuti promašio kazneni udarac. Oba sastava su utakmicu zaključila s igračem manje. Kod domaćina je u 61. minuti pocrvenio Mirko Dismer, dok je Hoffenheim od 72. minute igrao s igračem manje nakon što je isključen Pavel Kaderabek. Prvo kolo prošao je i Bayer Leverkusen koji je kao gost pobijedio Hauenstein 2-1. Javier Hernandez (39) i Karim Bellarabi (67) su zabili za Bayer, a poraz domaćina je ublažio Anđelo Srzentić (82). Tin Jedvaj je odigrao cijeli susret za gostujući sastav. Za iznenađenje se pobrinuo trećeligaš Sportfreunde Lotte pobijedivši Werder Bremen 2-1.  