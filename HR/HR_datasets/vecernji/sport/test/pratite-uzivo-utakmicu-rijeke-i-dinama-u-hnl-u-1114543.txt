Kakav se klik mora dogoditi u glavama igrača da najmoćnija momčad lige zadnjih desetak godina odigra utakmicu kao onu danas u Rijeci? Sljedećih ćemo dana sigurno slušati i čitati najrazličitije interpretacije. Dinamo je odigrao jednu od najlošijih utakmica u modernoj povijesti. Točnije, Rijeka je pregazila modre u derbiju na Rujevici. Na kraju je završilo sa ‘samo’ pet pogotka u Dinamovoj mreži (5:2). Je li zaista problem u Cici Kranjčaru kojeg je većina medija, posve nelogično, brutalno tjerala dok se još nije ni uspio upoznati sa svim igračima u modroj svlačionici? Takve okolnosti sigurno Cici nisu olakšale pripremu utakmice u Rijeci koja je bila najavljivana kao ona koja će odlučivati o njegovu ostanku ili otkazu. To je, uostalom, eksplicitno kazao i predsjednik Dinama Mirko Barišić. Ili je problem u nečemu drugom? Bit će da je ovo drugo. Jer, kada ideja igre jedne momčadi padne nakon samo tridesetak sekundi, onda je jasno da nešto nije dobro napravljeno. Baš je toliko Dinamova obrana jučer izdržala na Rujevici. Puno pogrešaka Mladi vratar Šemper katastrofalno je reagirao. Najprije se poskliznuo, a iz duela se lopta opet odbila na nekoliko metara od njega. No, mladi Dinamov vratar opet se, u nesporazumu s Pivarićem, sporo bacio na loptu i ona se iz njegovih ruku izmigoljila do Gavranovića koji je pospremio za vodstvo Rijeke. Opasno je Dinamo živio samo petnaestak minuta kasnije kada je Šemper ovaj put krivo predao loptu na bok. Nakon gužve u šesnaestercu, Vešović je pogodio vratnicu. Neuobičajeno puno pogrešaka u zadnjoj Dinamovoj liniji u prvih dvadesetak minuta rezultiralo je najlošijim Dinamovim ulaskom u jednoj utakmici HNL-a zadnjih nekoliko godina. Rijeka nikada nije ovako dominirala u srazu s Dinamom, o čemu dovoljno govori podatak da su modri organizirano sa svoje na protivničku polovicu prešli tek nakon pola sata. U skladu s takvim zbivanjima, dogodilo se ono neminovno. Jonas je u 33. minuti izgubio loptu na sredini. Potom je došla do Vešovića koji je ubacio s desne strane na petnaestak metara. Dinamova obrana samo je statično promatrala putanju lopte na koju je natrčao Gorgon i pospremio ju u mrežu. Šemper je opet bio nemoćan. Gorgonova bomba A smiješno je bilo gledati Dinamovu obranu kod trećeg pogotka u 50. minuti. Schildenfeld je krivo predao loptu na tridesetak metara. Rijekini napadači prošetali su se kroz obranu modrih koji su opet statično promatrali, a Vešović je pospremio za 3:0. Schildenfeld, Sigali i Benković se nisu proslavili, najblaže rečeno. Gorgonova bomba u 54. minuti bila je samo šlag na torti Rijekina trijumfa. Do kraja susreta uglavnom je to bilo negledljivo, barem kada je Dinamov otpor Rijeci u pitanju. Tek se sve svodilo na individualne poteze Pavičića i Fernandesa. Na poluvremenu je Marijan Vlak priželjkivao neki drugi Dinamo ističući kako je nedopustiva takva izvedba prvaka. Vlak to nije dočekao. Dinamo je u 75. ipak zabio, no Soudanijev pogodak nije priznat zbog zaleđa. No, onaj Alžirčev u 82. minuti je priznat. Bio je to Soudanijev sedmi pogodak u utakmicama protiv Rijeke. Samo minutu kasnije zabio je Marko Vešović svojim novim pogotkom. Dinamov ofenzivni veznjak sam je izašao na Šempera kojemu opet nije bilo spasa. Konačan omjer postavio je Pavičić udarcem u bliži kut u 86. minuti. Uzdrmani Dinamo na kraju je još i dobro prošao, a njegovi igrači teško da se mogu sjetiti kada su bili u podređenijoj situaciji kao sinoć na Rujevici. A sigurno je u izvedbi svoje momčadi uživao i Damir Mišković. Prvi čovjek Rijeke sigurno je dugo nazdravljao jednom od najuvjerljivijih trijumfa nad Dinamom. A uživala je i riječka publika koja je dugo i glasno pjevala: ‘Šuti, samo šuti, šuti moj dječače plavi...’ 