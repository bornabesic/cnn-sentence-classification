Anthony Joshua nokautirao je Vladimira Klička u borbi za novog prvaka teške kategorije u boksu! Britanac je na prepunom Wembleyju legendarnog Ukrajinca srušio u 11. rundi. Vladimir Kličko je 14 godina mlađeg suparnika uzdrmao u šestoj rundi i u tom trenutku bio bliže pobjedi, ali se Joshua oporavio i svoj trenutak dočekao u 11. rundi. U prvom udarcu te runde uzdrmao je velikog Ukrajinca koji se uskoro našao na podu. Međutim, Kličko nije odustao. Iako uzdrman, nastavio je boriti se, ali je Joshua u novom naletu ponovno poslao suparnika na pod. Sudac ni tada nije prekinuo dvoboj, iako je bilo vidljivo da je Kličko na putu da bude nokautiran. Kad ga je 27-godišnji Joshua još jednom pritisnuo na konopce i počeo nemilice udarati, sudac je prekinuo dvoboj.    Anthonyju Joshui  je to 19. pobjeda u isto toliko profesionalnih borbi, dok je Kličko u svojem 69. meču, vjerojatno i posljednjem u karijeri, doživio peti poraz. - Hvala 90 tisuća ljudi koji su došli na meč. U boksu morate zaboraviti na ego i poštivati protivnika. Respect Vladimiru Kličku - rekao je Joshua nakon pobjede, dok je Kličko izjavio: - Volim vas, nadam se da ste uživali u borbi. Dali smo sve od sebe i bolji je borac pobijedio. Tužan sam što nisam uspio večeras, a Joshui čestitam. 