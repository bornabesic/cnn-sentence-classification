Pred hrvatskim rukometašima je još jedna velika utakmica. Večeras u 20.45 naši se s Norveškom bore za finale Svjetskog prvenstva u rukometu. Tamo već čeka domaća Francuska koja je jučer pobijedila Sloveniju. - Ne znam što bih rekao o toj utakmici jer ne znam u kojem ćemo sastavu igrati zbog ozljeda koje su nas snašle. Norveška je izuzetno trkačka momčad. Trče svih 60 minuta. Sigurno su puni samopouzdanja, žele igrati u finalu. Ali želimo igrati i mi. A mi imamo veliko srce, rekao je izbornik Babić. Kauboji su spremni, odradili su i posljednji trening uoči Norveške, a dobra vijest je da je s njima bio i Luka Šebetić čiji je gležanj puno bolje i postoji mogućnost da bude spreman. Na treningu je aktivan bio i Ivano Balić koji se pridružio igračima, davao im savjete i pokazivao neke 'finte'. U jednom trenutku bio je glavna zvijezda, igrači su ga napucavali na golu i pritom su se odlično zabavili. Naši rukometaši imat će i dobru podršku u Parizu, jučer i danas u zračnoj luci bila je gužva, puno je onih koji žele uživo nazočiti ovom rukometnom spektaklu.  Norvežani su također 'nabrijani' na ovu utakmicu, to im je prilika generacije i sve je spremno za veliki spektakl. >>U videu pogledajte kako se naši pripremaju za večerašnji susret. 