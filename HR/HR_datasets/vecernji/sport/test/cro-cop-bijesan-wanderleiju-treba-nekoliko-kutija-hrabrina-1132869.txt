Ništa od dugo iščekivanog dvoboja između Mirka Filipovića i Wanderleija Silve na RIZIN-ovu Grand Prixu na samom kraju godine. Kako je Cro Cop danas ljutito izvijestio javnost preko svog Facebooka, Brazilac je otkazao dvoboj. To je očekivano naljutilo Mirka koji se naporno spremao nekoliko mjeseci za ovaj bitan dvoboj pa je poručio svom starom rivalu da će “ga prebiti ako ga slučajno vidi negdje u Japanu”. Uslijedio je nastavak Cro Copova izlaganja nekoliko sati kasnije. Također preko službenog Facebooka, Mirko je otkrio da je i sam imao prilično nezgodnu ozljedu ovih dana (zapravo se radi o obnovljenoj staroj ozljedi), no da je unatoč nemogućnosti da trenira punim intenzitetom odlučio stisnuti zube i odraditi dvoboj na RIZIN-u, piše Fightsite. “Ovaj video snimljen je prije tjedan dana. Koljeno desno koje je teško ozlijeđeno 2008. na jednom treningu i u kojem je sve potrgano, od meniskusa do križnih i kolateralnih ligamenata. Četiri operacije imao na tom koljenu, skidali su mi sa zadnje lože dijelove tkiva da rekonstruiraju koljeno, koliko toliko je moguće. To koljeno se kod ekstremnih treninga napuni tekućinom i to onda strašno boli i ne mogu ga saviti. Ponekad se to rješava masažom, a nekad kao prošli tjedan mora se iglom izvlačiti van. Da je to blago rečeno bolno i neugodno ne treba ni spominjati. Ali ovo je krvavi sport i to je cijena koju borci moraju platiti i nema cviljenja."  "U takvim okolnostima treniram kao životinja i prošli petak prije ove snimke odradim jedan od najnapornijih treninga u karijeri, pazim na svaki detalj, poslije svakog treninga ulazim u bačvu s ledenom vodom, nakon toga stavljam led na koljeno i to sve da bi se Silva povukao jer ga je strah?! I doveo u neugodnu poziciju i mene i organizatora. Sada treba naći zamjenu za njega, a vremena je malo. Svakako ispod nivoa jednog Prideovog šampiona. Evo neka pogleda što ja kroz pripreme prolazim pa se možda ohrabri, i ovim putem molim upravu Plive da ga sponzorira s par kutija Hrabrina od 100 mg (tablete za hrabrost) i da hitno pošalju u Brazil.” 