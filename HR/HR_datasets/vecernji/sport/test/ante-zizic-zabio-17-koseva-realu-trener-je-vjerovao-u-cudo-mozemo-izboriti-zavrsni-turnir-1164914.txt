Hrvatski košarkaški centar Ante Žižić zabio je 17 koševa u gostujućoj pobjedi turske Darušafake nad Real Madridom od 84-80 i tako doprinio izjednačenju na 1-1 u pobjedama u četvrtfinalu Eurolige. Idući tjedan se u Istanbulu igraju iduće dvije utakmice čime je turska momčad došla u priliku ostvariti najveći uspjeh u svojoj povijesti. “Ovo je za nas velika pobjeda, pobijediti Real Madrida na njegovom terenu puno nam znači”, rekao je Žižić za Hinu u hodniku madridske dvorane Palača sportova. “Dobro smo se spremili za njih, bila je samo stvar u pristupu i fokusu. Mi smo prošlu utakmicu pokazali da nismo došli ovdje na izlet nego po pobjedu”. U srijedu je u prvoj utakmici Real Madrid pobijedio sa 83-75 premda je Darušafaka bila vodila sve do treće četvrtine. U petak se to ponovilo, ponovo je momčad iz Istanbula vodila od početka sve dok u trećoj četvrtini najbolji igrač Real Madrida Sergio Lull nije zaredom ubacio četiri trice i preokrenuo rezultat pred 9.600 gledatelja. No ovaj put Darušafaka nije dopustila da se domaćin odvoji. U zadnju četvrtinu se ušlo s rezultatom 68-66 a onda je i Lull počeo promašivati pa je Real Madrid postigao svega 12 koševa a Darušafaka 18. “U ovoj drugoj utakmici smo definitivno pokazali što možemo. Sada nam slijede dvije utakmice u Istanbulu i tu ćemo dati sve od sebe da prođemo na Final Four. Bit ćemo sigurno još motiviraniji jer igramo pred svojom publikom”, rekao je 20-godišnji centar. Real Madrid je u četvrtfinale ušao s prve pozicije regularnog dijela natjecanja a Darušafaka s osmog nakon što je u posljednjem kolu pobijedila doma Crvenu Zvezdu. Turska momčad je lani debitirala u ovom natjecanju a uspije li proći španjolskog prvaka ostvarit će najveći uspjeh u svojoj 66 godina dugoj povijesti. Žižić, koji je stigao ondje prije četiri mjeseca iz Cibone, smatra da su izgledi izjednačeni bez obzira na domaći teren. “U ovakvim utakmicama izgledi su uvijek 50-50, doigravanje se razlikuje od lige jer nikada nisi siguran što će se dogoditi. Mogu ti se dogoditi dva loša dana pa možeš zaboraviti čitavu sezonu i sve što si dotad napravio”, rekao je. Očekuje punu dvoranu i dobru atmosferu idući tjedan. “Ne pamtim kada smo izgubili od nekoga u našoj dvorani. Ondje igramo 25 posto bolje nego u gostima tako da nas sigurno očekuje odlična atmosfera”, istaknuo je. Za razliku od srijede kada je hodnikom iza zatvorenih vrata odjekivala dernjava trenera Davida Blatta ovaj put se iz svlačionice čuo pljesak. “Bio je zadovoljan, ali ne i iznenađen našom pobjedom. On je vjerovao od početka, i prije nego smo kupili avionske karte za Madrid vjerovao je da ih možemo pobijediti i proći na Final Four. Naravno da nije lako sakriti emocije jer smo imali trnovit put do četvrtfinala a sada smo došli u priliku i proći dalje”, rekao je Žižić koji je ponovno startao u početnoj petorci. “Zadovoljan sam”, rekao je o svoje 24 minute na parketu i zabijenih 17 koševa. Real Madrid je devet puta bio prvak Europe, posljednji put 2015., no hrvatski centar visok 2,10 metara ohrabren je pobjedom u petak. Vjeruje da će u svojoj prvoj sezoni u Euroligi doći do Final Foura koji se igra u Istanbulu. “Iskreno se nadam jer ova ekipa to zaslužuje”, zaključio je Žižić. U ostalim susretima četvrtfinala Olimpiakos i Anadolu Eefes su izjednačeni 1-1 u pobjedama, Fenerbahče vodi 2-0 protiv Panathinaikosa a prednost od 2-0 ima i moskovski CSKA nad Baskonijom. >>Cibona i Nik Slavica nagodili se oko odštete 