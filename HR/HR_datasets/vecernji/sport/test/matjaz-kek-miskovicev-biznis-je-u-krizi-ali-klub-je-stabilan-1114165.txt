Prvi veliki derbi sezone i prva mala jesenska meč-lopta za Riječane. Prilika za bijeg od Dinama na četiri boda, što bi Keku i Rijeci bio jak vjetar u leđa. Naime, čini se da ove jeseni imaju posla s nikad slabijim Dinamom. Trener Rijeke Matjaž Kek pažljivo je motrio plave u Lyonu. Što je vidio? – Lyon je bio bolji i zasluženo je slavio, a Dinamu treba čestitati što je drugu godinu zaredom ušao u Ligu prvaka iako je promijenio puno igrača. Ne zanosim se rezultatom iz Lyona jer Dinamo u Rijeci očekujem u drugačijem izdanju. Hrvatska je liga nešto drugo u odnosu na Ligu prvaka – kaže Kek ne želeći secirati Dinamove slabosti. Neka favorit bude nogomet Je li Rijeka, s obzirom na Dinamovo stanje, favorit u nedjelju? – Volio bih da favorit bude nogomet – diplomatski kaže Kek. A onda ipak naglašava: – Uz respekt prema Dinamu, mi smo ipak domaćini i tako ćemo se i postaviti. Veselimo se toj utakmici, sigurno će biti interesantna. Zlatko Kranjčar je pod neizdrživim pritiskom, a osjeća li ga i Kek? Je li vrijeme da Rijeka napokon preuzme tron? – Sezona je tek počela, a mi smo, unatoč velikim promjenama igrača, dobro ušli u prvenstvo. Sezona je dosta dugačka, a uz Dinamo i Rijeku, tu su i Osijek i Hajduk, pa će utrka za naslov prvaka biti jako zanimljiva. I nikad izjednačenija. Pritisak? Pa naravno da sam pod pritiskom, ne samo rezultata nego i kvalitetnog rada iz tjedna u tjedan. Ja znam da je u Hrvatskoj glavno nogometno pitanje tko će prvi svrgnuti Dinamo s trona, a za to trebaš imati kontinuitet kroz 36 kola. I ta utakmica protiv Dinama u nedjelju neće odlučiti ništa, zapravo je jednako važna kao i ona prethodna u Vinkovcima. Jeste li u inferiornijem položaju u odnosu na Dinamo? Mislimo pritom na suđenje. – Ne bih se time zamarao, ne želim gubiti energiju na nešto na što ne mogu utjecati. Koncentriram se na utakmicu, na kvalitetu naše igre i u tome želimo biti najbolji. U nedjelju vam opet maše Conjar, isti onaj koji vas je oštetio u Vinkovcima? – Da su neke stvari izvan normale, to stoji. Da, čudno je malo da nam baš u derbiju maše isti taj pomoćnik, a onaj tko je tako odlučio, neka onda i preuzme odgovornost za to – uzvraća Kek. Kad ste posljednji put vidjeli predsjednika Miškovića? Je li njegov angažman isti kao na početku suradnje ili je splasnuo? – Vidio sam ga pretprošlog vikenda. Moj dojam je da je još angažiraniji nego što je bio iako ni u njegovu biznisu nije sve ružičasto. Međutim, kod predsjednika i dalje vidim istu onu energiju kao i na početku, on se doista maksimalno trudi da mi mirno živimo. Tu smo i mi pomogli, prodajom igrača, čega bi u budućnosti trebalo biti i više s obzirom na to da smo postavili dobre temelje škole nogometa. I naš je interes da Rijeka ima kvarnerski, primorsko-goranski štih. Plaće stižu na vrijeme? – Da, i to moramo stvarno poštovati s obzirom na to kako žive neki naši prvoligaši. Često tu našu povlasticu naglašavam svojim igračima kako bih ih probudio, jer nije svima tako ugodno živjeti kako njima. Želim da to stalno imaju na umu. Čeferin ima silnu energiju Jeste li čestitali sunarodnjaku Aleksandru Čeferinu na funkciji predsjednika Uefe? – Nisam, nisam htio smetati, sigurno je primio velik broj čestitaka ovih dana. Čeferinovom pobjedom regiji se dogodila dobra stvar. On je čovjek silne energije i zanosa, korektan i neovisan, ne pada ni pod čije utjecaje, i baš je takav čovjek bio potreban Uefi. S njim dolaze i novi vjetrovi u europski nogomet. Niste li za njegova mandata izgubili posao izbornika reprezentacije Slovenije? – Da, ali taj je rastanak bio upravo onakav kakav treba biti između trenera i njegova poslodavca. Rezultat nije ostvaren, i Čeferin i ja smo si dali ruke i najkorektnije se rastali – zaključio je Matjaž Kek. Slovenski je stručnjak u Hrvatskoj ligi u sedam domaćih prvenstvenih nastupa s Rijekom samo jednom slavio protiv Dinama. Bilo je to u listopadu prošle godine kada je Rijeci pobjedu 2:1 donio Anas Sharbini u sudačkoj nadoknadi. 