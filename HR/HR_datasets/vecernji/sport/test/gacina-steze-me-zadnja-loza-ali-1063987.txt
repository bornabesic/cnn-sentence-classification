Hrvatska muška i ženska stolnoteniska reprezentacija od danas do 6. ožujka nastupa na svjetskom ekipnom prvenstvu koje se održava u Kuala Lumpuru. Prvi susret muška reprezentacija igra protiv Južne Koreje. Potom slijede mečevi s Hong Kongom, Rumunjskom, Italijom te naposljetku s Rusijom. Naše boje brane Andrej Gaćina, Tan Ruiwu, Zoran Primorac, Frane Kojić i Tomislav Pucar. Četiri treninga prije SP-a – Jaka je skupina, Južna Koreja i Hong Kong su prvi favoriti, nama ostalima preostaje borba. Sve su to zeznute reprezentacije. Rumunjska i Italija možda jesu nešto slabije reprezentacije, ali ako imaju dobar dan svi mogu napraviti probleme – istaknuo je Gaćina, osvrnuvši se na zdravstvene probleme. Naime, ne tako davno, na Top-u 16, odustao je od natjecanja zbog ozljede. – Malo me steže zadnja loža, ali ide nabolje. Nakon Top-a 16 pet-šest dana nisam trenirao. Počeo sam s laganim treninzima da bih odigrao dva klupska meča. Zapravo sam se više štedio, nego igrao. Prije SP-a odradio sam četiri treninga, nadam se samo da ću biti zdrav, to je najveća želja. Kad me ovako nešto muči treba vremena da se ponovno opustiš, uvijek te zabrinjava što ako… Zato nemam nikakva očekivanja, meč po meč pa što bude – zaključio je Gaćina. Izbornik Zvonimir Korenić nije proveo previše vremena s dečkima. – Odradili smo krnje pripreme, ponovila se klasična priča jer su njemački klubovi do zadnjeg dana igrali svoje ligaške mečeve. Nažalost, ostali smo bez Kolareka kojem se vratila ozljeda, ali drago mi je da je u reprezentaciju ušao Kojić pogotovo zato što je pružio odlične partije na Pro Touru u Njemačkoj. Tan Ruiwu je pripreme odradio u Kini pa u Hong Kongu – istaknuo je izbornik. Petek riješila problem Hrvatska ženska reprezentacija pripremala se za SP u Dugoj Resi. – Petra Petek je imala nekih sitnih problema sa zglobom, ali nakon dan-dva sve je riješeno. Sve su ostale cure spremne, motiva ne nedostaje, a za što će to biti dovoljno, tek ćemo vidjeti. S većim dijelom ekipa možemo se boriti, ima nekoliko jačih reprezentacija poput Turske, za koju igraju Kineskinje, Srbija je nešto iskusnija ekipa... Samo da sve budu zdrave – zaželio je izbornik Vukelja. Na SP idu Tian Yuan, Lea Rakovac, Ivana Tubikanec i Petra Petrek. Hrvatska će na SP-u igrati u drugoj diviziji, nositeljice su skupine G, a tu su još Indija, Nigerija, Portoriko, Kolumbija i Portugal. Dobre rezultate curama i dečkima zaželjeli su Renato Čengić, direktor i Žarko Ratković, glavni tajnik HSTS-a. Korenić: Cilj je da opet probamo biti među prvih deset  Cilj je muške reprezentacije pokušati opet ući među deset reprezentacija na svijetu. – Svakako, ako to bude, bit ćemo zadovoljni. Bude li Gaćina na nivou kao zadnje dvije-tri godine, onda je sve moguće. Doduše, Južna Koreja i Hong Kong su bolje ekipe i kad smo u dobroj formi – kaže Korenić. Prošli put svladali smo Hong Kong. Gaćina je dobio dvije, Kolarek treću sjajnog Wong Chung Tinga, koji je sada 12. na svijetu! – S takvim izdanjima možemo dosta. Ali, to ćemo vidjeti tek kad krene. S Rusima je uvijek 50-50, isto kao i s Rumunjima – istaknuo je naš izbornik. Prva dva meča su i najjača. – Možda nam ovakav raspored i odgovara, ako dobro otvorimo, to bi bilo super, ako ne, opet dobro jer poraz od takvih reprezentacija nije strašan – zaključio je Korenić. >>Ovčarov i Shenova pobjednici europskog TOP 16, Gaćina odustao 