Veznom igraču Seville Francuzu Samiru Nasriju (29) prijeti četverogodišnja suspenzija nakon što je Međunarodna antidopinška agencija (WADA) pokrenula istragu zbog sumnje da se dopingirao. WADA zahtijeva hitnu istragu o tome je li francuski nogometaš kršio dopinška pravila prilikom liječenja u Los Angelesu prošlog mjeseca. Nasri se našao na udaru Španjolske agencije za zaštitu zdravlja, koja pokriva doping u toj zemlji, zbog sumnje da je bio podvrgnut posebnoj intravenoznoj terapiji. WADA je zabranila sportašima takvu terapiju, osim u slučaju kada se ne uzima više od 50 mililitara infuzije u šest sati, a Nasri je navodno dobio litru "Immunity IV dripa". Iz kluba su poručili kako nisu niti znali da je Nasri otputovao na tretman u SAD. Nasri ima pravo nastupa za Sevillu dok traje istraga, no iz WADA-e su poručili kako će ovaj slučaj riješiti vrlo brzo. Francuski nogometaš trenutačno ima problema i u privatnom životu. Koncem prošle godine, sada već bivša djevojka, Anara Atanes hakirala mu je službeni Twitter profil i optužila ga za varanje. Nasri je stigao u Sevillu u kolovozu 2016. na posudbu iz Manchester Cityja, a upravo su njegovim golom Andalužani u Zagrebu pobijedili Dinamo 1-0 u susretu H skupine Lige prvaka. Tijekom karijere igrao je i za Arsenal i Marseille. 