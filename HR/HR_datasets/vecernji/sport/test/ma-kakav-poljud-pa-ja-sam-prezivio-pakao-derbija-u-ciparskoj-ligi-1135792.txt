Dinamov trener Ivajlo Petev (41) već je osjetio ozračje našeg najvećeg derbija, debitirao je na plavoj klupi baš protiv Hajduka u Maksimiru (0:0. A u subotu će Petev prvi put osjetiti vrući dah Poljuda, pa nas je zanimalo kako je dosad s bivšim klubovima kojima je bio trener, bugarskim Ludogorcem i ciparskim AEL-om, prolazio u tamošnjim nacionalnim derbijima? – Bilo je veselo. Do prvog naslova bugarskog prvaka s Ludogorcem, došao sam u sezoni 2011./12., baš 1:0 pobjedom u derbiju protiv CSKA u posljednjem kolu u Razgradu. Utakmica je bila luda, a slavlje nakon pobjede neopisivo! Od Levskoga sam, sezonu kasnije, u izravnom okršaju u gostima tri kola prije kraja prvenstva izgubio 0:1, međutim na kraju smo opet osvojili naslov s bodom više od Levskoga – rekao je Petev, koji je u sezoni 2013./14. vodio ciparski AEL: – To su bile najluđe, divlje utakmice, ciparski je nogomet prepun sirovih strasti, ali i svakojakih sumnjivih radnji. Izgubili smo naslov na bizaran način. Uoči zadnjeg kola i derbija protiv favoriziranog Apoela, koji godinama drma ciparskim nogometom, trebao nam je remi, imali smo isti broj bodova, ali i bolju gol-razliku od Apoela. I držali smo tih 0:0, a onda su naši navijači počeli stvarati nerede i prekinuli su utakmicu!? Odlučeno je da se igra nova utakmica, na neutralnom terenu, izgubili smo je 0:1, a Apoel se okitio slavom. Nije tu sve bilo čisto, ne volim ni govoriti o tome – kaže Petev. U subotu idete u grotlo Poljuda... – Ma kakav Poljud, onaj tko prođe i preživi ciparsku ligu, može nakon toga igrati bilo gdje na svijetu. Znam da je u Splitu ludo nogometno ozračje, ali vrelina Poljuda nije ništa naspram ciparskog pakla! 