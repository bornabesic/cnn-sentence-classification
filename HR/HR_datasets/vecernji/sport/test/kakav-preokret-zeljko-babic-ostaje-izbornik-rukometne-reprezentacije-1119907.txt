Iako je izbornik hrvatske rukometne reprezentacije Željko Babić prije mjesec dana podnio ostavku na mjesto izbornika, upravo će on nastaviti voditi naše rukometaše. Već se nagađalo tko će biti njegov nasljednik, ali došlo je do potpunog preokreta, što je potvrdio Ivano Balić. – Željko Babić ostaje izbornik hrvatske reprezentacije – rekao je Ivano Balić za Sportske novosti te dodao: – Odluka je zajednička, čelnih ljudi Saveza i mene. Babić je izbor svih koji su relevantni za donošenje takvih odluka. Podsjetimo, Željko Babić ostavku je podnio u rujnu, u razgovoru za Večernji list otkrio je da se osjeća izdanim. – Osjetio sam od početka i mog dolaska na mjesto izbornika hrvatske rukometne reprezentacije veliko nepovjerenje i sumnje u moje sposobnosti i kompetencije, analizirala se svaka moja odluka i stavljali upitnici oko procjena čak i od ljudi koji za to nemaju kompetencije. U takvoj neugodnoj atmosferi i okruženju osjetio sam da ne mogu kvalitetno pridonijeti u ostvarenju vlastitih ideja i zajedničkih ciljeva. Stvorena je loša klima i konfuzija oko pravog cilja (jedna medalja u četverogodišnjem ciklusu), EP u Hrvatskoj 2018. (zlatna medalja). Zbog takvih odnosa i očito mojih loših trenerskih kompetencija, osjećam se jako loše, da ne kažem izdan u takvom okruženju i stanju koje vlada – rekao je tada Babić koji će, eto, ipak ostati na klupi. 