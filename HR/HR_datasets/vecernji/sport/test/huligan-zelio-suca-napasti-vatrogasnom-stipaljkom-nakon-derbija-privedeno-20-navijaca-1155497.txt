Splitska je policija u subotu prije, za vrijeme i nakon utakmice Hajduka i Rijeke (1:1) privela ukupno 20 osoba kod kojih je pronašla 143 komada različitih pirotehničkih sredstava, a navijač koji je pri kraju utakmice ušao u kazneni prostor gostujuće momčadi je priveden u policijsku postaju i nad njim je u tijeku kriminalističko istraživanje, doznaje se u splitskoj policiji. Kako su izvijestili iz policije, 20 osoba je privedeno zbog prekršaja iz Zakona o sprječavanju nereda na sportskim natjecanjima, Zakona o prekršajima protiv javnog reda i mira i ostalih prekršaja. Policijski službenici su pronašli i oduzeli ukupno 143 komada različitih pirotehničkih sredstava od čega su 135 komada pirotehnike pronašli tijekom pregleda navijačkih rekvizita i njihovog unosa u stadion prije početka javnog okupljanja. - Navijač koji je preskočio ogradu i ušao u natjecateljski prostor, nakon čega je iz vatrogasne kante uzeo vatrogasnu štipaljku, uhićen je i nad njim je u tijeku kriminalističko istraživanje. U odnosu na sva protupravna ponašanja uočena na stadionu tijekom održavanja javnog okupljanja, provest će se kriminalističko istraživanje, te će se također provesti postupak utvrđivanja odgovornosti organizatora javnog okupljanja i redarske službe za uočene propuste u organizaciji -kazali su u Policijskoj upravi splitsko-dalmatinskoj. >>Torcida transparentom na ćirilici provocirala Riječane, napadnut predsjednik Rijeke 