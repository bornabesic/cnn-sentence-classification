Ždrijeb Davisova kupa nije bio naklonjen hrvatskim tenisačima. Izabranici Željka Krajana za ostanak u Svjetskoj skupini borit će s reprezentacijom Kolumbije i to u gostima (gotovo sigurno na zemlji) od 17. do 19. rujna, odmah nakon US Opena. Domaćin je određen dodatnim ždrijebanjem jer se ove dvije reprezentacije dosad nisu sastajale, pa su na kraju Kolumbijci ispali kao najteži mogući ishod (s obzirom da je Hrvatska bila među nositeljima). Reprezentaciju te zemlje predvode Santiago Giraldo (29 godina, 103. na ATP listi) i Alejandro Falla (33., 279.). Sadašnji plasman im i nije tako dobar, no obojica su svojedobno bili u svjetskom Top 50. No, najveća je nepoznanica u kojem će uopće sastavu nastupiti hrvatska reprezentacija. Nadamo se da će Marin Čilić ovaj put zaigrati, iako mu mijenjanje podloge i odlazak na zemlju u toj fazi sezone sigurno neće biti idealan, pogotovo što potkraj godine brani mnogo bodova na ATP listi. Kako god, Čilićev nastup puno je izgledniji od Ćorićevog, koji i dalje nije u dobrim odnosima s izbornikom Krajanom. Kolumbijcima će pak ovo biti treći nastup Kolumbijaca u kvalifikacijama za Svjetsku skupinu, nakon dvaju neuspješnih pokušaja: 2010. (poraz od SAD-a) i 2015. (poraz od Japana). Nadamo se da im neće biti - treća sreća. >>Vekić glatko izgubila od Pliškove 