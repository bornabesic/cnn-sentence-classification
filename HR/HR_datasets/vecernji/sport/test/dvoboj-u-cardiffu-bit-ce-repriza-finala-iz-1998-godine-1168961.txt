Real i Juventus drugi će put međusobno igrati u finalu Lige prvaka. Dvoboj 3. lipnja u Cardiffu bit će repriza finala iz 1998. godine u Amsterdamu kada je kraljevski klub pobijedio s 1:0, a strijelac je bio Predrag Mijatović. Stara dama je posljednji naslov u najelitnijem europskom klupskom natjecanju osvojila dvije godine ranije u susretu protiv Ajaxa nakon jedanaesteraca s 5:3 (1:1). Juventus je od tog susreta u Rimu izgubio četiri finala: Borussia Dortmund (1997.), Real (1998.), Milan (2003.) i Barcelona (2015.). Madriđanima je ovo treći finale u posljednje četiri godine. Dvaput su osvajali naslov europskog prvaka, oba puta protiv Atletica. Real je 2014. u Lisabonu pobijedio gradskog rivala s 4:1, a dvije godine kasnije u Milanu je bio bolji nakon jedanaesteraca sa 6:4 (1:1). U međusobnim dvobojima Juventusa i Reala uspješnija je talijanska momčad s devet pobjeda, u osam susreta slavio je kraljevski klub, a dvije utakmice završile su neodlučeno. Prije dvije godine u polufinalu Lige prvaka Juventus je izbacio Real. U Torinu je stara dama slavila sa 2:1, a u Madridu je susret završio 1:1. Je li došlo vrijeme da Madriđani uzvrate. 