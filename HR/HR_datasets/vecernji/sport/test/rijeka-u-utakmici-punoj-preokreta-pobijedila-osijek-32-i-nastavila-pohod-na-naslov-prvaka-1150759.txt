Rijeka, vodeća momčad HNL-a, u nastavak prvenstva krenula je pobjedom. Više od tri tisuće ljudi u Gradskom vrtu gledalo je fenomenalnu utakmicu 21. kola, a Rijeka je kao gost pobijedila Osijek s 3:2. Bio je to susret pun preokreta, dobrih prigoda i lijepih poteza, a gosti su na kraju bili s(p)retniji i kući odlaze s velika tri boda. Prvu prepreku na putu prema naslovu prvaka Kekovi igrači su riješili... Rijeka je puno bolje otvorila susret, nasrnula je na gol Osijeka pa je u prvih 20 minuta imala nekoliko lijepih prilika. Međutim, Gavranović, Andrijašević i Gorgon nisu bili precizni. No, njihov pritisak urodio je plodom već u 18. minuti, Vešović je ubacio s desne strane za Bradarića na petercu koji je prebacio na drugu stativu, a Gavranović nije imao velikih problema i zatresao je mrežu domaće momčadi za veliko slavlje Armade koja je u Osijeku došla u sodlidnom broju, bilo ih je više od 300. Nakon toga Gorgon je imao priliku možda već tada prelomiti utakmicu, ali promašio je veliku prigodu, što je vrlo brzo kažnjeno. Do tog trenutka igrala je samo Rijeka, ali onda je u samo osam minuta Osijek potpuno preokrenuo. Prvo je Dmitro Lopa zabio svoj prvi gol za Osijek u osmom nastupu, a onda je u 31. Muzafer Ejupi doveo domaćina u vodstvo. U nastavku susreta Kekova momčad se trgnula, odmor im je dobro došao pa je već u 56. Andrijašević izjednačio. Vešović je ubacio, a novopečeni hrvatski reprezentativac glavom zabio za 2:2. Potvrdu da će i na proljeće biti u sjajnoj formi Andrijašević je dao u 85. minuti. Gorgon je dobro skočio na jednu ispucanu loptu i glavom gurnuo u for Andrijaševiću koji vuče sve do kaznenog prostora i onda preciznim udarcem zabija svoj drugi gol te svojoj momčadi donosi pobjedu. Riječani su tako ostali vodeća na tablici, održali su šest bodova prednosti pred Dinamom koji je jučer pobijedio Slaven Belupo s 1:0. 