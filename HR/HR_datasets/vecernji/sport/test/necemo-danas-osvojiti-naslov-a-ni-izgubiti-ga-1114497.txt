Zlatko Kranjčar gledao je utakmicu Lokomotive i odmah podcrtao ime kapetana lokosa Ivana Fiolića te Dinamu naznačio da ga dovede. Je li vas Kranjčar iznenadio, kako ste se osjećali kad ste to pročitali? – Ponosno i sretno. Cijeli život igrao sam u Dinamu, rođen sam u Zagrebu i igrati za prvu momčad Dinama ostvarenje je sna. A još kad tako nešto lijepo čujete o sebi od trenera Dinama, još k tome i takve legende kluba kao što je gospodin Kranjčar... – kazao je mladi Fiolić. Jeste li pojačanje za Dinamo? – A, kaj da kažem, haha? Sigurno me ne bi zvali niti bih dolazio da ne mislim da imam kvalitetu biti ovdje i igrati, ali isto je tako sigurno da se ne guram kroz medije. Nakon mojih igara neka drugi sude jesam li pojačanje. Je li vam bilo teško otići u Lokomotivu iz Dinama? – Sigurno da nije bilo lako, ali vrlo brzo shvatio sam da to nije korak natrag. Bio je to odličan potez, u Lokomotivi sam dobio minutažu i iskustvo, meni je Lokomotiva bila sjajan potez. Ponovno bih napravio isto. Kako je bilo debitirati za Dinamo nakon povratka, i to u Ligi prvaka? – Nije baš tako strašno igrati prvu utakmicu u Ligi prvaka, svi u njoj žele igrati, a samo odabrani taj san i ostvare. Naravno, sada sam i dosta iskusniji, igrao sam puno utakmica, pa čak i europskih u Lokomotivi, tako da nije bilo treme. Šteta što nismo izvukli bolji rezultat, mislim da ovih 3:0 i nije baš najrealniji ishod, ali tako je to u Ligi prvaka - sve se kažnjava. Koliko vas je poljuljao drugi uzastopni poraz pred Rijeku? – Ne bih rekao da nas je poljuljao. Porazi su dio sporta, izgubi se prije ili kasnije. Dinamo i naši navijači nisu naučeni na poraze. Izgubili smo od Lyona u gostima u Ligi prvaka što nije ugodno, htjeli smo najbolje, ali s druge strane stvarno nije smak svijeta. U Rijeci nas čeka derbi s kvalitetnim protivnikom, ali mi smo i dalje Dinamo i u svakoj, baš svakoj utakmici u našem prvenstvu idemo na pobjedu. Uz dužan respekt svima… Mogu li vas Rijeka, Osijek ili Hajduk ugroziti na putu do naslova prvaka? – Malo mi je čudno to što se sada piše o velikoj prednosti u slučaju naše ili njihove pobjede. Tek je deveto kolo; još ih ima 27 do kraja prvenstva, više od 80 bodova. Niti ćemo mi osigurati naslov ako dobijemo na Rujevici, niti ćemo ga izgubiti ako oni pobijede. Osijek i Rijeka kvalitetne su momčadi i jako su opasni, ali prvenstvo je dugo i uvjeren sam da ćemo na kraju mi biti ti koji ćemo slaviti. Kvaliteta je na našoj strani, a kroz 36 kola sigurno će doći do izražaja – zaključio je optimistično Fiolić. No, koliko će optimizma biti oko Dinama i Zlatka Kranjčara, ipak jako ovisi i o rezultatu u derbiju s Rijekom. Ima tvrdnji da je to Cicina zadnja. 