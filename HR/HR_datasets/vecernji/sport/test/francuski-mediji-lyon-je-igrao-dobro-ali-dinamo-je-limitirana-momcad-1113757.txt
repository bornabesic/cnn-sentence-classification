Nogometaši Dinama porazom su krenuli u novu sezonu lige prvaka. Lyon je bio puno bolji i zasluženo pobijedio, a francuski mediji oduševljeni su igrom lavova. Iako u prvenstvu ne briljiraju, u Europi su krenuli sa stilom. Što se hrvatskog prvaka tiče, Francuze nije nimalo impresionirao. – Osim Soudanija, nitko iz hrvatske momčadi nije bio opasan. Alžirski reprezentativac pokazao je raskoš talenta, iako nije uspio zabiti gol iz čiste prilike. Soudani je pokazao da ima dobru tehniku, a odmah se vidi da je klasa iznad svojih suigrača – piše France Football pa dodaje: – Lyon je, za razliku od posljednja dva prvenstvena kola, pokazao novo lice. Iako je igrao protiv slabije i limitirane momčadi, u Europi je pokazao snagu i zasluženo drži vrh ljestvice. – Ponekad utakmice koje si unaprijed dobio budu najkompliciranije. Međutim, Lyon je to odradio bez poteškoća, iako treba naglasiti da je protiv sebe imao slabog protivnika – piše L'Equipe, a slično pišu i drugi francuski mediji. Dodajmo kako su strani mediji razočarani Antom Ćorićem, igračem za kojim luduje pola Europe, a koji jučer "nije napravio baš ništa na travnjaku". 