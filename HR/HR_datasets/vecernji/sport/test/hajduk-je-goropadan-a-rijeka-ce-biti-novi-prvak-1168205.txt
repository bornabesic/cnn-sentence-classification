Mario Carević s Hajdukom je dvaput bio prvak, dvaput osvojio kup i jednom superkup. Bio je jedan od najtalentiranijih igrača svoje generacije. Naravno da prati zbivanja oko svog bivšeg kluba. Svi su pohvalili Hajdukovu izvedbu protiv Osijeka. A što kaže Mario? – Hajduk je izgledao odlično, goropadno... Zabijaju dosta golova, što mi je posebno drago. Ispočetka su imali dosta problema, no sada je očito sve leglo na svoje mjesto. No prava snaga momčadi vidjet će se sljedeće sezone – ističe Carević. Sličan niz imao sam s Vulićem U sezoni 2006./2007. s Hajdukom imao je sličan niz. – Tada sam se vratio iz Stuttgarta i s trenerom Zoranom Vulićem imali smo niz od sedam pobjeda. Prekinuo ga je baš Osijek u Gradskom vrtu. Čini mi se da je u moje doba bilo malo više pritiska nego danas na ove dečke. Kakav mu je dojam ostavio španjolski trener Joan Carrillo? – Trebalo mu je vremena, ne možeš ga ocjenjivati nakon pet utakmica. To onda nije sustavan rad. Nisam nikada protiv ekstremnih rezova. To je sigurno dobar potez ove uprave. Mislim da bi bila dobra stvar da ostane. Sada samo treba nastaviti s ovakvim igrama i što dulje zadržati ovakvo stanje momčadi. Naravno da je teško. Teško je isto tako gledati navijačima Hajduka kako su Rijeka i Dinamo predaleko i kako je treće mjesto realnost kluba s Poljuda. – Navijače ni igrače ne zadovoljava to treće mjesto. Ali možda je ono u ovom trenutku realna opcija. Mi smo Dalmatinci euforični. Nakon pobjede u Zagrebu sve je sjajno, a nakon jednog poraza sve treba rastjerati. U Hajduku treba gledati dugoročno. Čini mi se da je ovo sada pravi put. Ponavljam, naravno da borba Hajduka za treće mjesto nije zadovoljavajuća razina, ali ne treba sada od toga praviti tragediju. Hajduk se uvijek mora boriti za prvo mjesto. No sada je važno da je klub stabilan i da se vraćaju dugovi. Dogodine, ili za dvije godine, Hajduk se mora boriti za prvo mjesto. Kek će vratiti Rijeku A kako će završiti aktualna bitka za prvo mjesto u HNL-u? – Bit će neizvjesno. Rijeka može do naslova. Kako se bliži kraj prvenstva, vidi se da su nervozni. To je normalno jer pritisak je jak budući da nikada nisu bili prvaci. Kada gledate realno, mislim da je Rijeka najviše zaslužila taj naslov. Ali nekad vam nogomet ponudi i nešto drugo. Rijeka ima puno teških izazova do kraja. Dinamo mi se čini psihološki poljuljan, odnosno neuvjerljiv. No svjesni su u Dinamu da Riječani vode teške mentalne borbe. Sigurno će čekati njihov kiks. Ako on dođe, sigurno će ga iskoristiti. Hajduk je goropadan, kako kaže Carević. U sljedećem kolu gostuje na Rujevici, a Rijeka igra bez vjerojatno najvažnijeg igrača, Franka Andrijaševića. – Franko im je sigurno najbolji igrač. Ali imaju oni drugih kvalitetnih rješenja i neće to Rijeci poremetiti koncepciju. No sigurno je da im neće biti laka utakmica. Rijeka je pod pritiskom jer mora pobijediti svaku utakmicu... Presudnu ulogu mogao bi odigrati trener? – Matjaž Kek je najkompletniji trener u Hrvatskoj. On će ih vratiti iz tog psihološkog pritiska – zaključio je Carević. 