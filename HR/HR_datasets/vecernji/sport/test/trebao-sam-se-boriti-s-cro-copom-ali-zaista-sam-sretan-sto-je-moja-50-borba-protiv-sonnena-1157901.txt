Ono što nam nisu uspjeli priuštiti 2014. godine na UFC-u 175, Wanderlei Silva (35-12-1-1) i Chael Sonnen (28-15-1) pokušat će ostvariti 24. lipnja na Bellatoru 180, prema najavama, najvećem eventu u povijesti ove promocije, piše Fight Site. Čim je u javnost puštena službena vijest o organizaciji njihove borbe, Silva je ponudio svoj komentar na susret s čovjekom koji je skupa s njim bio sudionik treće sezone brazilskog The Ultimate Fightera, jedne od najzanimljivijih sezona u povijesti showa u kojoj se dvojac uspio i potući. “Sa zadovoljstvom vas obavještavam da je moja borba s Chaelom Sonnenom na Bellatoru 180 riješena stvar. Staro rivalstvo će napokon biti riješeno. Imam četrdeset i devet borbi i stvarno sam htio pedesetu. Štoviše, ta borba je morala biti protiv njega. Trebao sam se sučeliti s Cro Copom krajem 2016. godine, ali se nisam uspio zaliječiti. No, zbilja sam htio da moja pedeseta borba bude protiv Sonnena i sada će i biti. I prebit ću ga”, poručio je legendarni Brazilac preko svog Facebook profila. Naglasimo i kako će ista priredba ugostiti teškaški okršaj između Fedora Emelianenka i Matta Mitrionea. 