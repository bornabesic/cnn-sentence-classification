Hrvatska nogometna reprezentacija u prijateljskoj je utakmici u Sisku pobijedila Segestu s 8:1 i na taj način upriličila slavlje najstarijeg hrvatskog kluba koji je osnovan prije 110 godina. Bila je to trening-utakmica za naše najbolje nogometaše koji su napunili mrežu suparnika i podigli si samopouzdanje uoči početka kvalifikacija. Izbornik Ante Čačić započeo je sa sastavom: Kalinić – Vrsaljko, Lovren, Vida, Strinić – Kovačić, Modrić – Pjaca, Kramarić, Perišić – Mandžukić, a prvi pogodak postignut je već u sedmoj minuti. Perišić je sjajno izbacio Mandžukića u priliku, ovaj vara vratara i zabija u praznu mrežu. U 32. i 33. minuti Hrvatska je opet zabijala, oba puta asistirao je Pjaca, a golove su postigli Mandžukić i Kramarić. Pet minuta prije kraja prvog dijela zabio je i Perišić, a minutu prije odlaska na odmor Pjaca je još jednom bio asistent, a Perišić zabio škaricama. U nastavku susreta Kalinić je zabio dva gola, a u strijelce za Hrvatsku upisao se i Duje Čop. Pred sam kraj susreta Luka Kožić postigao je počasni pogodak za Segestu i podigao publiku na noge. Ovom utakmicom svi su na dobitku, Ante Čačić imao je priliku isprobati neke igrače, momčad mu se raspucala, navijači koji su popunili tribine uživali su u velikoj predstavi, a Segesta je još jednom imala čast na spektakularan način proslaviti rođendan. Podsjetimo da su im vatreni gostovali i na stotom rođendanu. Hrvatska nogometna reprezentacija okupila se u ponedjeljak u Zagrebu, a pred njom je početak kvalifikacija za Svjetsko prvenstvo koje će se 2018. godine održati u Rusiji. U ponedjeljak 5. rujna na Maksimiru će gostovati Turska, a taj će se susret, nažalost, igrati pred praznim tribinama zbog kazne koju smo dobili. 