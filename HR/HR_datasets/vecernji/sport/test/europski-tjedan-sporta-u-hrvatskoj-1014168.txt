U okviru europske obitelji, Ministarstvo znanosti, obrazovanja i sporta Republike Hrvatske najavljuje prvi Europski tjedan sporta, koji će se održati od 7. do 13. rujna 2015. godine. Nova je ovo inicijativa Europske komisije za promicanje sporta i tjelesne aktivnosti diljem Europe. Cilj je potaknuti Europljane na tjelesnu aktivnost (#BeActive) tijekom Tjedna sporta te ih motivirati da ostanu aktivni i tijekom cijele godine. Prvi hrvatski Tjedan sporta predstavili su prof. dr. sc. Vedran Mornar, ministar znanosti, obrazovanja i sporta, Tomislav Paškvalin, proslavljeni olimpijac i pomoćnik ministra za sport, Marija Crnković, koordinatorica projekta Europskog tjedna sporta te Dubravko Šimenc, vaterpolist, također olimpijac, ambasador Europskog tjedna sporta.  “Značaj sporta za društvo veći je nego što se to uobičajeno misli. Sport odgaja mlade u pozitivnom smjeru, uči ih odricanju kako bi ostvarili uspjeh, natjecanju sa samim sobom, prevladavanju vlastitih ograničenja. Sport pridonosi tjelesnom i psihičkom zdravlju i prevenira bolesti koje nastaju uslijed tjelesne neaktivnosti i kojih je nažalost u svijetu i kod nas sve veći broj. Istraživanja pokazuju da se premalo bavimo tjelesnom aktivnošću i zato trebamo svi zajedno učiniti više da se to promijeni.“-  izjavio je prof. dr. sc. Vedran Mornar, ministar znanosti, obrazovanja i sporta. Sport i tjelesna aktivnost znatno pridonose zdravlju ljudi. Međutim, razina tjelesne aktivnosti trenutačno je u stagnaciji, a u nekim državama čak i opada. Prema rezultatima posljednjeg istraživanja u sustavu praćenja javnog mnijenja u zemljama članicama EU (Eurobarometer), 65% odraslih osoba u Republici Hrvatskoj vrlo rijetko ili nikada ne vježba, što je više od europskog prosjeka (59%). Posebno zabrinjava i visok udio nedovoljno aktivne djece i adolescenata (primjerice čak 92% djevojaka u dobi od 15 godina nije dovoljno tjelesno aktivno). “Sport kao način života najbolji je mogući izbor. Malim pomacima u svakodnevnom životu, poput odlaska na posao biciklom ili pješice, barem nekoliko puta tjedno, možemo napraviti velike pomake u cilju što boljeg zdravstvenog statusa. Preporučam svima da što više vremena provode aktivno i u pokretu te da nam se pridruže u aktivnostima u rujnu na Bundeku!“ - izjavio je Tomislav Paškvalin, pomoćnik ministra za sport. Središnji događaj u Hrvatskoj najavljen je za subotu, 12. rujna, kada će se na zagrebačkom jezeru Bundek održati cjelodnevne sportske aktivnosti za sve građane, a jedan od velikih događaja tog dana je i ovogodišnje finale projekta Pokreni se, koji će se održati na Europskom trgu u 19 sati. “Pozivamo sve građane da nam se pridruže 12. rujna 2015. godine na jezeru Bundek koje će biti mjesto prepuno sportskih i zabavnih aktivnosti te radionica u kojima će svi moći sudjelovati, vidjeti, okušati se, informirati, naučiti ili dobiti poticaj za bavljenje nekom vrstom aktivnosti. Pozivamo i sve predstavnike sportskih saveza, klubova i udruga da kroz taj tjedan, pa i cijeli mjesec, svojim doprinosom i aktivnostima obilježe ovu inicijativu te da nastave širiti poruke Europskog tjedna sporta kroz cijelu godinu, što je i jedan od ciljeva Europske komisije. Sve informacije o događajima mogu se naći na Facebook stranici Europskog tjedna sporta i na web stranici koju ćemo ovih dana pokrenuti“ – otkrila je Marija Crnković, koordinatorica projekta za Hrvatsku.  „Zadaća nam je da se uključimo u akciju resornog ministarstva jer promiče vrijednosti zdravlja i života. Sport je zdravlje i sport je život! Naša zemlja je jedna od najljepših zemalja svijeta, ima predivnu prirodu, iskoristimo to! Moja sportska karijera bila je nastavak mladenačke igre u prirodi, košarke s prijateljima na sportskim terenima Mladost, trčanja na Jarunu, veslanja na Badiji, druženju s vršnjacima… Važno je da podržimo ovaj projekt zbog djece, ali i odraslih. I oni trebaju biti tjelesno aktivni. Ja sam i danas aktivan.“ – rekao je Dubravko Šimenc „ambasador“ Europskog tjedna sporta. Europski tjedan sporta namijenjen je građanima svih dobnih skupina bez obzira na tjelesnu pripremljenost. Okupit će pojedince, tijela sportske organizacije, organizacije civilnog društva i privatni sektor. Lokalnim inicijativama Tjedan sporta potaknut će Europljane da redovito budu aktivni (#BeActive) te će im omogućiti više vježbanja u svakodnevnom životu.