Rijeka i Dinamo podijelili su bodove (1:1) u velikom derbiju u 27. kolu MAXtv Prve HNL. Drama u domaćem prvenstvu se nastavlja, a nakon neodlučenog ishoda na prepunoj Rujevici momčad Matjaža Keka i dalje ima četiri bodova prednosti ispred aktualnog prvaka. Dinamo je u prvom poluvremenu na životu održao - Dominik Livaković. U utakmici u kojoj su plavi u prvom dijelu imali 57 posto posjeda, ali iz te premoći nisu proizveli niti jednu ozbiljniju prijetnju, Riječani su iz svoje ‘sačekuše’ iskreirali barem tri-četiri čiste prigode. Već u 3. minuti Gavranović je pobjegao iza leđa Pivariću i prizemnim udarcem iskosa testirao Dinamovoga vratara, čija je je reakcija bila fenomenalna. Vršcima prstiju iščupao je loptu iz svoga desnoga kuta. Matel najslabija karika Kekovo taktičko opredjeljenje bilo je u potpunoj suprotnosti od onoga zastrašujućega presinga i juriša kakvim je zaskočio plave u prvoj četvrtini prvenstva, kada ih je pregazio 5:2. Ovoga puta Rijeka je bila povučenija, rezerviranija, lukavija, vrebajući pogreške suparnika koje bi im otvorile prilike za smrtonosne kontre. Najslabiju Dinamovu kariku Riječani su u prvom dijelu prepoznali u Rumunju Matelu, čiji su pokloni dva puta mogli biti kobni za prvaka. U 13. minuti u stopostotnoj šansi našao se i Andrijašević, no i njegov pokušaj u mat-poziciji briljantno je skinuo vratar Livaković, ovoga puta vrhom kopačke. Neraspoloženi Bezjak U 31. minuti Bezjak se našao neometan na 11 metara i vrlo loše pucao glavom, a tri minute kasnije pogrešku Pivarića opet nije iskoristio neraspoloženi slovenski napadač, no i ovom zgodom na lopti je bio sveprisutni Dominik Livaković. Zadranin je zaista u vrhunskoj formi, pravo otkriće sezone i prvo ime derbija, ali nije li to i poražavajući podatak za prvaka, da mu je najbolji čovjek u pohodu na 12. uzastopnu titulu - golman? Livakovićeve bravure potpuno su zasjenile sve ostale Dinamove igrače. Među njima i nije bilo posebno nadahnutoga pojedinca, što je zasluga i Riječana, jer njihovi su igrači u svakom trenutku bili ‘prilijepljeni’ uz ideologe Dinamove igre Sammira i Soudanija. Uspješna Rijekina ‘amputacija’ Brazilca i Alžirca ostavila je i najboljega Dinamovog strijelca Hodžića ‘na pustom otoku’, bez ijedne prijetnje prema Prskalu. Oba suparnika u drugom su poluvremenu djelovala rezerviranije, opreznije, bez previše rizika, čekajući da se otvori pukotina u suparničkoj zadnjoj liniji. I Rijeka ju je dočekala u 68. minuti: Mišićev pas pronašao je Andrijaševića, a Rijekin napadač udarcem glavom hladnokrvno plasirao loptu u nebranjeni dio mreže. Fantastična Frankova reakcija i trinaesti pogodak ove sezone u prvenstvu, ali i neshvatljiva nonšalancija Dinamove obrane: na pet metara oko strijelca nije bilo niti jednoga braniča plavih. Dinamo je u posljednjih dvadeset minuta potpuno otvorio gard i preuzeo sve konce igre. Ta je opsada u minuti iznenada otvorila šansu Hodžiću, čiji je dolazak na centaršut Šituma bio pravodoban, ali je Dinamov napadač pucao pokraj vrata. Ipak, u 87. minuti Dinamo je zasluženo došao do izjednačenja, i opet je kolosalan potez proizveo Soudani. Djelić sekunde bio mu je dovoljan za spektakularne škarice koje su završile u gornjem kutu Rijekinoga gola za 1:1. Trenutak genijalnosti alžirskog reprezentativca spasio je Dinamo na Rujevici, spasio je i posao treneru Petevu, ali spasio je i prvenstvo koje će do posljednjeg kola biti neizvjesno. Rijeka je prokockala meč-loptu i devet kola prije kraja prvenstva drži četiri boda prednosti.      Tijek utakmice možete pogledati ovdje. >>Hajduk na praznom Poljudu ispustio pobjedu protiv Slavena >>Krunoslav Jurčić uoči derbija: Tko bude kalkulirao, izgubit će! 