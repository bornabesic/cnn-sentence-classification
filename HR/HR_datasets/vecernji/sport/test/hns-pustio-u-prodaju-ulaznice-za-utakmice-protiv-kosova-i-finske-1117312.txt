Od srijede 28. rujna u prodaji su ulaznice za susrete hrvatske reprezentacije protiv Kosova i Finske u sklopu europskih kvalifikacija za Svjetsko prvenstvo 2018.  Vatreni početkom listopada kreću na prva gostovanja u ovom kvalifikacijskom ciklusu, a čekaju ih susreti protiv dviju reprezentacija, Kosova i Finske, s kojima se Hrvatska nikada nije susrela. Članovi Kluba navijača Uvijek vjerni imaju pravo prvokupa ulaznica te ih pozivamo da se za kupnju ulaznica prijave putem Kluba navijača, piše HNS. Kupnja ulaznica putem interneta Utakmica Kosovo – Hrvatska igra se 6. listopada (20.45 sati) u albanskom Skadru na stadionu Loro Borici. Cijena ulaznice (sektor E4/E5) iznosi 55 kuna. Ulaznice se mogu kupiti isključivo putem interneta na portalu za ulaznice od srijede 28. rujna. Prodaja ulaznica putem interneta uključuje osobno preuzimanje na blagajni stadiona uz predočenje potvrde kupovine (vaučera) koja se nakon uspješne kupovine preuzima s korisničkih stranica. Zamjena vouchera na ulazu u hrvatski sektor na stadionu bit će moguća od 18.45 sati na dan utakmice. Pravo na kupovinu Internetom imaju isključivo državljani Republike Hrvatske, bez obzira na adresu prebivališta, uz popunu osobnih podataka (ime i prezime, OIB, broj putovnice ili osobne iskaznice, datum rođenja i adresa kupca). Jedna (1) osoba može kupiti najviše četiri ulaznice. Osim svojih podataka, kupac unosi i podatke o drugim navijačima za koje kupuje ulaznice. Rok za kupnju ulaznica je 4. listopada do 12 sati odnosno do iskorištenja raspoloživosti ulaznica. Naglašavamo kako je kupnja ulaznica za hrvatske navijače za utakmicu protiv Kosova moguća isključivo putem internetskih stranica HNS-a te da hrvatskim navijačima neće biti moguće na blagajnama stadiona kupiti ulaznice ili pristupiti stadionu bez vaučera. Susret Finska – Hrvatska igra se 9. listopada u Tamperu. Cijena ulaznice (sektor D5) iznosi 155 kuna. Ulaznice je moguće kupiti isključivo putem interneta na portalu za ulaznice od srijede 28. rujna. Rok za kupnju ulaznica je 8. listopada do 12 sati odnosno do iskorištenja raspoloživosti ulaznica, a uvjeti kupnje su isti kao i za ulaznice Kosovo – Hrvatska. U HNS-u naglašavaju kako hrvatskim navijačima neće biti moguće na blagajnama stadiona u Tampereu kupiti ulaznice ili pristupiti stadionu bez vaučera. Sustav vaučera Kupnja ulaznica za ove dvije gostujuće utakmice organizirana je sustavom vaučera. Kupac će za sve osobe za koje kupuje ulaznice putem e-maila dobiti posebni vaučer na kojemu će biti ispisano ime, prezime i broj putovnice ili osobne iskaznice vlasnika vaučera. Vaučer se iz e-maila (ili s korisničke stranice) treba ispisati te se takav može razmijeniti za originalne ulaznice na stadionima, na poziciji neposredno ispred sektora namijenjenog hrvatskim navijačima. Razmjena će se moći obaviti u predviđeno vrijeme (gore navedeno) na dan utakmice do početka utakmice isključivo osobno i pojedinačno svatko na koga glasi vaučer uz predočenje putovnice ili osobne iskaznice koja je upisana prilikom kupnje ulaznica. Ako se prilikom preuzimanja ulaznice ustanovi da broj putovnice ili osobne iskaznice koji je unesen kod kupnje ne pripada osobi koja je navedena uz nju, ili je unesen izmišljeni ili nepostojeći broj putovnice, ulaznica neće biti izdana, a kupac neće moći ostvariti povrat novca. 