Hrvatski tenisač Borna Ćorić plasirao se u 3. kolo ATP turnira iz "masters" serije u Madridu, on je u susretu 2. kola svladao Francuza Pierre-Huguesa Herberta sa 7:5, 6:4 za sat i 26 minuta igre. Za pobjedu protiv Herbeta, inače specijaliste za igru parova, Ćoriću je bio dovoljan po jedan "break" u svakom setu. U prvom je oduzeo servis Francuzu kod rezultata 5:5 iskoristivši svoju prvu "break-loptu" u susretu, a prethodno je kod zaostatka 3-4 spasio jedinu "break-loptu" suparnika u čitavom dvoboju. Za "break" u petom gemu drugog seta Ćoriću su trebale dvije prilike koje je i osigurao stigavši do 15-40. Prvu je Herbert spasio dobrim servisom, ali na drugu je neoprezno izašao na mrežu i potom ga je Ćorić natjerao da pošalje volej u mrežu. Ćorić, koji je u glavni turnir ušao kao sretni gubitnik, odnosno nakon odustajanja Francuza Richarda Gasqueta, u 3. će kolu igrati protiv prvog igrača svijeta Britanca Andyja Murraya. 