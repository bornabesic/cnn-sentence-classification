Najbolji hrvatski tenisač Marin Čilić izborio je svoj prvi finale u 2017. godini, a ukupno 28. u karijeri, nakon što je u polufinalu ATP turnira u Istanbulu svladao prošlogodišnjeg pobjednika Argentinca Diega Schwartzmana sa 6:1, 7:6 (7) nakon 99 minuta borbe. Naš je tenisač do pobjede mogao doći znatno lakše, jer je nakon uvjerljivog nastupa u prvom setu i u drugom izgradio uvjerljivu prednost od 4:0. Međutim, Schwartzman je vratio oba 'breaka' zaostatka i izjednačio na 4:4, da bi Čilić novim 'breakom' stigao do servisa za finale. No, baš kao i u prethodna dva gema na početnom udarcu, Marin nije stigao do gem, a u ovom slučaju i meč-lopte. Ipak, uspio je zadržati servis kod zaostatka 5:6 i izboriti odluku u 'tie-breaku' u kojem je Argentinac poveo 6:4, ali prve dvije set-lopte, drugu sa servisom, nije iskoristio, kao ni treću kod 7:6. Nakon što je s dva poena na početnom udarcu došao do meč-lopte, Čilić je dočekao Argentinčevu pogrešku i nakon 99 minuta igre pobjednički podigao ruke u zrak. - Na početku tjedna cilj mi je bio doći do finala. To sam ostvario igrajući dobar tenis. Nadam se da ću tako igrati i u finalu - rekao je Čilić nakon pobjede nad 46. tesnisačem svijeta, a uoči nedjeljnog finala u kojem će igrati protiv boljeg iz dvoboja Kanađanina Miloša Raonića i Srbina Viktora Troickog. S Raonićem u međusobnim dvobojima ima 1-1, a protiv Troickog vodi 6-5. 