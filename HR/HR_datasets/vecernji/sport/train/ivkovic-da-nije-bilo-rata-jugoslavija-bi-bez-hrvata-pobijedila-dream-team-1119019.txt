Hrvatski košarkaši rado će se sjećati Olimpijskih igara u Barceloni 1992. godine jer su tada osvojili srebrnu medalju, a u finalu su igrali protiv neponovljivog Dream teama. Iako su naši u jednom trenutku imali i vodstvo (25:23), Amerikanci su na kraju prilično lako došli do pobjede i slavili 117:85. Iako su tako poraženi u zadnjoj utakmici turnira, naši mogu biti ponosni na to kakav su sjajan turnir odigrali, a tom Dream teamu predvođenom Jordanom, Barkleyjem, Birdom, Johnsonom, Maloneom i ostalim zvijezdama nitko se nije mogao suprotstaviti. Tako razmišljaju gotovo svi, ali ne i Dušan Ivković koji je uvjeren da bi Jugoslavija (Srbija) mogla pobijediti SAD da nije bila pod sankcijama. – Da nije bilo rata i da nismo bili suspendirani, uvjeren sam da bismo svladali Dream team. Dok su drugi gledali samo kako bi se fotografirali s Jordanom i ostalim Amerikancima, mi bismo naporno trenirali. Zaista vjerujem da bi Jugoslavija i bez Slovenaca i Hrvata uspjela pobijediti SAD – rekao je Ivković na grčkoj televiziji. Osvrnuo se i na Dražena Petrovića o kojem je imao riječi hvale. – Bio je veliki radnik. Ako bi trening počinjao u 8 sati, on bi došao već u 7.30 kako bi radio i učio. Je li mi on omiljeni igrač? Ne bih nikoga izdvajao, ne mogu odabrati samo jednog igrača jer su to sve moja djeca – zaključio je Ivković. 