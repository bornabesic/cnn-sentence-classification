Najmanje važna odluka koju će od 2018. godine uključivati mala europska nogometna revolucija promjena je termina odigravanja utakmica u Ligi prvaka. Umjesto sve utakmice od 20.45, dvije utakmice igrat će se 19 sati, a šest od 21 sat. Ipak, najvažniji zaključak sa sjednice Izvršnog odbora Uefe, čije je članove Aleksander Čeferin naslijedio od Platinija (među njima i Davora Šukera), glasi: četiri lige s najvećim koeficijentom uspješnosti, španjolska, engleska, njemačka i talijanska, od 2018. godine imat će po četiri zajamčena mjesta u Ligi prvaka. Samo još 16 privilegiranih Prema sadašnjem sustavu natjecanja, vodeće tri lige, španjolska, njemačka i engleska, imaju po tri mjesta dok četvertoplasirana momčad iz njihovih prvenstava treba proći dva pretkola za plasman u grupnu fazu Lige prvaka. Talijanska Seria A, četvrta liga po Uefinom koeficijentu, ima zajamčena samo dva mjesta plus jedno u fazi doigravanja. Jednostavna računica glasi: grupna faza Lige prvaka koja uključuje 32 kluba bit će od 2018. godine dostupna još samo šesnaestorici privilegiranih, koji će put prema eliti krčiti kroz pretkola. Tako je Izvršni odbor Uefe, kojega je ekipirao Platini, jednom odlukom ukinuo ono za što se bivši predsjednik Uefe zalagao: Liga prvaka odsad samo velikima, a malima - mrvice. Zanimljivo, novi predsjednik Uefe Čeferin suprotstavlja se ideji šefa Fife Giannija Infantina da se broj sudionika Svjetskog prvenstva od 2026. godine proširi sa 32 na čak 40. - Čitao sam prethodnih dana razne ideje o proširenju SP-a i vrlo je teško odrediti koja je od njih točna. Kada nam Fifa bude predložila nešto ozbiljno, a ne da tumačimo samo novinske članke i intervjue, onda ćemo moći kazati koliko sudionika iz Europe želimo na Svjetskom prvenstvu - kazao je Čeferin. Predsjednik Fife Infantino cijelu je svoju kampanju temeljio na podilaženju malim savezima zalagajući se za 48 sudionika na SP-u. Prema tom prijedlogu, čak 16 reprezentacija ispalo bi sa SP-a nakon igranja samo jedne utakmice, u prvom, tzv. play-off kolu. Preostalih 16 reprezentacija priključilo bi se istom broju nositelja i tek tada bi počelo natjecanje po skupinama prema sadašnjem formatu, koji će se koristiti na sljedeća dva SP-a, u Rusiji i Kataru. ‘Ubit ćemo igrače’ I trener Manchester Cityja Pep Guardiola žestoko je protiv proširenja SP-a. Slavni stručnjak staje u obranu igrača. - Ubit ćemo igrače! Tražimo kvalitetu, a zaboravljamo da se igrači moraju odmarati. Pod jako velikim su pritiskom. Sve više i više je utakmica, a u Engleskoj je intenzitet zaista visok. Mi ćemo naravno prihvatiti odluku Fife, ali nismo sretni što se sve više fokusira na kvantitetu, a manje na kvalitetu. Moramo misliti na igrače jer oni moraju disati, imati pauze i malo i uživati. Ovako će po završetku sezone imati jedan tjedan odmora i već počinje Svjetsko prvenstvo. Nakon toga možda tri tjedna stanke i već kreće zahtjevna predsezona. Radi se tako iz godine u godinu i uopće se ne razmišlja o igračima. Klubovi zato moraju ogroman izbor igrača, to zahtijeva ogromne svote novca. Po utakmici imamo samo tri zamjene. Zašto nisu četiri, pet, ili šest? - zaključio je Guardiola. 