Košarkaši Cedevite u finalu regionalne ABA lige igrat će protiv branitelja naslova, beogradske Crvene zvezde koja je u odlučujućoj trećoj polufinalnoj utakmici na domaćem terenu svladala Budućnost iz Podgorice sa 82:59 (21:15, 14:14, 32:22, 15:8). Utakmicu igranu u dvorani u Železniku bila je odlučena početkom drugog poluvremena koje je Crvena zvezda otvorila sa 23:7 i stigla do vodstva od 58:36. Charles Jenkins sa 17 i Marko Simonović sa 14 koševa predvodili su Crvenu zvezdu, dok su Boris Savović i James Reynolds ubacili po 16 poena za Budućnost. Cedevita je svoj četvrti prolazak u finale ABA lige osigurala još u nedjelju kada je u trećoj utakmici svoje polufinale serije u Domu sportova svladala Partizan sa 87:78. Cedevita je sva tri dosadašnja finala gubila, 2012. od Maccabija, 2014. od Cibone, a 2015. od Crvene zvezde. Crvena zvezda je osvajala ABA ligu u posljednje dvije sezone. Prvak ABA lige postat će momčad koja prva ostvari tri pobjede, a prve dvije finalne utakmice igrat će se u Beogradu 10. i 11. travnja.  >> Cibona slavila protiv Cedevite, Marinelli zabio za pobjedu 