Veliki finale Afričkog kupa nacija u nedjelju od 20 sati, u glavnom gradu Gabona Librevilleu, igrat će Egipat i Kamerun. Povod je to za razgovor s najdugovječnijim Kameruncem u Hrvatskoj ligi (131 nastup za Dinamo i Lokomotivu), 33-godišnjim Mathiasom Chagom, danas igračem iranskog Foolada iz Ahvaza. Pamtimo Chagu, po rođenju Kamerunca, po mentalitetu Slavonca (živio je u Osijeku, igrao za tamošnji Metalac), kao velikog obožavatelja kamerunske nacionalne momčadi čiji je svojedobno bio i član. – Kada je izbornik bio Thomas Nkono, 2009. godine, upisao sam dva nastupa za nacionalnu momčad, što me čini izuzetno ponosnim. Za to se živi! – kaže nam Chago u telefonskom razgovoru. Jako smo talentirani Sada živi u Iranu, u gradu Ahvazu, gdje posljednje dvije i pol godine igra za tamošnji Foolad. No, kasnije ćemo o životu u Iranu, sada govorimo o – Kamerunu. – Gledao sam na TV-u sve nastupe naših u Gabonu. Uživao sam, osobito u posljednjem nastupu protiv Gane (2:0, nap. a.), u kojemu smo pokazali sav svoj talent. Baš mi se nakon svake utakmice javlja moj prijatelj Adolphe Teikeu, kapetan Sochauxa, zapravo jedini reprezentativac kojeg poznajem. I to mi se sviđa jer je izbornik Belgijac Hugo Broos promijenio dosadašnju politiku saveza: više za reprezentaciju ne igraju velika imena, nego igrači koji to svojim igrama i zasluže. Izbornik prati brojne lige u kojima igraju Kamerunci i bira zaista najbolje – kaže Chago. Prati li Kamerunce u Iranu?, provociramo Chagu. – Ha, ha, ne znam da je bio ovdje. Ma, nisam vam ja više za reprezentaciju, vrijeme je za mlađe dečke, premda igram vrlo dobro. Imam kontinuitet, nemam problema s ozljedama, baš sam u formi! – nastavlja simpatični Kamerunac. Kako će biti protiv Egipta? – Uh, već se pripremam za finale, baš sam uzbuđen, jer ovo je za nas, za cijelu zemlju, utakmica koja se čeka godinama. Pa ako hoćete, željni smo jako svladati Egipćane jer su oni nas pobijedili u finalu Afričkog kupa nacija 2008. godine – dodaje Chago. Ima li u Hrvatskoj igrača za reprezentaciju Kameruna? Nekad su Kamerunci kod nas “iskakali iz paštete”... – Ima jedan! Jako mi se sviđa Hajdukov napadač Franck Ohandza, strašan igrač, pravi potencijal za reprezentaciju! Pod uvjetom da ostane zdrav – ističe Chago. Sammir je veličina Pratite li hrvatski nogomet? Povratak Sammira? – To mi je drago jer Dinamo će sa Sammirom dobiti jednu sasvim novu dimenziju. Veliki je igrač, a veličinu je pokazao i time što se odrekao velikog novca u Kini i iz ljubavi došao u Dinamo – naglašava Filhov nekadašnji suigrač. Kako vam je u Iranu? – Lijepo mi je u Ahvazu, premda je nekad, usred ljeta, jako, jako vruće. Pročitao sam negdje da je to najtopliji grad na kugli zemaljskoj! – smije se Chago, punim imenom Mathias Deugoue Chago Deconfiance, kojeg je u Iran u ljeto 2014. godine doveo sada već bivši trener Foolada, Riječanin Dragan Skočić. I doista, pronašli smo podatak: Chagin Ahvaz (milijun stanovnika) u jugozapadnom Iranu i prijestolnica Kuvajta Kuwait najužareniji su gradovi svijeta, jedini u kojima živa u termometru redovito prelazi 46 Celzijevih  stupnjeva. 