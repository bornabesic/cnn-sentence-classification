U 28. kolu HNL-a Rijeka je na Rujevici pobijedila Split s 2:0 i nastavila svoj pohod na naslov prvaka. Iako su ovakve utakmice, u kojima su bodovi već unaprijed upisani, često i najteži, Kekova družina rutinirano je stigla do slavlja i upisala nova tri boda. Domaćin je malo nervozno ušao u utakmicu, što je rezultiralo odličnom prilikom za Split u desetoj minuti. Lopta je nakon kontre došla do Pešića koji je iskosa svladao Prskala, ali je na gol-crti Rijeku spasio Elez. Nakon toga razbudio se i lider prvenstva koji je krenuo s napadima, ali udarce Gavranovića, Zute i Martića obranio je vratar Splita Duka. Međutim, u 37. minuti i on je bio nemoćan. Martić je odlično pronašao Gorgona koji je sjajno primio i okružen dvojicom igrača Splita progurao loptu kraj vratara za veliko slavlje negdje oko 3.500 gledatelja na tribinama. Minutu poslije Ugrina si je stvorio odličnu priliku, ali je mlako pucao i propustio odmah šokirati Rijeku, a to je bilo posljednje veliko uzbuđenje u prvom dijelu. Rijeka je u početku nastavka opet pritisnula, a to joj se isplatilo već u 59. minuti kada je povela s 2:0 i prelomila susret. Bila je to lijepa akcija, potpuno je izigrana obrana Splita i Vešović je mirno poentirao.  Kek je odmah svojim igračima pokazao da malo smire igru, nije više bilo jurnjave, iako je do kraja susreta pobjeda mogla biti i uvjerljivija. Imao je domaćin još nekoliko dobrih pokušaja, no Duka je dobro branio. Na kraju je to sasvim zaslužena pobjeda Rijeke koja tako nastavlja svoj put prema naslovu prvaka. Ima četiri boda više od Dinama, a u sljedećem kolu čeka ju veliko iskušenje, u Puli igra protiv Istre. >>Hodžić dvaput pogodio s bijele točke za preokret Dinama protiv lokosa. Sudac Soudaniju progledao kroz prste 