Polufinale Europske lige određeno je ždrijebom u Nyonu, a parovi su Šahtar i Sevilla te Villarreal i Liverpool. Prve utakmice igraju se 28. travnja, uzvrati su tjedan dana poslije, a veliko je finale 18. svibnja u Baselu. Domaćin tog finala bit će pobjednik utakmice Villarreala i Liverpoola, što znači da će moći birati dresove. Bit će to zanimljivi susreti jer ostale su četiri prilično atraktivne momčadi, koje garantiraju mnoštvo lijepih poteza, prilika i vrlo vjerojatno golova. Ulog je golem, teško da će ijedna od četiri preostalih momčadi preko domaćeg prvenstva izravno ući u Ligu prvaka. Preko Europske lige kao pobjednici to mogu. Baš kao branitelj naslova Sevilla ove sezone. Točnije, Šahtar je drugi u Ukrajini i zaostaje pet bodova za Dinamom iz Kijeva, što mu osigurava pretkolo Lige prvaka, no to uvijek može biti rizik. Liverpool je osmi i ima 48 bodova, a četvrtu poziciju drži Manchester City s devet bodova više i utakmicom više. Sevilla je pak sedma u Španjolskoj s 48 bodova, 12 manje od četvrtog Villarreala, kojem ta pozicija donosi pretkolo Lige prvaka, ali sigurno bi željeli izbjeći taj rizik. Do treće pozicije ne mogu, Real im bježi 12 bodova. Sve u svemu, čeka nas zanimljiv završetak travnja. Već 26. u mjesecu igraju Manchester City i Real Madrid, dan poslije Atletico Madrid i Bayern, a potom slijedi polufinale Europske lige. 