Hrvatski nogometni savez planira  u 2016. godini ostvariti prihode od 197 milijuna kuna te rashode od 168 milijuna, a najveći dio viška sredstava od 29 milijuna kuna potrošit će se na izgradnju nogometnog kampa na Sveticama, rečeno je na redovnoj sjednici Skupštine HNS-a u Zagrebu.    "Izuzetno sam zadovoljan, najprije ostvarenim rezultatima na sportskom planu jer su se sve naše reprezentacije, od seniorske do najmlađe, uspjele kvalificirati na svjetska i europska prvenstva. Naravnom, da sam zadovoljan i ostvarenim financijskim rezultatima, ali bih bio još zadovoljniji da smo već povukli iz UEFA-inih i FIFA-inih fondova sredstva namijenjena za izgradnju nogometnih kampova. Međutim, zbog nerealizacije kampa na Sveticama, ne možemo povući dodatna sredstva", rekao je na skupštini predsjednik Davor Šuker koji nije mogao precizirati kada će početi izgradnja kampa na Sveticama, ali je izrazio nadu da će to biti vrlo skoro. "Od 11 mogućih odlazaka na velika natjecanja, mi smo osigurali njih devet i vjerujem da zaslužujemo pristojan stadion. Želimo stoga što prije investirati u Sportski centar Svetice za dobrobit svih u nogometu kako bi pomogli svim našim selekcijama. Želimo također pomoći klubovima i županijskim savezima", kazao je Šuker. Po njegovim riječima, nedostatak infrastrukture je najveći problem hrvatskog nogometa, a HNS je spreman i uz pomoć sredstava iz FIFA-e i UEFA-e uložiti i u igradnju adekvatnih nogometnih kampova, kakav se gradi u Rijeci, I u Osijeku, Splitu, Varaždinu, Županji I drugim mjestima u Hrvatskoj.  Šuker je najavio da će 22. ožujka hrvatska nogometna reprezentacija, najvjerojatnije u Osijeku, odigrati prijateljsku utakmicu s Izraelom. "Bila je već dogovorena prijatelsjka utakmica uoči EP u Francuskoj sa Španjolskom, ali kako su oni u našoj skupini, ta utakmica je morala otpasti i sada smo u potrazi za drugim adekvatnim protivnikom". Na Skupštini kojoj je nazočilo 48 od 53 zastupnika za počasne predsjednike HNS-a su izabrani prvi predsjednik HNS-a Mladen Vedriš i po rezultatima najupsješniji predsjednik za čijeg je mandata osvojeno 3. mjesto na SP u Francuskoj Branko Mikša. Istodobno je odato i priznanje istaknutom treneru i selektoru mlađih reprezentativnih uzrasta Martinu Novoselcu koji odlazi u mirovinu. Na pitanje kakav je njegov stav spram najnovijih kazni za čelnike europske I svjetske nogometne organizacije Šuker je kazao: "Mi smo dali maksimalnu potporu Michelu Platiniju, svi znamo što radi etička komisija. Ne želim omalovažati nikoga, ali vjerujem da će Sportski sud suditi pravedno i omogućiti mu da očisti svoje lice. Osobno mu dajem maksimalnu potporu. Što se tiče optužbi na račun dopredsjkednika saveza Zdravka Mamića I tu je moj stav nepromijenjen, a on je da nitko nije kriv dok mu se ne dokaže krivica." >> I da je 'nećeš, razbojniče' Skupština prošla drugačije, ne bi bilo ništa bolje! 