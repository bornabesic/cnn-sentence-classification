Samo tjedan dana prije izvanredne skupštine u Hrvatski odbojkaški savez došli su predstavnici kriminalističke policije iz Heinzlove. – Nije me iznenadilo. Nije to ništa neuobičajeno. I u druge sportske saveze dolaze kontrole. U naš Savez došli su po anonimnoj prijavi. Nakon što je Zdeslav Barač zbog bolesti odstupio s mjesta predsjednika saveza, nekome očigledno nešto smeta pa su nas anonimno prijavili – rekao je Ante Baković, v.d. predsjednik HOS-a. Kako je izgledao taj “upad”? – Došli su dečki, rekli “dobar dan”, pokazali nalog i to je to – istaknuo je Baković. Što su konkretno tražili? – Uvid u putne naloge te u poslovanje Saveza. Tajnica je sve lijepo iskopirala i dala im. Nakon sat vremena otišli su – istaknuo je Baković. Predsjednik najviše putovao I kakva je daljnja procedura? – Čekamo. Ako nađu neke nepravilnosti, uslijedit će tužba, ako ne nađu ništa, onda će slučaj biti zatvoren – zaključio je Baković. U trenutku kada je policija došla, u Savezu je bio Zlatan Kovač, direktor Saveza. S obzirom na to da su, između ostalog, konkretno tražili uvid u sve putne naloge, očigledno je prijava došla od nekoga tko baš ne voli Zdeslava Barača. Jer, bivši predsjednik najviše je putovao za vrijeme svog mandata. Ali, uglavnom za potrebe Saveza. Tako bi Barač jedan dan bio u Sisku gdje je predavao nagradu Matiji Tepavcu kao najboljem igraču prvenstva 2015./16., a drugi dan bi bio u Đakovu gdje se održavala svečana sjednica tog kluba. Bilo je i međunarodnih putovanja. Primjerice, u češki Olomouc gdje su Frane Žanić, bivši direktor svih reprezentacija i Zdeslav Barač bili u posjetu hrvatskim reprezentativkama Bernardi Čutuk i Rene Sain. Putovalo se i u Brčko gdje je održan sastanak predstavnika Odbojkaškog saveza Bosne i Hercegovine, Hrvatskog odbojkaškog saveza i Odbojkaškog saveza Srbije. – Za vrijeme mog mandata bilo je pet ili šest sličnih kontrola. Neki put je policija došla po anonimnoj prijavi, neki put nasumce. Nikad nisu našli niti jednu nepravilnost. Nije mi drago što se događa, ali nema mjesta panici. Što se mene tiče, moja savjet je čista – javio se iz Njemačke, gdje je na terapijama, Zdeslav Barač. Barač se vraća u odbojku Kad se oporavi, Zdeslav se neće vraćati u hrvatsku odbojku, barem ne kao službena osoba. Ali će ostati u međunarodnoj odbojci. Naime, Zdeslav je delegat na utakmicama europskih odbojkaških kupova. – Ovaj događaj neće poremetiti nikakve aktivnosti koje se događaju u Savezu. A imamo priličan broj aktivnosti – naglasio je Ante Baković koji je jedini podnio kandidaturu za mjesto novog predsjednika Saveza. Skupština će se održati 27. travnja u Zagrebu. Hrvatska će biti domaćin kvalifikacijskim turnirima za plasman na Svjetsko prvenstvo. Muške kvalifikacije održat će se od 24. do 28. svibnja u Zagrebu, a ženske od 31. svibnja do 4. lipnja u Osijeku. Hrvatska će biti i domaćin jednog ženskog turnira Grand-prixa, u Varaždinu od 21. do 23. srpnja. >>Veliki uspjeh Olimpika, plasirale se u Superligu >>Vodi nas časna sestra, a u Hrvatsku uvijek ponesem kile i kile sira... 