Dinamo se nakon prvenstvenog poraza (1:0) od Osijeka u potpunosti okreće Ligi prvaka. Vremena za "plakanje" nema, modri u srijedu gostuju kod Lyona. Zlatko Kranjčar u samo tri dana mora psihički podići svoju momčad, uvjeriti svoje igrače kako u francuskoj mogu do pozitivnog rezultata. A u Lyonu bi Dinamo mogao imati i nekoliko debitanata u Ligi prvaka. Adrian Šemper sigurno će upisati svoj prvi nastup u najjačem klupskom nogometnom natjecanju, a ukoliko za dvoboj u Lyonu ne bude spreman Josip Pivarić, debitirat će i Borna Sosa. Dva mlada aduta modrih iz generacije 1998. godišta odlično su se snašle u seniorskom društvu, svakim danom postaju sve snažnije karike prve momčadi. - Znali smo da će biti teško protiv Osijeka, nismo ih ni u jednom trenutku nimalo podcijenili. Na kraju smo izgubili, sada se okrećemo novoj utakmici i ogledu protiv Lyona. Nažalost, prekinuli smo taj niz nepobjedivosti na domaćim prvenstvenim utakmicama, ali takve se stvari događaju svim momčadima. Sada se dogodila nama - poručio je u razgovoru za Goal Adrian Šemper, a slično razmišlja i Borna Sosa: - Teška utakmica, Osijek je ove sezone potpuno drugačija momčad nego lani. Dobro su ušli prvenstvo, dali nam taj nesretan gol i sačuvali svoju prednost. Mi smo dali sve od sebe, pokušavali izjednačiti, napadali smo i imali prigoda, ali lopta nije htjela u gol. Adrian Šemper s nestrpljenjem iščekuje i povratak Bad Blue Boysa na maksimirske tribine: - Svi jedva čekamo da se Bad Blue Boysi konačno vrate na tribine, pa da imamo još veću podršku naših navijača. Ne moram ni pričati koliko bi nam to svima značilo. Sjećam se, kao mali sam išao na utakmice Dinama, tada su bile pune tribine. Vjerujem da će Maksimir opet biti pun - zaključuje Šemper. >> Što su još Adrian Šemper i Borna Sosa rekli pročitajte ovdje 