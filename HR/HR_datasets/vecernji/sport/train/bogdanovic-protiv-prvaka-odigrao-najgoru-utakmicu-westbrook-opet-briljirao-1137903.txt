Aktualni NBA prvaci Cleveland Cavaliersi na svom su parketu s uvjerljivih 119-99 svladali Brooklyn Netse, a najbolji hrvatski košarkaš Bojan Bogdanović odigrao je najslabiju utakmicu sezone u dresu Netsa, on je za 19 minuta provedenih na terenu ostao bez poena (šut za dva 0-3, trica 0-2) ostvarivši samo dva skoka i jednu asistenciju. Konačnih 20 razlike i ne odaje pravu sliku s utakmice, jer su Cavsi u trećoj četvrtini imali čak i 46 pogodaka prednosti prije no što su se opustili i dozvolili gostima da ublaže poraz. LeBron James je sa 19 koševa bio najefikasniji kod Cavsa, Kevin Love je dodao 14 poena i 15 skokova, dok je Brook Lopez sa 16 ubačaja bio prvi strijelac Netsa kojima je ovo peti uzastopni poraz i sada su s omjerom 7-22 na diobi posljednjeg mjesta u ligi s Philadelphia 76-ersima. Cleveland je s omjerom 22-6 na vrhu Istočne konferencije, a na Božić ga očekuje "repriza" prošlosezonskog finala protiv Golden State Warriorsa, koji se nalaze na vrhu Zapada i čitave lige sa 27-4. Warriorsi su se za derbi protiv Cavsa "zagrijali" 119-113 pobjedom na gostovanju kod Detroit Pistonsa do koje su stigli zahvaljujući preciznim šutovima Klaya Thompsona u samoj završnici utakmice. Ipak, u sedmoj uzastopnoj pobjedi Warriorsa najefikasniji su bili Kevin Durant sa 32 i Stephen Curry sa 25 pogodaka, dok su Pistonse predvodili Tobias Harris sa 26 i Kentavious Caldwell-Pope sa 25 koševa. U susretu Orlando Magica i Los Angeles Lakersa kojega su domaćini dobili sa 109-90 sudjelovala su trojica hrvatskih igrača. No, Damjan Rudež i Mario Hezonja imali su tek simboličnu minutažu kod pobjednika i nisu se upisali u strijelce. Rudež je igrao 7:55 minuta i uputio jedan neprecizan šut za dva uz jednu osvojenu loptu, dok je Hezonja igrao samo 1:41 minutu bez učinka. U sastavu Lakersa Ivica Zubac je dobio 17 minuta i za to vrijeme postigao šest poena (šut za dva 2-7, slobodna bacanja 2-2) uz dva skoka i jednu asistenciju. U dvoboju momčadi s dna lige Phoenix Sunsi su sa 123-16 nadigrali Philadelphia 76-erse, Dragan Bender nije ulazio u igru kod Sunsa, dok je Dario Šarić za 27 minuta provedenih u igri ubacio osam poena (šut za dva 1-5, trica 2-5) uz četiri skoka i dvije osvojene lopte. Gosti iz Philadelphije na poluvremenu su vodili sa 13 razlike, ali su domaći predvođeni Ericom Bledsoeom sa 24 koša i 11 asistencija i Devinom Bookerom sa 23 ubačaja ostvarili preokret. Kod Sixersa najbolji su bili Joel Embiid sa 27 i Sergio Rodriguez sa 21 pogotkom. Iznenađenje večeri dogodilo se u Los Angelesu gdje su ove sezone loši Dallas Mavericksi svladali domaće Clipperse sa 90-88. Junak pobjede bio je Harrison Barnes sa 24 ubačaja uključujući i onaj za pobjedu 3.7 sekundi prije kraja. Kod Clippersa, koji su igrali bez Chrisa Paula zbog ozljede mišića, najefikasniji je bio Jamal Crawford sa 26 koševa. Dallas je s omjerom 9-21 i dalje na diobi posljednjeg mjesta na Zapadu, dok su Clippersi sa 22-9 treći na Zapadu. San Antonio Spursi ostvarili su već 16. pobjedu u gostima ove sezone u svom 18. nastupu svladavši domaće Portland Trail Blazerse s visokih 110-90 i tako stigli na 80 posto učinka, sada su na ukupnom omjeru 24-6. Kawhi Leonard ubacio je 33 koša za Spurse, Patty Mills je dodao 23, a LaMarcus Aldridge 18 uz 14 skokova, dok su kod domaćih tri igrača, Damian Lillard, CJ McCollum i Meyers Leonard ubacili po 16 poena. U dvoboju vodećih momčadi skupina Atlantic i Northwest gostujući Toronto Raptorsi su svladali Utah Jazz sa 104-98. Fenomenalan je kod pobjednika bio Kyle Lowry sa 36 koševa, DeMar DeRozan je dodao 24, dok su kod domaćih najbolji bili Gordon Hayward sa 23 poena i Rudy Gobert sa 13 ubačaja i 14 skokova. Toronto je drugi na Istoku sa 21-8, dok je Utah ovim porazom pao na 18-13 i izgubio vodstvo u svojoj skupini. Na vrh Northwesta vratio se Oklahoma City Thunder zahvaljujući 117-112 pobjedi u gostima protiv Boston Celticsa. Opet je briljirao Russell Westbrook sa 45 koševa i po 11 skokova i asistencija čime je ostvario svoj već 14. "triple-double" učinak ove sezone. Odlične suradnike imao je u Domantasu Sabonisu i Enesu Kanteru koji su dodali po 20 poena za Thunder. Kod Celticsa sjajan je bio Isaiah Thomas sa 34 pogotka i 10 asistencija, dok je Al Horford dodao 23. 