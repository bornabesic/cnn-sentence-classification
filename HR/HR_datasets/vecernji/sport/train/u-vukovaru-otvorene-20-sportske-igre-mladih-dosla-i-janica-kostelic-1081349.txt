Jubilarne 20. po redu Sportske igre mladih danas su svečano otvorene u Sportskoj dvorani u Vukovaru. Igre su otvorenim proglasili predsjednik Organizacijskog odbora Sportskih igara mladih Zdravko Marić i gradonačelnik Vukovara Ivan Penava. Kako je rekao Marić Igre su namijenjene osnovcima i srednjoškolcima koji se natječu u 10 sportova. Nakon otvaranja Igara i kvalifikacija po cijeloj Hrvatskoj finale je tijekom ljeta u Splitu. - U ovih 20 godina na Igrama je sudjelovalo preko 800.000 djece iz svih dijelova Hrvatske. U projekt su se proteklih godina uključile BiH i Srbija. O tome koliko su Igre prepoznate govori i to da je samo tijekom prošle godine u igrama sudjelovalo oko 62.00 djece. U BiH sudjelovalo je oko 38.000 djece, a u Srbiji još oko 30.000, istakao je Marić. Dodao je i kako je ponosan na činjenicu što su Sportske igre mladih ušle u sve dijelove Hrvatske te su postale prepoznatljiv projekt među djecom. Svečanosti otvaranja nazočila je i hrvatska proslavljena skijašica Janica Kostelić koja je od nedavno pomoćnica ministra obrazovanja zadužena za sport. - Sport je grana koja je vrlo pozitivna za djecu te stoga djecu treba usmjeriti prema njemu da se druže, zabavljaju i budu djeca. Na taj način ona steknu i neke navike koje im mogu pomoći u daljem životu bez obzira bavili se sportom ili nečim drugim, rekla je Kostelić. Dodala je i kako sportskih projekata ima dosta ali da to ipak nije dovoljno. U okviru otvorenja Sportskih igara mladih večeras će koncert u Vukovaru održati Jelena Rozga.   >> Janica Kostelić od danas članica Vlade Tihomira Oreškovića 