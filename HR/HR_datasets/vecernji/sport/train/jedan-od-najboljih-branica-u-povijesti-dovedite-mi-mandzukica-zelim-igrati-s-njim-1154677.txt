Patrice Evra donedavno je igrao s Marijem Mandžukićem u Juventusu i čini se kako su njih dvojica bili u odličnim odnosima. Upravo je francuski branič zaslužan za Mandžin novi nadimak "No good" jer ga je on na duhovit način imitirao i pokrenuo zafrkanciju. Evra je u siječnju ove godine napustio Juventus i otišao u Marseille, a volio bi da mu se pridruži hrvatski reprezentativac. Otkrio je to u razgovoru za francuske medije. - Zaista bih volio ponovno igrati s Mandžukićem u Marseilleu. Uvjeren sam da bi on bio prava kupovina, rekao je Evra pa dodao. - Radi se o sjajnom napadaču koji bi bio uspješan u Francuskoj. Patrice Evra jedan je od najboljih lijevih braniča u povijesti. Trofeje je počeo osvajati s Monacom, s kojim je igrao u finalu Lige prvaka, a najviše ih je osvojio igrajući za Manchester United, s kojim je bio i prvak svijeta. Nastavilo se i u Juventusu s kojim je dva puta bio prvak, a ima i puno individualnih nagrada. Tri puta je bio u idealnoj momčadi Premiershipa, kao što je našao svoje mjesto u Fifinoj i Uefinoj momčadi godine. >>Urnebesno: Pogledajte kako Patrice Evra imitira vječno namrgođenog Marija Mandžukića 