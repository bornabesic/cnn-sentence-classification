Fenomenalnu utakmicu odigrali su Tottenham i West Ham u 12. kolu engleske lige, a gradski derbi na kraju je pripao Spursima koji su pobijedili 3:2 velikim preokretom u samoj završnici susreta. Gosti su bolje otvorili susret i u 24. minuti poveli preko Antonija. I nakon toga kontrolirali su utakmicu, ali rezultat se do odmora nije mijenjao. West Ham je odigrao možda i najbolji prvi dio ove sezone, a Spursi su prvi put nakon  2008. godine u dvije uzastopne utakmice ostali bez udarca u okvir nakon 45 minuta. No, nastavak je sve promijenio, iz svlačionice je istrčao motiviraniji domaćin koji je izjednačio preko Winksa u 51. minuti. Nakon toga nastavio se pritisak, ali onda je uslijedio novi šok za prepune tribine - jedanaesterac za čekićare. Lanzini ga je iskoristio i vratio West Ham u vodstvo, a Bilić je nakon toga polagano počeo zatvarati susret. I činilo se da će uzeti velika tri boda s White Hart Lanea jer je vodio sve do 88. minute, ali onda je uslijedila luda završnica. Prvo je Kane izjednačio u 88. minuti, a u sudačkoj nadoknadi isti igrač zabio je za pobjedu iz jedanaesterca. Bila je to deveta najstroža koju je ove sezone dosudio Mike Dean, više od bilo kojeg drugog suca, a nakon što je Kane zatresao mrežu, na tribinama je nastala prava "ludnica". Tottenham je prekinuo niz od sedam utakmica bez pobjede, dok je West Ham nastavio s lošim rezultatima ove sezone, a sad mu slijedi teško razdoblje. Bilićeva momčad dva puta gostuje na Old Traffordu (prvenstvo i kup), zatim dočekuje Arsenal pa ide u goste Liverpoolu. Pred bivšim hrvatskim izbornikom je puno posla. 