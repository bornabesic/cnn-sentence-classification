Proslavljeni hrvatski vaterpolski trener Ratko Rudić uplatio je u petak donaciju od 1911 kuna u akciji "Ili jesmo ili nismo"  koju provodi udruga "Naš Hajduk" radi stjecanja dionica nogometnog kluba Hajduk, a uplatom minimalno tog iznosa stječe se pravo upisa imena donatora na treći službeni dres kojeg će Hajduk nositi u idućoj sezoni. "Ovaj novac sam uplatio na ime mojeg nećaka koji živi u Zagrebu i smatram kako je akcija udruge Naš Hajduk zbog stjecanja dionica tog kluba dobra, jer sport je dio naroda i simpatizera pa je pozitivno da se posrednim demokratskim putom može utjecati na politiku kluba i pomoći mu", rekao je Rudić okupljenim novinarima. Dodao je kako u svijetu postoje primjeri slični ovoj akciji udruge "Naš Hajduk" koji funkcioniraju dobro. Voditelj projekta stjecanja dionica Hajduka u udruzi "Naš Hajduk" Tomislav Mikulić je izjavio kako akcija "Ili jesmo ili nismo" teče iznimno dobro. "Očekujemo da ćemo u ovoj akciji koja traje do kraja studenog ove godine prikupiti oko tri milijuna kuna koje ćemo usmjeriti u otplatu dionica Hajduka," rekao je Mikulić. Akcija "Ili jesmo ili nismo" prva je akcija prikupljanja  donacija za stjecanje dionica Hajduka nakon što je udruga "Naš Hajduk" sredinom listopada ove godine otkupila od tvrtke Tomy 24,53 posto dionica kluba s rokom otplate od deset godina. "Početkom iduće godine pokrenut ćemo nove akcije prikupljanja sredstava za otkup Hajdukovih dionica," najavio je Mikulić. Rudić je odgovarajući na novinarska pitanja  ocijenio  kako se golman hrvatske vaterpolske reprezentacije Josip Pavić prerano oprostio od reprezentacije. "Pavić je izuzetan golman i ima fizičke i ljudske kvalitete  da i dalje brani za reprezentaciju, ali nije rečeno da se neće ponovno vratiti  jer golmani traju duže od igrača. Uzmimo da se Pavić oprostio od reprezentacije, ali možda joj se ponovno priključi," istaknuo je Rudić. Za osvojenu srebrenu medalju na ovogodišnjim Olimpijskim igrama u Rio de Janeiru, Rudić je naglasio kako je to "veliki rezultat" hrvatske reprezentacije. "Hrvatska ima dobru reprezentaciju i najvažnije je da postoji kontinuitet rezultata što malo koja reprezentacija postiže," dodao je. Na upit kako komentira utemeljenje Državnog ureda za sport, Rudić je kazao kako je to "korak naprijed", ali je nužno izraditi strategiju sporta. "Ako taj ured napravi strategiju sporta onda će on opravdati svoju svrhu," kazao je Rudić. >> Tjednik Max! i sport Večernjeg lista pratite i na Facebooku 