Hrvatska je na gostovanju kod Kosova u kvalifikacijama za SP 2018. godine stigla do prve pobjede. Vatreni su zabili šest golova, a mrežu je netaknutom sačuvao prvi vratar Danijel Subašić. - Vidio sam vrlo dobru i efikasnu Hrvatsku. Rano smo zabili gol zahvaljujući izvrsnoj reakciji Marija Mandžukića, kojemu čestitam na sva tri poteza za pogotke. Jako smo sretni zbog Mandžukića, on je naš prvi napadač i to je potvrdio. Naravno, čestitam i svim suigračima na dobroj predstavi, posebno Mitroviću na prvijencu, i vjerujem da će nam ovo biti dobar poticaj za dalje, prvenstveno za susret s Finskom - rekao je Subašić za hns-cff.hr. Subašić je jako zadovoljan reprezentacijom. - Hrvatska je među deset najboljih reprezentacija svijeta, to smo pokazali i u rujnu protiv Turske, jedino nam je tada nedostajalo i malo sreće s vratnicama. Nije nikome lako zabiti šest golova, ali tako je to u nogometu - protiv Turske nije ništa htjelo ući, sada smo realizirali skoro sve prilike. Odigrali smo dobru i odgovornu utakmicu na zahtjevnom terenu i možemo biti vrlo zadovoljni igrom i rezultatom koji smo ostvarili - zaključio je vratar Monaca i Hrvatske. A prvi pogodak za Hrvatsku zabio je branič Rijeke Matej Mitrović kojem je to bio drugi nastup. - Nažalost, priliku sam dobio jer se Ćorluka ozlijedio, ali pokušao sam je iskoristiti najbolje što mogu. Sretan sam i zadovoljan, a fenomenalan je osjećaj zabiti prvijenac. Bilo mi je lakše u drugom poluvremenu jer smo već riješili utakmicu, a potrudio sam se što bolje uklopiti i nadam se da sam to dobro odradio - rekao je Mitrović. 