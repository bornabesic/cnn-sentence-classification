Najbolje je, što se skijaških rezultata tiče, iza Ivice Kostelića. Barem se tako čini nakon njegove prve ozbiljne utrke ove sezone. OK, svatko može imati loš dan, ali realnije je da visoke skijaške godine uzimaju danak. Njemu je 37 godina na leđima, a kako je u skijanju želio ostati do ‘fajrunta’, boriti se do posljednjeg trenutka, moralo se dogoditi i to da na tablici dotakne dno. Druge nije bilo. Ne može čovjek vječno biti na vrhu. Dolaze mlađi. S manje ozljeda, bez operacija, friški, željni slave. Sudeći prema rezultatima Kostelićeve prve ozbiljne utrke ove sezone – superkombinacije u Santa Catarini – konkurirati najboljima danas, nažalost, ne može. Devet titula u kombinacijama Eh, da se skijaški rezultati mogu okrenuti pa pročitati naopako... Sad bi se pričalo o briljantnom povratku Ivice Kostelića u Svjetski kup, o nastavku njegove dominacije u superkombinaciji, o novom postolju, trećem mjestu. Međutim, kako u brojkama nema varanja, raspored se zna, sve je egzaktno, tko je prvi, a tko posljednji... čitat ćemo od vrha. A popis rezultata kaže kako je Ivica Kostelić završio utrku superkombinacije u Santa Caterini na 36. mjestu. Pretposljednji. Kasnio je za pobjednikom 6.45 sekunde. U skijanju – vječnost. Dakle, ne u spustu, već u svojoj superkombinaciji, u kojoj je uvijek bio tip kojeg su se svi bojali. U kojoj je dizao ruke u zrak. Sada je tulum bio bez njega. Bio je pozvan, ali sjedio je u kutu... Glavne su face bili pobjednik Francuz Alexis Pinturault i austrijski dominator Marcel Hirscher. Dečki s kojima se on, ne tako davno, natjecao. Uostalom, koje je i pobjeđivao ne bi li došao do devet pobjeda u kombinacijama. Ovog puta on ‘u kombinaciji’ nije bio. A sada su mu društvo, na dnu, u pravili tek Kanađanin Tyler Werry i Poljak Maciej Bydlinski, za koje, priznat ćete, rijetki su čuli. Neki i 18 godina mlađi Kostelić će sa skijaškom karavanom stići u Zagreb. Dečki su posljednju utrku 2016. godine odvozili u Italiji, sljedeća im je destinacija 5. siječnja na Sljemenu. Slalom. U kojem je, u jednoj vožnji, sada kasnio nešto više od dvije sekunde za Marcelom Hirscherom. Dakle, u dvije vožnje, na Sljemenu, ostane li taj omjer, mogao bi kasniti oko tri sekunde. Nikad nije dobro predviđati, no pitanje je hoće li s tim rezultatom na Sljemenu ući u drugu vožnju. Najavio je kako želi na svojoj planini izboriti plasman među 30 najboljih. Bio je jučer, istina, 22. u kombinacijskom slalomu, no takva vožnja na Sljemenu neće biti dovoljna da si ispuni želju jer konkurencija slalomaša bit će u Zagrebu ozbiljnija. Ali stiže Nova godina, možda se nešto promijeni. Nabolje. Iznenadio je mnogo puta. Ali opet... Dečki s kojima se natjecao, neki su i – 18 godina mlađi!  