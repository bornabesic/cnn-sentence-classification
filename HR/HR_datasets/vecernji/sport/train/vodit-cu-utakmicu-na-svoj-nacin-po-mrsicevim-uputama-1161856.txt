Prve dvije Cedevitine utakmice finala ABA lige protiv Crvene zvezde, u ponedjeljak i utorak u Beogradu, neće voditi glavni trener Veljko Mršić, nego njegov pomoćnik Gianmarco Pozzecco. A u ove dvije sezone, otkako je Mršiću desna ruka, Pozu će to biti peta i šesta utakmica koju će samostalno voditi. Neke od njih vodio je od početka (Cibona, Zabok), a u nekim se morao nadovezati na Mršića nakon njegova isključenja (Zagreb, Partizan). Lakše je preuzeti u utakmici – Lakše je kada se to dogodi u samoj utakmici, a veći je stres kada imam više vremena, odnosno više dana za razmišljanje o onome što me čeka, kao u ovom slučaju. Kad su Veljka isključili u Beogradu protiv Partizana nisam imao vremena za razmišljanje, nego sam morao nastaviti voditi utakmicu. Kako je reagirao kada je čuo za Veljkovu kaznu. – Bio sam šokiran. Pripremao se za to jesam jer se govorilo da će se to dogoditi, no ako sam šokiran, znači da se nisam dobro pripremio. No, najvažnije je da igrači za te utakmice budu psihološki spremni. I taktički, dakako, no sada je najvažnija psihološka priprema. Ja sam nervozan, neću lagati, ne osjećam se komforno, no iza sebe imam klub i Veljka, a vjerujem i igračima. S obzirom na to da igrači u pomoćnim trenerima vide nekoga tko je prema njima prijateljski nastrojen, mora li se Gianmarco sada “prešaltati” u nekoga tko im mora nametnuti autoritet? – Moja je velika želja da me igrači i nakon ove dvije utakmice gledaju kao i dosad, kao nekoga tko im želi pomoći jer ja ću nakon ovoga i dalje biti njihov, kako me zovu, “gospodin pomoćni trener”. Budući da je on temperamentan čovjek, Poz će morati pripaziti i na sebe samog da i njega ne bi isključili. – Ha, ha... Zato sam i rekao mojem kolegi Dinu Repeši, također Veljkovu pomoćniku, da se i on pripremi za vođenje utakmice. Za svaki slučaj. Šalim se. Znam koji je značaj ovih utakmica i ja ću se kontrolirati, no u smislu vođenja utakmice tu ću ići za svojim instinktima. Prije nekoliko godina, kao prvi trener Varesea, Poz je izveo pravi šou. Nezadovoljan suđenjem pokidao je vlastitu košulju. – Ja bih danas mogao reći da mi se nije sviđala ta košulja, no nećemo se lagati. Bio sam tada pod velikim pritiskom, a ja tako jako volim Varese pa sam eksplodirao. Bila je to pretjerana reakcija pa su me nakon toga zezali da sam “Hulk”. Dino mora biti spreman Zbog svega toga njegova djevojka, Španjolka Tanya, ni ne pomišlja da ide u Beograd. – Proživljavala je sve to sa mnom dok sam bio u Vareseu i sada preferira da me prati relaksiranog, kao pomoćnog trenera. I svih ovih dana, na treninzima uoči Beograda, Poz će obavljati svoj uobičajeni posao. – Veljko će pripremati utakmicu, kako u Zagrebu tako i u Beogradu, samo što je neće voditi. Jedino što ću tražiti od igrača, a to traže svi treneri ovog svijeta, jest da se bore. Što inače radi Pozzecco dok utakmicu vodi prvi trener Mršić? – Veljko se uzda u moje procjene. Glavni trener mora dati igračima samopouzdanje, a pomoćni glavnom pa mu nekad samo kažem: “Ti znaš to ti je činiti”. Ja držim da nikad nije dobro kada pomoćni trener “bombardira” glavnog svojim idejama pa sam u tome diskretan. Osim toga, bavim se komunikacijom s igračima. S onima koji ulaze u igru, ali i onima koji izlaze i nje. Veljko mi je dao tu slobodu da mogu razgovarati s igračima. 