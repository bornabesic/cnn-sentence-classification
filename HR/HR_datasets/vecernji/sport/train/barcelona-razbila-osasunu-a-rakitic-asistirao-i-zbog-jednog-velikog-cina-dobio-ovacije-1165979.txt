Lakši pucački trening imala je sinoć Barcelona. Protivnike su im simulirali dečki iz Osasune. Završilo je na kraju 7:1 za Katalonce. Ne treba posebno naglašavati da je opet briljirao Messi s dva pogotka. Po dva pogotka također su zabili Francisco Alcacer i Andre Gomes. Asistenciju je upisao i naš Ivan Rakitić. Bilo je to u 30. minuti kada je s desne strane centrirao Gomesu. Rakitić je također pobrao ovacije prepunog Nou Campa zbog još jedne geste. On je, naime, u 67. minuti trebao izvesti jedanaesterac. No, s tribina su navijači prozvali Mascherana. Naš je reprezentativac uzeo loptu i jednostavno je predao svom suigraču u ruke. Argentinac je tada izveo jedanaesterac i postigao svoj prvi prvenstveni pogodak za Barcelonu u 194. utakmici! Bio je to 500. pogodak Barcelone u eri Luisa Enriquea.   Španjolci kalkuliraju da će se o prvaku Primere odlučivati u zadnjem kolu. Tada madridski Real igra protiv Malage u gostima. Španjolski novinari jučer su upitali Luisa Enriquea očekuje li pomoć Malage? - Da moja baka ima kotače, bila bi bicikl - uzvratio je Barcin trener. Na ljestvici vodi Barcelona sa 78 bodova koliko ima i Real Madrid. Barca ima bolju razliku pogodaka, ali Real ima utakmicu manje. 