U susretu International Champions Cupa (ICC) nogometaši Barcelone su u Dublinu pobijedili Celtic 3:1, dok je Manchester United u prijateljskom susretu u Gotheborgu pobijedio Galatasaray 5:2. Pobjedu aktualnom španjolskom prvaku donijeli su Arda Turan (11), Efe Ambrose (31-ag) i Munir (41), dok je pogodak za škotski sastav zabio Leigh Griffiths (29). Za Barcelonu nije nastupio Ivan Rakitić, baš kao niti Jozo Šimunović za škotsku momčad. Barceloni je to bila prva utakmica na ICC-u, a Katalonci će još igrati protiv Leicester Cityja 3. kolovoza u Stockholmu, te tri dana kasnije protiv Liverpoola na Wembleyu. Celtic je remizirao s Leicesterom (1:1), a još ga očekuje dvoboj protiv Intera 13. kolovoza u Limericku. Pobjedu je ostvario i Manchester United koji je u prijateljskom susretu u Gotheborgu porazio Galatasaray 5:2. Za crvene vragove je debitirao Zlatan Ibrahimović kojem je trebalo svega četiri minuta da postigne prvijenac u dresu Uniteda. I to škaricama. Golove za Manchester United zabili su i Rooney (55, 58-11m), Fellaini (62) i Mata (73), a za turski sastav Gumus (22) i Bruma (40). Real Madrid svladao (3:2) je Chelsea u dvoboju koji se u sklopu International Champions kupa igrao u Michiganu. Junak utakmice bio je branič Marcelo koji je s dva pogotka i jednom asistencijom slomio Engleze. Jedan pogodak za Madriđane zabio je Mariano Diaz, dok je dvostruki strijalc za Chelsea bio Eden Hazard.  Zinedine Zidane je od početka priliku dao Mateu Kovačiću, koji je igrao do 64. minute, dok je Luka Modrić ostao na klupi s pričuvnim igračima. 