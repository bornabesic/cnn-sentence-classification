Tko god se toga sjetio, svaka mu čast! Hrvatski su nogometni reprezentativci, naime, videoporukom u kojoj su zapjevali (onako navijački...) u subotu između dva treninga čestitali 30. rođendan svom suigraču Mariju Mandžukiću! Videoporuka “Sretan ti rođendan” objavljena je na službenoj stranici Hrvatskog nogometnog saveza zacijelo je razveselila Mandžukića, koji će se nacionalnoj vrsti priključiti tek u nedjelju 29. svibnja. Od danas u Međimurju I to je bio još jedan mali, ali i te kako vrijedan korak prema stvaranju zajedništva i momčadskog duha, što je i izbornik Ante Čačić istaknuo kao najvažniju zadaću u ovim pripremama uoči Eura. Čačić i njegovi suradnici, naime, u ovih 14 dana mogu osvježiti momčad i uigrati neke taktičke inačice, ali najvažnije je staviti igrače pod zajednički slogan “svi za jednoga, jedan za sve”! A to se posljednjih godina negdje izgubilo i sad taj skup dobrih pojedinaca mora do odlaska u Francusku postati – momčad. U nedjelju prijepodne 20 naših nogometaša krenulo je prema Međimurju, u Sveti Martin na Muri, najsjevernije mjesto u Hrvatskoj, udaljeno oko 130 kilometara od Zagreba. Tamo će odraditi prvi pripremni dio, koji će biti okončan u petak, utakmicom protiv Moldavije u Koprivnici. Duje Ćaleta Car priključio se momčadi na nedjeljnom predvečernjem treningu otvorenom za javnost. – Poziv na ove pripreme shvatio sam kao nagradu za sve dobro što sam dosad napravio u karijeri, posebno u ovoj sezoni koju sam odigrao na željenoj razini. Sretan sam i ponosan što sam ovdje i dat ću sve od sebe da izborim i mjesto u zrakoplovu za Francusku – kaže 26-godišnji Dinamov kapetan Domagoj Antolić, ne želeći govoriti o svojoj budućnosti u Dinamu, ali je na pitanje bi li volio još jednom odvesti momčad u Ligu prvaka kratko i jasno odgovorio: – Naravno! Gajnice sad daju dva reprezentativca, Milana Badelja i Antolića, ne treba ni pogađati da su zagrebački dečki i cimeri u reprezentaciji. A tko je veća faca u kvartu? – Ha, ha, ha... Budući da Milana nema već dugo u Zagrebu, možda ga je ekipa u kvartu pomalo i zaboravila! Šalim se – kaže Antolić iza kojeg je naporna sezona, ali... – Nema umora, štoviše! Trener Zoran Mamić odmarao me u posljednjim utakmicama, strahovito sam motiviran i golema je želja za dokazivanjem svakako jača od bilo kakvog umora. Igranje za reprezentaciju posebna je čast, kao i biti dio ove momčadi – rekao je Antolić. Česi imaju dobru obranu A Andrej Kramarić u istoj je sezoni bio pobjednik s Leicesterom (naslov engleskog prvaka) i pobjednik s Hoffenheimom (ostanak u Bundesligi), u kojem mu je suigrač češki reprezentativac, 24-godišnji desni branič Pavel Kaderabek. – Razgovarali smo o Euru i našem skorašnjem međusobnom okršaju. Pavel mi je rekao da imaju dobru, mladu i motiviranu momčad bez pravih zvijezda, da su željni dokazivanja i sigurno nam neće biti lako – kaže Kramarić.  