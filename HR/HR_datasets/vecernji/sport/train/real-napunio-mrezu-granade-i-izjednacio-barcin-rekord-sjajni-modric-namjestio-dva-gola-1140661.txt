Nogometaši madridskog Reala nakon gotovo mjesec dana pauze u prvenstvu (igrali su klupsko SP), u 17. su kolu Primere pobijedili Granadu s 5:0. Više od 71 tisuće navijača bilo je oduševljeno prezentacijom Zidaneove momčadi koja je odigrala vrlo dobro, nametnula se od samog početka te bila raspucana i uvjerljiva.  Već u 12. minuti Isco je zabio za vodstvo, a osam minuta kasnije Benzema je povisio na 2:0. Modrić je pucao, a Francuz zabio nakon odbijene lopte. Bio mu je to deseti pogodak protiv Granade koja mu je tako postala najomiljeniji suparnik. U 27. je već bilo 3:0, zabio je Ronaldo kojem je to bio 271. gol u Primeri. Tako je za jedan gol prestigao Lionela Messija ako se gleda razdoblje od njegova dolaska u Španjolsku. U 31. minuti Modrić je lijepo prošao po desnoj strani i kao na pladnju poslužio Isa kojem nije bilo teško po drugi put na susretu zatresti mrežu. Konačni rezultat u 58. minuti postavio je Casemiro. Real ove sezone još ne zna za poraz, u fantastičnoj je formi, a kad se gledaju sva natjecanja, trenutačno je na 39 utakmica bez poraza, čime je izjednačio Barcelonin rekord. Luka Modrić odigrao je svih 90 minuta, dok Mateo Kovačić zbog ozljede nije konkurirao za sastav. S današnja tri boda Real je učvrstio prvu poziciju, ima 40 bodova, šest više od Barcelone i sedam od Seville. 