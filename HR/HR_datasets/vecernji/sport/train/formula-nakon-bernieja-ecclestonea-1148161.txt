– Sa suprugom Fabianom Flosi i povećim društvom prošetao se gradom toga dana, popio kavu u Festivalu i ručao u Nautici. Bernie, očito fasciniran, golubovima proveo je dobrih desetak minuta pokušavajući uloviti kojeg na Pilama – prenio je fotoreporter Grgo događanja tog popodneva. Je li uspio, vratili smo se na enigmu... – Nije. Više od 40 godina vladavine Danas, četiri godine poslije, Bernie Ecclestone imat će vremena napretek, ne samo desetak minuta, golubove će moći hvatati po cijele dane. Jer, s pozicije šefa Formule 1, odstupio je. Prava prodao tvrtki Liberty Media te nakon više od 40 godina – sišao s trona. On, danas 86-godišnjak, bit će tek savjetnik. Što je ostavio iza sebe? Kad je sedamdesetih preuzimao kormilo, mehaničari su bili puni blata, na “mondurama” bilo je ulja, radilo se na bolidima – odoka. Danas, na odijelima mehaničari nemaju ni dlačice, a garaže izgledaju kao muzeji. Na scenu je Mr. B. došao 1972. godine, kao novi vlasnik momčadi Brabham. Bio je i prije u tom krugu, prvo kao menadžer, pa je čak i sam pokušao voziti Formulu 1958. godine u Monaku i Velikoj Britaniji, ali se nije kvalificirao. No, da ne ulazimo u povijest, ono što je učinio od toga sporta prvenstveno je bio biznis. Idemo pogledati iz svoga dvorišta. Nekad, ne tako davno, gledali smo formulu uz nedjeljni ručak na HRT-u. Zatim su se prijenosi preselili, i dalje besplatni, na regionalne televizije, pa se mogla gledati recimo na TV Jadran. Super. No, potom je prijenos otišao na Sportsku televiziju, a zatim je prava otkupio T-Com. I što smo dobili? Ako ne platite paket, nema formule 1. Tko nema lovu, taj ne gleda. I to je sukus priče. Samo za odabrane. To je učinio. Je li to dobro ili ne, pitanje je iz kojeg se kuta gleda. Napravio je biznis, uskom krugu ljudi povećao zarade, ali širokim masama zatvorio je vrata. Pa čak ni na YouTubeu ne možete gledati isječke. Zabranjeno je. U današnje doba tako funkcioniraju stvari i mnogi će se teško sjetiti kada su posljednji put gledali neku utrku. A nekad su ih gledali svi, i djedovi i bake, i staro i mlado, zainteresirani i nezainteresirani, koji su se, eto, samo našli uz televizor. Pa bi umjesto “Nedjeljom u dva”, gledali krug ili dva utrke Formule 1. Amerikanci će sad to pokušati promijeniti i vratiti, rekli bismo, taj sport navijačima. A Bernie? Pazite sad, šuška se da kani ustrojiti rivalsku organizaciju! Prodao je svoj udio od 28 milijuna dolara i sad bi sa starim znancem Flaviom Briatoreom mogao osnovati novu Formulu 1, u kojoj bi uzeo format natjecanja GP1 i uključio momčadi GP2 i GP3. – Stvari kreću nizbrdo. Momčadi su u financijskoj krizi, staze bez novca, a hibridne Formule nikoga ne privlače – rekao je Briatore. Dodao je i kako bi rivalsku organizaciju mogao voditi – Ecclestone! U teoriji, čak postoji i varijanta da bi momčadi Formule 1 koje se bune zbog ideja novih vlasnika o određenim budžetima, mogle prijeći u Ecclestoneovu novu organizaciju. – Mi ostajemo u Formuli 1, ništa se ne mijenja – kazao je Helmut Marko iz Red Bulla. O.K., ali ne zaboravite starog lisca Bernieja. To je sve njegovo društvo, stari prijatelji, zajedno su radili i zaradili. Neće on tako lako u mirovinu. Priprema nešto, čekamo... I golubovi će još pričekati. 