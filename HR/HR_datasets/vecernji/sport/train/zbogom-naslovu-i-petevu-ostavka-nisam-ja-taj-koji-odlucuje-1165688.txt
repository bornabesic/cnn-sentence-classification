Dinamo je u tri dana upisao i drugi poraz, nakon Hajduka izgubio je i od Slavena Belupa (2:1) te se tako oprostio od naslova prvaka, po igri nije ništa više ni zaslužio, ni u Koprivnici, a ni u našem prvenstvu. Dinamo je protiv Hajduka odigrao slabu utakmicu. No, možete zamisliti kako je odigrao u Koprivnici ako ustvrdimo da je protiv Splićana igrao bajkovito u odnosu na jučerašnju prezentaciju. Ne, nije to bilo loše, kad bismo rekli da je odigrao loše, onda bismo Zagrepčanima dali kompliment, to je bilo sramotno izdanje. A tako ne misli Ivajlo Petev: - Bili smo bolji, iz dva, tri udarca primili smo dva gola, iako nismo igrali ono što smo htjeli. Nisu ni domaćini bili nešto inspirirani, uostalom do 43. minute niti jedna momčad nije uputila niti jedan udarac prema vratima. Kad bi Federer napravio toliko neforsiranih grešaka u teniskom meču vjerojatno bi izgubio i od potpisnika ovih redaka koji reket nije primio u ruke zadnjih 20 godina. Kad bi Dinamo i oduzeo loptu Slavenu Belupu onda su plavi tako 'jurnuli' naprijed u tranziciju da je to bilo čudo, kao da trče u 'rikverc'. I onda je Domagoj Pavičić izgubio loptu na 35 metara od svog gola od Katičića koji je produžio do Hebera, a Brazilac s 15-ak metara matirao Livakovića za vodstvo domaćina. U sudačkoj nadoknadi Dinamo je uputio prvi i jedini udarac ka vratima. Kako su plavi igrali dovoljno govori službena statistika koja kaže da plavi nisu napravili niti jedan prekršaj u prvih 45 minuta. Svakog navijača Dinama treba biti sram ovakve momčadi, kad već igrači nemaju srama, kad ne znaju ili ne žele zagristi nakon što su izgubili derbi od Hajduka, nakon što im je Istra otevši dva boda Rijeci još ostavila mogućnost da budu prvaci. Pokušao je Petev u nastavku s izmjenama, umjesto Hodžića i Pavičića ušli su Olmo i Gojak ubrzo i Guilherme umjesto Sammira koji se uhvatio za leđa. Hm, tko zna kakve bi promjene napravio sportski direktor Romeo Jozak da je bi ona klupi, jer spominje se kao potencijalni nasljednik Bugarinu. Naime, Jozak se u ponedjeljak vratio sa skautiranja u Argentini te s tribine u Koprivnici gledao što (ne) rade plavi igrači. Dani Olmo uspio je 68. minuti pogoditi prečku, a plavi su zabili u 78. minuti, iz slobodnog udarca vratnicu je pogodio Ćorić. A odbijenu loptu Moro je pospremio u mrežu za 1:1, da bi domaćini u nadoknadi preko mladog Bogojevića stigli do pobjede, prve Slavenove nakon prosinca prošle godine. - U Rijeci su nam rekli da smo se bacali na glavu za nekog drugog, a nismo već za sebe. I tako smo napravili i sada, naravno da mi je draga ova pobjeda, zbog mojih igrača i klub, svi smo već bili frustrirani s devet utakmica bez pobjede – kazao je trener Slavena Belupa Željko Kopić, a Petev se morao baviti neugodnijim pitanjima kao - hoćete li nakon dva uzastopna poraza dati ostavku? - Ne razmišljam o tome, to nije moj posao, postoje oni koji će to riješiti. A što imam reći igračima, reći ću njima danas u svlačionici. Bojite li se da ćete dobiti otkaz? - Ne bojim se ničega osim bolesti. Jesu li vas igrači izdali? - Neću o tome, s igračima ću razgovarati danas – zaključio je kratko trener Dinama. Dosadašnji, da li i sutrašnji? >>Zašto Dinamo do kraja prvenstva baš svaki put igra prije Rijeke? 