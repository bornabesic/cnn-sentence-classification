Predsjednik Hrvatskog nogometnog saveza (HNS) i nekadašnji napadač Seville Davor Šuker dobio je mjesto na zidu glavnog ulaza Sevillinog stadiona Sanchez Pizjuan gdje je oslikan njegov lik uz najznačajnije igrače koji su prošli kroz klub s juga Španjolske. "Legenda, hrabrost i osjećaj, sevillisti zauvijek", piše na velikom zidu gdje je nacrtan Šuker uz druge igrače čime im je Sevilla u sklopu aktualnog uređenja stadiona odala priznanje. Davor Šuker je igrao za Sevillu od 1991. do 1996. te je u 170 utakmica zabio 90 golova čime je postao šesti strijelac po broju golova u povijesti kluba. U srijedu je na početku utakmice između Seville i Dinama u Ligi prvaka domaća publika skandirala "Davor-Davor, Šuker-Šuker", a on im je u znak pozdrava mahao rukom iz svečane lože stadiona Sanchez Pizjuan. "Neumorni i vječni igrači", piše na drugoj strani ukrašenog zida uz glavni ulaz. "Htjeli smo odati počast nogometašima koji su obilježili našu povijest", kazao je glasnogovornik kluba Jesus Gomez. Sevilla je uređuje stadion, a radovi bi trebali biti gotovi početkom iduće godine. 