Stojko Vranković (52) zasad se jedini kandidirao za predsjednika Hrvatskog košarkaškog saveza i na pragu je novog poglavlja u svom sportskom životu. A on se sastojao od igranja u Europi (Zadar, Aris, Panathinaikos, Fortitudo...) i NBA ligi (Minnesota, LA Clippers), rada u Hrvatskom olimpijskom odboru (dopredsjednik) i Hrvatskom klubu olimpijaca (predsjednik) te podupiranja igračkog razvoja svoga sina Antonija, danas studenta i košarkaša na sveučilištu Duke u SAD-u. Ako mu to pravilnik HKS-a o poslovanju i meštar ceremonije (Ivan Šuker) dopuste, Stojko će sutra biti jedini kandidat za novog čelnog čovjeka hrvatske košarke, u čemu legendarni centar ima potporu svojih brojnih bivših suigrača (Rađa, Kukoč, Prkačin, J. Vranković...), ali i biračke baze. Stojko je posljednji tjedan prošao cijelu Hrvatsku pa bi se na izvanrednom saboru trebao pojaviti s više od 50 potpisa. – Želim ujediniti košarkašku Hrvatsku, a svoje ideje predstavio sam u Zagrebu, Međimurju, Zagorju, Rijeci, Šibeniku, Vukovaru, Osijeku, Slavonskom Brodu, dok su nam iz Dubrovnika i Splita poručili da nije nužno da dođemo. Sastao sam se i sa Šukerom Tome je vjerojatno tako jer mu Dubrovnik pokriva Nikša Prkačin, a Split Dino Rađa, obojica važni igrači u toj izbornoj priči. – Najviše mi pomažu Rađa i Joke Vranković, a Prkačin nije uključen u kampanju, ali pomaže. S obzirom na to da je njegov Drnišanin Ivica Lovrić odustao od kandidature, očekuje li nekog neočekivanog protukandidata? – Ne mogu sa sigurnošću reći ne, no do četvrtka se nitko nije izjasnio. Po onome što smo obavili na terenu, očekujem da to bude mirna izborna skupština. Sjednicu će voditi dosadašnji predsjednik Ivan Šuker. – Nas dvojica smo se našli i razgovarali, baš kao što smo to činili i prethodna dva desetljeća koliko se znamo, i mislim da neće biti problema. Je li vam Šuker ponudio kakav dobar savjet o tome kako se ne zapetljati u pravnu mrežu? – Dao mi je neke savjete, no postoji Statut i postoje skupštinari koji o tome odlučuju. Prioritet je sada izbornik Jesu li Stojko i njegovi ljudi zatražili pravno mišljenje o tome je li on kao zamjenski član sabora može biti i biran? – Tražili smo pravno mišljenje na tri mjerodavne adrese i svuda smo dobili tumačenje da sam legitiman kandidat. Postane li predsjednik, čime će se prvo pozabaviti u HKS-u? Jer problema je nemalo kao što su milijunski dugovi, reprezentacija je bez izbornika, savez bez osobe koja bi amortizirala pritiske Fibe po pitanju ABA lige i Eurokupa... – Rješavat ćemo probleme po prioritetu, a čini se da se najprije moramo pozabaviti pitanjem izbornika. Zato moramo što prije osnovati Stručni savjet koji treba iznijeti svoje prijedloge. S obzirom na to da su narušeni odnosi između Stojka i Ace Petrovića, može li potonji biti kandidat kad ga već zagovaraju i neki vodeći igrači reprezentacije? – Aco i ja smo jedan drugome rekli što imamo i nema teme koju nismo raščistili. O njegovoj kandidaturi raspravljat će Stručni savjet – zaključio je Stojko. 