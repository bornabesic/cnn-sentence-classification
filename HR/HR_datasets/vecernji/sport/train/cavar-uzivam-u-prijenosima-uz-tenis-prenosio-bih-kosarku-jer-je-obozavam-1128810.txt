Kakva dramatična završnica. Ušli smo u tie-break. Đoković je postigao prvi mini-break, ali Marin se vraća, osvojio je dva poena na svoj udarac i još jedan poen na Đokovićev servis i poveo s 5-2. Sačuvao je mirnoću i sa dva odlična poena na svoj servis došao do velike pobjede. Sjajan kraj sezone Marina Čilića i sedmo mjesto na ATP ljestvici mogli ste uživo pratiti na programima Sportkluba. Sve je počelo prije devet godina. – Hrvati vole sport, prate ga strasno i emotivno. I zbog toga želimo imati najbolje sadržaje, i to ne samo iz jednog sporta, nego iz onih najboljih. U ponudi imamo ligaška natjecanja a nastojimo se okrenuti i novim tržištima. Tako smo kupili japansku i kinesku ligu. S obzirom na vremensku zonu, pokrivaju vrijeme ujutro pa imamo zaokružen cijeli planet. Najbitnije je da je nešto uživo jer je tako sport najzanimljiviji – kaže Neven Cvijanović, dugogodišnji komentator i od prvog dana voditelj i urednik u Sportklubu. Odgajamo komentatore Od nogometa, Sportklub ima pravo prenositi utakmice španjolske i engleske lige, Talijanski i Njemački kup, Kraljev kup, FA kup, utakmice klubova u kojima igraju naši igrači, a u programu imaju i sve kvalifikacijske utakmice europskih i svjetskih prvenstava europske zone. No, nogomet je samo jedan dio ponude. Tu su i rukomet, odbojka, tenis, ragbi, košarka (NBA i najveće europske lige), hokej (s Medveščakom u KHL-u), NFL... Sportklub se može pohvaliti i klasnim komentatorima. Osim već iskusnih Nevena Cvijanovića, Željka Vele, Slavka Cvitkovića i Gorana Stojanovića, svakako treba izdvojiti Ivana Hodobu, zaljubljenika u španjolski nogomet, Alena Selmana, Marina Mrduljaša Babu, Gorana Grgića te odličan NFL dvojac Ivković – Bulić. Željko Vela, koji je nakon vrtoglavog uspona 2006. na SP-u (znameniti prijenosi sa Srećkom Bogdanom) ostao u medijima, sada se vratio prvoj ljubavi – komentiranju. – Ovdje mi je jako dobro, ekipa je ugodna, ljudi su otvoreni, spremni za suradnju i dobro funkcioniraju. Cilj nam je nametnuti se na tržištu kao brend koji ima najbolja moguća sportska prava. Tko ima englesku i španjolsku nogometnu ligu, taj je lider i to mi i nastojimo biti – rekao je Željko Vela. A posebna je priča Patrik Ćavar. Jedan od najvećih rukometaša koje je Hrvatska imala, danas je čovjek sa slušalicama. – Sve je počelo kada je rukometna reprezentacija igrala u kvalifikacijama u Danskoj. Ondje sam bio sukomentator. Poslije tih kvalifikacija nazvao me Neven Cvijanović i pitao bih li htio prenositi tenis. Pokušao sam, vidio da mi ide i tako je počelo – kaže Ćavar. Ali vi ste rukometaš, a samostalno prenosite tenis?! To je prava rijetkost. Krenuo jak portal – Tenis igram 15 godina, bio sam i teniski trener i sve znam. Poznajem terminologiju, znam o svakom igraču puno toga... Uživam i gledati i igrati tenis, tako da mi je posao uživancija, no u Sportklub bih možda ubacio više borilačkih sportova, a volio bih komentirati i košarku, koju sam igrao kao klinac i volim je i pratim. Sportklub je pokrenuo i novi web (www.sportklub.hr) na kojemu se mogu pratiti svi statistički podaci o utakmicama koje se prenose, a nastoji uspostaviti i što bolju komunikaciju s gledateljima pa im omogućava da na njegovoj stranici na Facebooku postavljaju pitanja, na koja potom komentatori odgovaraju. Ta je komunikacija i svojevrsna povratna informacija o tome koliko su praćeni. – Interakcija s publikom je budućnost – kaže Cvijanović. Sportklub se može gledati u ponudi svih IPTV kabelskih i DHT platforma u Hrvatskoj. >>Tjednik Max! i sport Večernjeg lista pratite i na Facebooku 