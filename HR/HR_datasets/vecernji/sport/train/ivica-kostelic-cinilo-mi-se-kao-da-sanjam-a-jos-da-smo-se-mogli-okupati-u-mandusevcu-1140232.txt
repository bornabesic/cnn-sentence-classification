Zagrepčani su sinoć imali priliku gledati, a neki i dodirnuti povijest skijaškog sporta. Čak 18 ukupnih pobjednika Svjetskog kupa pojavilo se pred njima, a njih 17 spustilo se stazom od Katedrale do Manduševca uz koju je bilo mnogo znatiželjnika. Nije skijao jedino pobjednik prve utrke Svjetskog kupa Jean Claude Killy. Ne zbog svojih godina, nego zbog problematičnih leđa, zbog kojih se ne skija već 25 godina. No, i čovjek koji slovi za osobu koju je teško impresionirati, nije skrivao svoje oduševljenje: – Ovo je bio fantastičan doživljaj. Vrlo dobra promocija za skijanje i ja sam uistinu sretan što sam došao ovamo. S obzirom na to da Killy ne voli putovati, što ga je to privuklo? Direktorica Svjetskog skijaškog saveza Sarah Lewis kazala je da se to dogodilo ponajprije zbog pisma Ante Kostelića koje mu je vlastoručno napisao. Šou za publiku – Došao sam u Zagreb zbog nevjerojatna Antina rukom pisanog pisma, ali i zbog toga što nikad nisam bio u Hrvatskoj. Taj čovjek je nevjerojatan i ja bih volio provesti neko vrijeme s njim da ukradem ponešto iz njegova mozga. Osim toga, tu se osjećam vitalno, kao i prije 50 godina u Berchtesgadenu, kada sam izgubio taj prvi slalom u povijesti. Nikad u Hrvatskoj nije bila ni Renate Goetschl, svojedobno velika Janičina rivalka: – Nisam ovamo dolazila jer nemate spustašku utrku, no moj prvi boravak u vašoj zemlji pun je sjajnih dojmova. Za razliku od Renate, peterostrukom osvajaču Velikog globusa Marcu Girardelliju ovoj je bio najmanje deseti posjet Hrvatskoj: – Čestitam organizatorima. Takve ulične utrke rade se i u nekim mjestima u Austriji i Švicarskoj, ali ne i u ovako velikim gradovima. To je uvijek šou za publiku pa bi ovo trebali pokušati i s nekom stvarnijom utrkom. Među onima koji su se odazvali pozivu hrvatskih organizatora bila je i Tina Maze, pobjednica Svjetskog kupa s rekordnim brojem bodova (2414), što će teško itko ponoviti: – Još dok sam na Sljemenu vozila utrke, uvijek sam se dobro osjećala u Zagrebu, pa je tako bilo i sada. Kad je Janica prestala skijati, osjećala sam da vaši ljudi navijaju za mene. Baš kao i svi ostali velikani, i Tina je dobila vaučer koji može iskoristiti za ljetovanje na Jadranu, što je legendama uručio ministar turizma Gari Capelli. – Ja sam ionako dolazila na vaše more jer je jedno od najljepših pa sigurno neću propustiti iskoristiti ovaj vaučer. To trofejno društvo koje se sinoć predstavilo Zagrepčanima, impresioniralo je i Ivicu Kostelića koji je više razmišljao o tome kako prikupiti što više potpisa na svojoj kacigi nego o svom startnom broju (62) u današnjoj utrci: – Kada sam ušao u tu sobu, činilo mi se kao da sanjam. Jedan do drugoga sjede sportaši i sportašice o kojima sam samo slušao. Killy, Schranz, Tomba, Girardelli, Moser-Pröll, McKinney... Ma to je nevjerojatno. Ovo je uistinu upečatljiv spektakl. Još da smo se mogli okupati u Manduševcu, to bi tek bio potpuni spektakl. A taj spektakl, koji su mnogi na društvenim mrežama napali kao nepotreban luksuz ovome gradu, branila je i njegova sestra Janica koja je startala posljednja: – Svatko ima pravo na svoje mišljenje, no ja mislim da je ovo pozitivna priča jer uvijek je dobro kada se promovira ono što imamo vrijedno. A koliko je ovo uistinu vrijedilo, koliki su to bili ekstra troškovi, pitali smo Vedrana Pavleka, direktora utrke. Ljude zanima koliko je stajalo tih 60-tak kamiona snijega dovezenog iz Gornje Bistre, jer se tamo snijeg radio? – Nisu to nikakvi ekstremni troškovi. Mislim da je tu bilo i manje kamiona od 60, a taj snijeg radio se kao rezerva za Snježnu kraljicu i moram zahvaliti načelniku općine gospodinu Guliću jer sav transport televizijskih ekipa i gostiju ide preko Gornje Bistre. Na direktora se nadovezao i predsjednik Organizacijskog odbora Miho Glavić. Krhke sljemenske krune – To vam nije ni tisuću kuna po vožnji, zajedno s proizvodnjom snijega to su beznačajni troškovi u odnosu na bilo što drugo u organizaciji ovakve sportske priredbe. Njihovu argumentaciju podupiru i reakcije najboljih svjetskih skijaša koji su se po svoje startne brojeve spuštali na jedinstven način, usred glavnog grada Hrvatske, i koji će danas krenuti niz Sljeme. Jedan od zadovoljnih bio je i vodeći slalomaš svijeta Henrik Kristoffersen. – Ovo sa spuštanjem na skijama usred grada nešto je posebno. Nikad ovako nešto nisam vidio. Ždrijeb je pratilo tako mnogo ljudi. Doduše, ovo je bila malo više stresno nego uobičajeno izvlačenje brojeva jer smo morali doći u skijaškim odijelima i pancericama. A to, recimo, nije niti najmanje smetalo peterostrukom osvajaču velikog Globusa Marcelu Hirscheru: – Bilo mi je žao kada su otkazivane utrke u Zagrebu, jer meni je uvijek “cool” doći u ovaj grad. Ovo sa ždrijebom uistinu je nešto novo, na čemu direktoru utrke Pavleku mogu samo čestitati. Zahvalan je Hirscher Pavleku i za dvije (od tri) sljemenske krune koje su mu se razbile pa je za njih dobio replike. 