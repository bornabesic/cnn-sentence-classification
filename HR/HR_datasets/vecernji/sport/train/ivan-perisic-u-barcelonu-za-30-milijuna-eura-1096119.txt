Ivan Perišić (27) u Barceloni! Najsvježije informacije iz Milana kažu kako je naš najbolji igrač na Europskom prvenstvu na korak do potpisa ugovora s katalonskim divom. Izvori bliski Interu, sadašnjem Perišićevu klubu, kažu da će se naš reprezentativac u katalonsku prijestolnicu preseliti u transferu vrijednom 30 milijuna eura! Dva Ivana u Barci!? Tako ćemo uskoro uz Ivana Rakitića u Barceloni imati još jednog nogometaša. Kakav vrhunac karijere za dečka iz Omiša čija forma zadnju godinu ide vrtoglavim usponom. Moć koju je demonstrirao na Euru očito je očarala šefove u Barceloni koji Perišića vide kao nadopunu moćnom trojcu Messi, Neymar, Suarez. Španjolci hvale njegovu igračku raznovrsnost ističući kako može igrati na sve tri ofenzivne pozicije u Barceloni. Prema trenutačnoj formi, ali i igračkim karakteristikama, Perišić bi zaista bio idealna alternativa za Barcelonin atomski napad na svakoj poziciji. Alternativa, jer Španjolci smatraju da će se teško nametnuti odmah u udarnoj postavi. No nije upitno da je Ivan dosegao razinu neophodnu za igranje u jednom od najvećih svjetskih klubova. U Interu trljaju ruke budući da je Perišić prošle godine iz Wolfsburga u Italiju došao za 16 milijuna eura. Za Perišića se u ovom trenutku zanima čitava nogometna Europa, no jasno je da se Barcelonina ponuda ne odbija, tim više što je on po svojim karakteristikama idealan za taj sustav. Hitar, motoričan, nepredvidljivih rješenja... Zadnjih tjedana pričalo se kako su engleski velikani Arsenal i Liverpool u lovu na Perišića. – Zadnje dvije-tri godine jedan je od ključnih igrača u reprezentaciji i klubu. Pokazao je to i na Euru, u Interu stalno pokazuje. Izrastao je u top igrača. Kada govorimo o Barceloni, možemo povući paralelu između njega i Pedra iz doba kada je igrao u tom katalonskom klubu. Perišić je igrač koji će osvajati naslove i u Ligi prvaka. Ne bi me iznenadilo da ode u veliki klub. Barcelona je jedan od tih klubova. A po svom profilu sigurno može igrati u takvoj momčadi. On može igrati na sve tri pozicije u napadu. Nema tu puno filozofije, on je igračina za veliki klub – kazao je Predrag Jurić, koji je dio svoje nogometne karijere proveo baš u Španjolskoj. Pjaca moderan igrač Drugi hrvatski nogometaš koji je skrenuo pažnju na sebe u Francuskoj je Marko Pjaca (21). On će, kako sada stvari stoje, od sljedeće sezone nositi dres Milana. Razgovore o ovom poslu nedavno je potvrdio i Pjacin agent Marko Naletilić. Iako vrijednost transfera nije obznanjena, sigurno iz Dinama neće otići za manje od dvadesetak milijuna eura. To je brojka kojom barataju talijanski mediji. Sve je navodno već dogovoreno. Milan novca ima budući da su novi investitori u pojačanja spremni uložiti najmanje 100 milijuna eura. Među klubovima koji bi željeli dovesti Pjacu spominjali su se Juventus, Liverpool, Roma, Inter... Novi Milanov trener Vincenzo Montella navodno je izričito poželio Pjacu u momčadi za novu sezonu. Talijanska Gazzetta hvali potencijal mladog Dinamova ofenzivnog veznjaka ističući kako je igrač koji bi Montellinoj momčadi mogao donijeti novu dimenziju.  