Fedor Emelianenko savladao je Fabija Maldonada u glavnoj borbi EFN 50 eventa i to nakon što je izdržao nevjerojatne batine u prvoj rundi. Nakon toga se vratio te je boljim nastupom u iduće dvije došao do pobjede, piše Fight Site. Rus je zapravo borbu jako dobro startao te već u prvih 30 sekundi napao te plasirao veliku seriju na Maldonada, koji se uspio izvući. Fedor nakon toga opet napada, ali Maldonado pogađa iz kontre i šalje Fedora na pod te kreće gotovo tri minute teških batina, gdje je sudac više puta bio jako blizu toga da prekine i spasi Emelianenka daljnje muke, no Rus je ipak izdržao do kraja runde. Nakon odmora, Fedor se vratio oporavljen, ali pitanje je što se dogodilo s Maldonadom, koji je prestao napadati te je drugu rundu većinom bježao, uz poneki stidljivi pokušaj s distance. Fedor je više puta ozbiljno pogodio, no nedovoljno jako da bi ozbiljnije uzdrmao brazilskog udarača. Treća runda bila je slična drugoj, barem ako gledamo na Fedorov nastup, dok se Maldonado ipak malo probudio. Rus je napadao i dobro pogađao, no Maldonado je ovu rundu ponovno bio opasan iz kontre. Obojica su primili neke ozbiljne udarce, no dojam je da je Fedor bio konkretniji, odnosno da ih je plasirao više, iako se u jednom trenutku ponovno činio ozbiljno uzdrman. Sve je to dovelo do sudačkih kartica, gdje je jedna donijela rezultat 28-28, što bi značilo da je Maldonado prvu rundu dobio rezultatom 10-8, dok su druge dvije pripale Fedoru rezultatom 29-28. Emelianenko je tako došao do pobjede, no nastup je bio sve samo ne uvjerljiv, čak bi se usudili reći da su mu suci izašli u susret, odnosno da je prva runda jednostavno morala biti 10-8 za Fabia Maldonada. No, to je ugled Fedora Emelinenka, a i borba se održavala u Rusiji. No, realno je postaviti pitanje ima li ovakav Fedor ikakve ozbiljne šanse u UFC-u? Teško! 