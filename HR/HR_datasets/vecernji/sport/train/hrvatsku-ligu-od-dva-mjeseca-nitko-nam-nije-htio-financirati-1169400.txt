No, sve postaje jasno kada se kaže da su to Cibona i Cedevita i da su one A-1 ligu igrale nedovoljno odmorne i usredotočene na to natjecanje, pored regionalne lige i europskih klupskih natjecanja. Zbog svega toga cibonaši i cedevitaši bili su jako nezadovoljni takvim sustavom natjecanja, a bit će to i sljedeće sezone jer se ništa bitno ne mijenja. – Prema Zakonu o sportu svi klubovi moraju igrati nacionalno prvenstvo, a prijašnjih godina ta se forma zadovoljavala takozvanom Ligom za prvaka s osam klubova, u dva mjeseca. No, nama takvu ligu nitko nije htio financirati, a mi smo svakako htjeli smanjiti kotizacije pa smo sa 173 tisuće kuna od prije dvije sezone došli na 55 tisuća kuna. A, primjerice, jedan Osijek to je zaradio na domaćim utakmicama s Cibonom, Cedevitom i Zadrom. Nemamo mi ništa protiv ABA lige, no zašto se ona ne bi igrala od veljače do svibnja, kada klubovi s ovih prostora ionako više nisu u Europi. Kazao je to HKS-ov povjerenik za natjecanje Dražen Jendriš čijim objašnjenjem Cibona i Cedevita i nadalje neće biti zadovoljne. Jer, financijski uzdrmana Cibona morat će odustati ili od Europe ili od ABA lige, dok će Cedevita opet ići na dvije momčadi. – Iz Cedevite se žale da nemaju koga dovesti iz hrvatskih klubova, a njima potrebni igrači mogu stasati jedino u jakoj domaćoj ligi. Uostalom, dobro je rekao izbornik Petrović da svi traže novog Šarića i Bogdanovića, a zaboravljaju da netko mora stvarati i vrsne klupske igrače poput Rozića i Kusa. A igrači takve kvalitete, koji mogu nositi i reprezentativne kvalifikacijske utakmice, stvarat će se u Premijer ligi, kako će se od jeseni zvati naša najviša razina, ona iznad Prve lige i pet drugih liga. Pohvalio se Jendriš i nekim brojkama iz sezone na izmaku: – Dobili smo zanimljivu ligu i vratili su nam se gledatelji. Prošle sezone imali smo 40.000, a ove 100.000 gledatelja u dvoranama. Imat ćemo 70 TV prijenosa, a lani ih je bilo 26. Na YouTubeu imamo 140 tisuća ljudi koji su ciljano gledali košarku. Dakle, tri najjača domaća kluba (Cibona, Cedevita, Zadar) moraju i dalje trpjeti na ime koristi preostalih devet. Nije li ta priča sa Splitom kao drugoplasiranim u ligi bila lažna slika stvarnosti? – Cedevita i Cibona jesu za koplje jače od ostalih, no vjerujem da se samo kroz ovakvu ligu ostali njima mogu približiti.  