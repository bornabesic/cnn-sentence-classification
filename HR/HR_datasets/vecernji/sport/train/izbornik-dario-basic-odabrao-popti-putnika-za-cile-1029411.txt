Izbornik hrvatske U-17 reprezuentacije Dario Bašić objavio je konačni popis putnika za Čile. S preliminarnog je popisa otpao Dario Vizinger iz Rijeke, a na put u Čile reprezentacija kreće u petak. Posljednju će provjeru imati 12. listopada protiv Meksika, a u skupini je čekaju domaćin, SAD i Nigerija. Mladi su Vatreni plasman na svjetsku smotru izborili na Europskom prvenstvu u Bugarskoj. - U ovu je reprezentaciju dosta uloženo tijekom zadnjih par mjeseci, igrali su brojne utakmice, a SP je zahtjevan turnir i traži širinu te mirnoću. Očekivanja su velika, ali mnogi savezi puno ulažu u nogomet. Ipak, ja sam optimist jer je ovo dobra generacija, dobri su dečki, dobri karakteri. Jako mi se sviđa njihov timski duh, a stvarno ima pojedinaca koji mogu u velikom broju do seniorske reprezentacije - rekao je tehnički direktor Hrvatskog nogometnog saveza Romeo Jozak. Izbornik Dario Bašić sažeo je završnu fazu priprema, koja je odrađena u Osijeku. - Napravili smo sve zacrtano, a moram pohvaliti sve igrače koji su bili na pripremama. Imali smo manjih problema s ozljedama trojicom igrača, a pronašli smo rješenja za neigranje Borovca, koji nam je standardni član. Puno smo radili na igri u obrani te organizaciji igre i napada. Naravno, moramo imati veću stabilnost, a veseli me što su nam proradili napadači i postižu sve više golova. - Od SAD-a smo prošle godine dva puta minimalno izgubili, a Čile je vrlo motorična, brza momčad, čak i pomalo fanatična, a dobro se snalaze i u 'divljoj' igri. Specifična su momčad za susret otvaranja, a taj će dan biti praznik i moramo uživati u nogometu. To je najveća moguća nagrada - dodao je Bašić. Među glavnim uzdanicama Hrvatske bit će talentirani Josip Brekalo. - Pomogao nam je i turnir u Južnoj Koreji, to nam je bila simulacija skupine na SP-u. Nigerija je fizički spremna momčad, ali bili smo pametniji od njih i nadigrali smo ih. Mislim da možemo svladati i SAD i Čile - rekao je. - Atmosfera je bila i ostala na visokoj razini. Dugo igramo zajedno, a za reprezentaciju uvijek dajemo maksimum - istaknuo je Brekalo. Hrvatsku će na Svjetskom prvenstvu u Čileu, koje počinje 17. listopada, predstavljati Adrian Šemper (Dinamo), Ivan Nevistić (Rijeka), Matej Hudećek (Dinamo), Branimir Kalaica (Dinamo), Vinko Soldo (Dinamo), Martin Erlić (Sassuolo), Marko Đira (Dinamo), Nikola Moro (Dinamo), Luka Pasariček (Dinamo), Luka Ivanušec (Lokomotiva), Neven Đurasek (Dinamo), Marin Šverko (Karlsruhe), Borna Sosa (Dinamo), Davor Lovren (Dinamo), Matko Babić (Lokomotiva), Josip Brekalo (Dinamo), Dino Halilović (Udinese), Marin Karamarko (OSK Otok), Karlo Igor Majić (Dinamo), Bruno Šutalo (Hajduk) i Ivan Delić (Hajduk). >> Rakitić je Večernjakov nogometaš godine: 'Možda stignem i Šukera...' 