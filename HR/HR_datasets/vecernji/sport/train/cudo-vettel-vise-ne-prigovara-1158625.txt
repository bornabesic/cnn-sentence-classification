Sportski tjednik Max donosi najavu nove sezone Formule 1. Nico Rosberg prvi će put od šeste godine života sezonu Formule 1 pratiti kao “civil” jer nakon osvajanja prvog i jedinog naslova prvaka svijeta, prošle sezone odlučio se umiroviti. Nema više pritiska, uživa u životu i sigurno će 26. ožujka Veliku nagradu Australije, kojom se tradicionalno otvara sezona, gledati potpuno drugim očima – zadovoljnijima. Isto se ne može reći za Bernieja Ecclestonea, koji je F1 doživljavao poput rođenog djeteta, ali od 23. siječnja ove godine morao ga se odreći... Bikovi pile naopako Naime, američka kompanija Liberty Media odlučila je preuzeti Delta Topco, koji ima prava na F1, i Bernie je morao popustiti jer su novi vlasnici odlučili postaviti nova pravila. Dugo se lomio i pod pritiskom pokleknuo, ali zadovoljštinu mu pruža bankovni račun. Posao je bio vrijedan osam milijardi američkih dolara, a milijarda je otišla ekscentričnom starčiću koji je stvorio F1 i bio dio nje od 1974., a uz to je bio dovoljno pametan da komercijalna prava prepiše na sebe, što znači da je kontrolirao najvredniji dio organizacije. Sad napokon može biti istinski umirovljenik iako nije baš trebao čekati da napuni 86 godina kako bi se na to odlučio. “Otpremnina” mu je pomogla da se oporavi i od razvoda sa suprugom Slavicom nakon kojeg je ostao bez dobrog dijela bogatstva. Dakle, nova vremena i nova pravila. Doslovno! Formula 1 u novoj će sezoni imati najviše promjena još otkako su 2014. uvedeni potpuno novi motori i 2009. kad su se uvelike promijenila pravila o dizajnu bolida. Cilj je promjena učiniti bolide bržima u krugu, vizualno atraktivnijima i težima za vožnju, a inicijalne procjene i očekivanja sugeriraju da bi novi bolidi trebali biti oko četiri sekunde brži po krugu od onih iz prošle sezone. O tim detaljima uvelike se priča još od kraja 2016. pa su i obožavatelji i stručnjaci vezani uz ovaj sport iznimno uzbuđeni i nadaju se da će deset momčadi u 20 utrka u sezoni donijeti više napetosti nego prošle godine kad je jedino uzbuđenje bilo gledati dvojicu momčadskih kolega kako jurišaju na naslov dok drugi gledaju u njihov ispušni pogon. Možda pomogne i činjenica da se mijenjaju pravila vezana uz sigurnosni automobil. Ako su uvjeti na startu utrke dovoljno loši da kontrola utrke procijeni da je nužan start iza sigurnosnog automobila, utrka će nakon njegova povlačenja startati s mjesta nakon što se bolidi poredaju na svoja startna mjesta. Dosad bi vodeći vozač kontrolirao poredak i u određenom trenutku ubrzao i započeo utrku. A vozači? Lewis Hamilton najveći je favorit, a ove sezone momčadski kolega bit će mu Finac Valtteri Bottas, talentirani mladac, ali još uvijek nedovoljno dobar da bi bio u rangu Nice Rosberga. Stoga, konkurent za naslov bit će mu Sebastian Vettel, napokon zadovoljan bolidom, pravilima, svime... Ugodna je to promjena jer četverostruki prvak svijeta se nakon dolaska u Ferrari ponašao kao prvak u žalopojkama. Sve mu je smetalo i bio je stalno nervozan. Zato je velika stvar što toga sada nema. – Najvažnije je da smo odradili brojne krugove i napravili veliku kilometražu, čisto da se ne bismo opustili – rekao je Vettel. – Trenutačno mu vremena najbržih krugova ne znače ništa. Mislim da prostora za napredak još ima. S druge strane, Lewis Hamilton odbacuje ulogu favorita i pripisuje je Ferrariju. – Ne možemo skinuti pogled s njih jer su posao obavili sjajno – ustvrdio je Hamilton, na što Vettel nije ni trznuo, ali Räikkönen se u svom stilu nadovezao i još hvalio “svoga konja”: – Da želimo, mogli bismo biti još brži! Ali pričekajmo početak sezone. I dok tako traje komplimentiranje Hamiltona na račun Ferrarija, Räikkönenovo prihvaćanje tih komplimenata objeručke i neočekivan Vettelov pozitivan stav, Red Bull je nekako po strani. Neopravdano! On je jedan od tri favorita za naslov iako pilu okreće naopako i prepušta uloge favorita Ferrariju i Mercedesu. Motor problem McLarena A što je s drugim momčadima? Ove sezone ukupno ih je deset jer se Manor Racing više neće natjecati. U prosincu prošle godine proglasio je stečaj, a kako nije pronašao kupce s kojima bi spasio momčad, morao je odustati. Srećom, drugi nemaju tih problema, ali će svejedno gledati borbu prvih triju momčadi za vrh, ali i McLaren kako se svađa s Hondom, čiji motor koristi i njime nije zadovoljan. – Jedini McLarenov problem je Hondin motor – otvoreno je rekao i Fernando Alonso, glavna zvijezda momčadi. Možda nešto promijene nabolje, a dok se to ne dogodi, bit će zanimljivo vidjeti za što je sve spreman Williams u ovoj sezoni, koja mu služi kao temelj za blistavu budućnost, kao i Toro Rosso koji je prešao na Renaultov motor te vjeruje da će imati bolje rezultate nego 2016. Tu je i Haas, iznimno brz prošle sezone na dugim stazama, ali “klimav” na kraćima i po lošem vremenu. Tvrdi da je riješio probleme i ne bi čudilo da ove godine ugodno iznenadi. Raspored sezone: VN Australije (Melbourne) 26. ožujka VN Kine (Šangaj) 9. travnja VN Bahreina (Sakhir) 16. travnja VN Rusije (Soči) 30. travnja VN Španjolske (Barcelona) 14. svibnja VN Monaca (Monte Carlo) 28. svibnja VN Kanade (Montreal) 11. lipnja VN Europe (Baku) 25. lipnja VN Austrije (Spielberg) 9. srpnja VN V. Britanije (Silverstone) 16. srpnja VN Mađarske (Mogyorod) 30. srpnja VN Belgije (Stavelot) 27. kolovoza VN Italije (Monza) 3. rujna VN Singapura (Marina Bay) 17. rujna VN Malezije (Sepang) 1. listopada VN Japana (Suzuka) 8. listopada VN SAD-a (Austin) 22. listopada VN Meksika (Ciudad de Mexico) 29. listopada VN Brazila (Sao Paulo) 12. studenoga VN Abu Dhabija (Abu Dhabi ) 26. studenoga 