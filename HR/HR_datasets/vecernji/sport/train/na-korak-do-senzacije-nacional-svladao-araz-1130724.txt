Nogometaši hrvatskog futsal prvaka Nacionala otvorili su natjecanje u B skupini Elitne runde Futsal Cupa pobjedom 2:1 protiv Araz u susretu igranom u Dvorani II zagrebačkog Doma sportova. Ovom pobjedom Nacional je načinio veliki korak prema plasmanu na Final Four što bi bila prava senzacija. U čvrstom i neizvjesnom susretu hrvatski prvak je poveo u 36. minuti pogotkom Tihomora Novaka. Kapetan Nacionala devet sekundi prije kraja je zabio za 2:0, a Araz je u posljednjim trenucima tek ublažio poraz golom Finea. U drugom susretu iz ove skupine aktualni europski prvak ruska Ugra Jugorsk je bez većih problema pobijedila Hamburg 4:0 uz dva gola sjajnog Brazilca Edera Lime. Podsjetimo, samo će pobjednik zagrebačkog turnira izboriti plasman na Final Four koji će se održati u travnju iduće godine. U drugom kolu Nacional će u četvrtak u 20:30 sati odmjeriti snage protiv Hamburga, a subota donosi pravi spektakl, okršaj protiv aktualnog prvaka Europe, također u 20.30 sati. Preostala tri turnira Elitne runde održavaju se u Almati, Mariboru i Lisabonu. Za nas je zanimljiv turnir u Mariboru gdje nastupa slovenska ekipa Brezje Maribor koju vodi hrvatski stručnjak Robert Grdović. U dvoboju 1. kola Grdovićeva momčad je pobijedila srpski Ekonomac iz Kragujevca 6:2. REZULTATI: Ugra - Hamburg   4:0 NACIONAL - Araz 2:1 ČETVRTAK, 24. studenog: 18.00 Araz - Ugra 20.30 NACIONAL - Hamburg SUBOTA, 26. studenog 18.00 Hamburg - Araz 20.30 NACIONAL - Ugra 