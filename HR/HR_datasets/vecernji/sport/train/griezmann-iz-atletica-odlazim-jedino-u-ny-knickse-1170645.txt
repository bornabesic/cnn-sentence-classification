Premda se nagađalo kako bi Antoine Griezmann (26) ovoga ljeta mogao preseliti u Manchester United, francuski napadač je izjavio kako nema namjeru napustiti Atletico Madrid. - Napuštam Atletico jedino ukoliko stigne ponuda iz redova New York Knicksa - kazao je 26-godišnji Francuz sa smiješkom. Griezmann je veliki fan NBA lige i navijač Knicksa. - Cristiano Ronaldo je LeBron James, a Lionel Messi je Steph Curry. No, ja bi želio igrati s Derrickom Roseom - dodao je. Posljednjih dana nagađalo se kako bi Griezmann mogao preseliti u Manchester United za 100 milijuna eura. 'Crveni vragovi' su mu nudili čak 350.000 eura tjedno. Spominjao se i prelazak u PSG. - Ugodno mi je u Atleticu i ovdje sam sretan. Zadovoljan sam privatnim i profesionalnim životom u Madridu. Volim suigrače i trenera Diega Simeonea i nemam razloga napuštati klub - poručio je. Griezmann je ove sezone u 50 nastupa zabio 25 golova, a otkako je 2014. stigao iz Real Sociedada u dresu 'Los Colchonerosa' je zabio 82 gola u 157 nastupa.   