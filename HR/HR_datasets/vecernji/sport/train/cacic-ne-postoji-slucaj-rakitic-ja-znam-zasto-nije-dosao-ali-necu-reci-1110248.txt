Ne postoji ''slučaj Rakitić'', tvrdi izbornik A reprezentacije Ante Čačić, premda večeras nije otkrio misterij Ivanovoga nepojavljivanja u Zagrebu ni trećega dana priprema za sraz s Turcima. – Ivana očekujem sutra u Zagrebu kako bi uspio odraditi tri treninga s reprezentacijom i konkurirati za sraz s Turcima. Mi smo u kontaktu, on ima zaista opravdan razlog kašnjenja, i ja ga znam, no o tome će vam sve reći Ivan kada dođe – naglasio je Čačić i pritom nije djelovao nimalo uvjerljivo. Uglavnom, četvrtak će u taboru reprezentacije biti dan velikoga iščekivanja jer Ivan Rakitić jedan je od ključnih igrača vatrenih i njegov izostanak protiv Turaka bio bi gotovo nenadoknadiv gubitak. Hrvatska nogometna reprezentacija okupila se u ponedjeljak u Zagrebu, a pred njom je početak kvalifikacija za Svjetsko prvenstvo koje će se 2018. godine održati u Rusiji. U ponedjeljak 5. rujna na Maksimiru će gostovati Turska, a taj će se susret, nažalost, igrati pred praznim tribinama zbog kazne koju smo dobili. Naši nogometaši danas su odigrali i prijateljski susret te pobijedili Segestu s 8:1. 