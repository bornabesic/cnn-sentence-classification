Nakon utakmice sa Slovenijom i hrvatske igre koja je posljednjih desetak minuta izgledala kao Don Quijoteova borba s vjetrenjačama, vitez Babić sa svojim se kaubojima vratio u Zagreb, ali zračnu luku napustio je tiho, neviđen, iz sjene, a baš je tako prije dvije godine i došao na klupu reprezentacije. Nekada pomoćnik Slavka Goluže, postao je tada vođa izabrane vrste. Krenulo mu je dobro, nakon bronce s Europskog prvenstva u Poljskoj, doma se vratio kao heroj, na Trgu bana Jelačića imao je doček života, a sada su ga nakon Igara u Riju, odbijanja njegove ostavke i konačno nakon četvrtog mjesta na Svjetskom prvenstvu dočekali samo novinari, a on je uspio “pobjeći”. Imao je Babić hrabrosti kada je pozvao mlade igrače da okuse velike parkete, nekima je ovo prvenstvo u Francuskoj bilo i prvo u hrvatskom dresu, a onda ih je ravnodušno ostavio da u ključnim utakmicama “griju” klupu, imao je hrabrosti igrati sa sedam igrača, eksperimentirati na terenu, riskirati u najvažnijim trenucima, ali nije imao hrabrosti nakon svega stati pred kamere. Novinare je lukavo zaobišao i iz zračne luke nestao neprimjetno kao CIA-in agent. No, bilo kako bilo, sve ono što je prije prvenstva bilo zacrtano, odrađeno je, a igrači za izbornika nemaju zamjerke. Podršku ima od svih. Vratili se dignutih glava  – Mi smo zadovoljni i mislimo da je stručni stožer na čelu sa Željkom Babićem odradio sve što je bilo zacrtano i možda jednostavno nismo imali sreće u ključnim trenucima. Nismo znali kako reagirati u utakmici sa Slovenijom, imali smo jednostavno samo jedan dan odmora i zapravo je to bilo jako teško za nas, ali evo vidite da su svima glave gore. Svi igrači odradili su maksimalno koliko su mogli – rekao je po dolasku u Zagreb Ivan Stevanović, a mišljenje dijeli i Zlatko Horvat. Usprkos svemu, ima podršku   – Svašta nam se izdogađalo i možemo biti ponosni na rezultat, nedostajalo nam je malo sportske sreće, koncentracije i teško je bilo, ali dobro... Normalno da sve to malo boli, bili smo blizu, čak i finalu, i naravno, malo si vrtiš filma, ali nemamo si što zamjeriti. A što se izbornika tiče, mogu reći osobno da mu dajem potpunu podršku. Ne znam hoće li ga smijeniti, to ćemo sve vidjeti na sjednici, ali mi mu vjerujemo – zaključio je Zlaja.  Iako Babić nije vidio što se događa na terenu i nije uspio pronaći izlaze i rješenja, s igračima je izgleda uspio izgraditi dobar odnos jer njihovu podršku ima.  – Mene nitko nije kontaktirao u vezi mišljenja o ostanku izbornika, mlad sam i nov u ovome tako da ne mogu previše komentirati, ali mogu reći što se priča među nama igračima, a to je da izbornik Babić ima našu podršku – rekao je Marko Mamić, najveće hrvatsko otkriće prvenstava.  A svoje je dojmove podijelio i koordinator muškog rukometa, čovjek koji je u Babića imao povjerenje i prije nego što ga je ovaj, barem kod javnosti, prokockao.  – Teško je, ali ponosan sam na dečke, kako su se borili i trudili. Za rezultat sam odgovoran ja.  Ne očekujem ništa, ne razmišljam o tome što može biti sa smjenama, znat ću sve nakon sjednice, baš kao i vi – zaključio je Ivano Balić. 