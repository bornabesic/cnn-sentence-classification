Mirko Alilović i Venio Losert, naš vratarski dvojac na ovom prvenstvu, jako dobro poznaju španjolske rukometaše. Mirko je dugo godina branio u Ademaru, a Venio je branio za Barcelonu, Granollers, Portland i danas je u Ademaru. – Nema dana kada se ne sjetim Švedske i prošlog svjetskog prvenstva. Tamo sam bio očajan. Na ovom prvenstvu bolje ne može. Sve je super i za sada sam jako zadovoljan – rekao je Mirko, rekavši kako je našao mir u Veszpremu, a obitelj mu je veliki motiv. – Kada mogu, uskočim supruzi oko mijenjanja pelena. Zasad mi ipak bolje idu obrane, ali naučit ću i to s vremenom - priča 'hrvatska hobotnica'. Razočarali su ga Francuzi i Danci. – Svakom nizu dođe kraj. Francuzi nisu pravi,  no ne treba ih još otpisati. Što se tiče ostalih, Srbiju su po mom mišljenju suci malo više pogurali od ostalih, a Njemačka mi s obzirom na kvalitetna imena igra toplo-hladno - istaknuo je Alilović. Španjolska? – Dobro ih poznajem. Moramo ići na glavu jer bismo pobjedom bili jako blizu polufinalu - zaključio je Alilović. Venio Loserrt zasad je u drugom planu. – Nema veze. Mirko odlično brani i nema potrebe da stanem među vratnice. Vidim da su Španjolci pored obrane 5-1 počeli igrati i obranu 6-0. Moramo se paziti njihovih kontri - rekao je Losert. Reprezentacija je jučer nakon dvosatne ugodne vožnje došla u novosadski hotel Park. u kojemu su smještene sve reprezentacije. 