Za Antu Čačića stvari bi se zapravo idealno posložile kada bi Rijeka uoči posljednjega kola Hrvatske lige, 27. svibnja (na dan utakmice Meksiko – Hrvatska u Los Angelesu), imala nedostižnu prednost pred Dinamom, pa bi Petev i Kek toga dana odigrali revijalku s pričuvama u Maksimiru, a glavninu snaga poslali u Los Angeles. U tom slučaju, svi Čačićevi problemi bili bi riješeni. Ali, što ako posljednje kolo 1. HNL bude odlučujuće – za prvaka, za plasman u Europu, za ostanak? U tom slučaju, mogao bi, eventualno, unajmiti samo igrače nezainteresiranih klubova, poput primjerice Intera, u kojemu Čačić već ima jednoga mezimca, stopera Jakova Filipovića. Šukerov aranžman s Meksikancima bit će tako najbizarnija utakmica s kojom se ikada suočio jedan hrvatski izbornik. Ne samo da neće moći računati na snage iz Prve HNL nego mu otpada ili visi čak dvadesetak igrača iz europskih klubova, angažiranih u završnim kolima ligaškoga natjecanja (Italija), finalima kupa ili Lige prvaka (finale je na rasporedu 3. lipnja). Možda budemo bez vratara Dakle, na raspolaganju za Meksiko nisu Rakitić (finale Kupa), Vida, Pjaca, Mandžukić, Rog, Strinić, Pašalić, Perišić, Brozović, Badelj, H. Milić, Vargić, Posavec, Perica, Mitrović, Leovac, Ćaleta-Car, Močinić, Radošević, Modrić, Kovačić, Vrsaljko, Subašić, Ćorluka, a upitni su "Belgijci". L. Kalinić i A. Milić... Zamislite, može se dogoditi da Čačić za susret s Meksikancima bude bez ijednoga raspoloživoga vratara!? Čak i bez trenera vratara jer Mrmić radi u Bešiktašu. – Svjesni smo, naravno, da se ne radi o službenom Fifinu terminu za prijateljske utakmice, kao i da u dosta zemalja tih dana završavaju nacionalna natjecanja te da nećemo moći računati na sve igrače. Ići ćemo u Los Angeles s najjačom reprezentacijom koju ćemo u tom trenutku moći imati, a već je velik broj igrača izrazio želju za igranjem te utakmice – naglasio je Čačić i dodao: – Ne iznenađuje me želja igrača za tim putovanjem jer se radi o povijesnom susretu, prvom na tlu Sjeverne Amerike, što će sigurno razveseliti brojne navijače Hrvatske u tom dijelu svijeta. Jasno je da je u zgusnutom Fifinu kalendaru nemoguće pronaći termin za susret izvan Europe i s ovakvim protivnikom, ali siguran sam da ćemo otići u Los Angeles s respektabilnom reprezentacijom. Meksiko je sjajan izazov kojem se svi veselimo. Želi li Lovren igrati? Tko onda uopće dolazi u obzir za put u LA? "Španjolci" Čop, Livaja i Halilović, s kojim Čačić ima nerazjašnjene račune iz prošle godine. Pa onda i Dejan Lovren, koji je iz misterioznih razloga preskočio Island, i ne zna se igra li mu se uopće za reprezentaciju. Tu su i "Nijemci", Andrej Kramarić i Tin Jedvaj... Međutim, treba dakako imati na umu da, čak i ako mu se nekim čudom neka od zvijezda i stavi na dispoziciju, Hrvatska 11. lipnja igra u Reykjaviku s Islandom u kvalifikacijama, pa će izmučene trupe radije pustiti da se odmore, nego putovati na drugi kraj svijeta. >>Za više sporta posjetite našu novu Facebook stranicu Večernji list - Sport 