Nakon što je koncem prošle godine otišao iz Cibone s mjesta izvršnog dopredsjednika, jer se razišao s klupskim vodstvom, Aleksandru Petroviću se na početku nove godine dogodila dobra vijest. Stojko Vranković, predsjednik HKS-a, i Dino Rađa, predsjednik Stručnoga savjeta HKS-a, predlažu ga Upravnom odboru HKS-a za izbornika seniorske vrste. – Moja želja bila je poduprta time što su i igrači bili za mene. A to je, zajedno s kemijom koju smo imali prošlo ljeto, dobra baza za željenu kvalitetu. Bez obzira na kvalitetu drugih kandidata i bez lažne skromnosti, nitko ne poznaje tako dobro odnose među igračima i profil igre koji im odgovara. A znam i u kom smjeru treba ići da bi se sastav kvalitetno popunilo na onim mjestima koja su nam bila deficitarna. Ne toliko u Torinu, na kvalifikacijama, koliko u Riju, na OI. Je li Aco iznenađen odlukom Stručnog savjeta? Inzistirat ću na obrani – Premda nisam imao povratnih informacija mjesec dana, ne mogu reći da sam iznenađen. Bio sam relativno miran nakon razgovora s Rađom i stručnim tajnikom Vrankovićem od prije mjesec dana. Tada smo se dotaknuli svih operativnih tema, ali i nekih naših nesporazuma. Što je, na koncu, prevagnulo na vašu stranu? – Jedna od stvari je i ta što su se ključni igrači u razgovorima s novinarima izjasnili da žele da se nastavi istim putem. Osim toga, teško se moglo očekivati da će Trinchieri ili Perasović od svojih euroligaških klubova dobiti pristanak. Obojica Vrankovića i Rađa žele da momčad koja će ići na Eurobasket bude konkurentnija od one koja je bila u Riju. Da ide na medalju. – S moje strane sve će biti napravljeno da budemo kompetitivniji jer ću inzistirati na obrani i tranziciji do iznemoglosti. Problema s napadom nemamo, no samo obrana vodi na vrh bilo kojeg natjecanja. Neće biti podjela na mlade i stare, nego će igrati svi koji mogu dati novu vrijednost, pa tako i mladci poput Žižića i Bendera. Razmišlja li Aco i o nekim negdašnjim, još uvijek aktivnim, reprezentativcima? – Po završetku sezona obavit ću razgovor i s Markom Tomasom i Markom Popovićem. U njihovu želju ne sumnjam, ali morat ćemo vidjeti njihovo zdravstveno stanje. U onim nokaut-utakmicama koje vode prema zoni medalja takvi igrači bi nam dobro došli, jer to neće biti utakmice na 100 koševa, već će presudne biti obrana i energija. Neki novi igrači Novi (stari) izbornik očito ne razmišlja o strancima? – Nakon svega što se dogodilo u Torinu i Riju, disperzija na dva jezika može otupiti komunikaciju i uništiti kemiju. Nekad sam bio zagovornik stranaca, uostalom ja sam bio taj koji je nagovorio Drapera da igra za Hrvatsku, no kada sam vidio koliko je dobra kemija među hrvatskim igračima, promijenio sam mišljenje. S Hamiltonom je drukčija situacija jer njemu je mama Hrvatica, no na tim pozicijama najbolje smo pokriveni. Potvrdi li ga UO, a to je formalnost, Aco će već na ljeto morati misliti i na sastav koji će igrati kvalifikacije za SP 2019. U tom smislu zacijelo će mu biti zanimljivi i igrači poput Slavice i Katića. – Prije no što nam na pripreme dođu NBA igrači, a oni će smjeti biti samo 30 dana, sazvat ću i igrače na koje bismo se trebali osloniti u kvalifikacijama jer u njima u dva od četiri prozora na NBA igrače nećemo moći računati.• 