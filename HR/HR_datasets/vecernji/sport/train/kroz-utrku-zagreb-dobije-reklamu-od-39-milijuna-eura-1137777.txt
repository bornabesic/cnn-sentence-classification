Vjerovali ili ne, Zagreb je postao jedna od najatraktivnijih postaja Svjetskoga skijaškog kupa. O tome kako je to pošlo za rukom glavnom gradu jedne nealpske zemlje porazgovarali smo s Mihom Glavićem, predsjednikom Organizacijskog odbora Snježne kraljice, utrke koja se početkom svake godine (kada to vremenske okolnosti dozvole) održava na brdu ponad milijunskog grada. – Jedan od faktora svakako je i taj što je riječ o velikom gradu i što se utrka održava 7-8 kilometara zračne linije od katedrale, simbola gradskog središta. Samim time što se odvija tako blizu, i sva događanja oko te utrke pobuđuju znatno veću pažnju pa to nadilazi klasične sportske priredbe. To je sada važan društveni događaj u ovakvom gradu. Koje to prednosti donosi veliki grad u odnosu na manja alpska mjesta? Sve je više turista – Veliki grad nudi mogućnost dobivanja specijalističke radne snage u svakom području, što si alpska mjesta ne mogu priuštiti. Lakše je naći stručnjake za određena područja u gradu od milijun ljudi u odnosu na one s od 10 do 20 tisuća stanovnika. Snježna kraljica postala je sportsko-društveni događaj koji se sjajno uklopio u adventska događanja u gradu. – Snježna kraljica i u tom smislu upotpunjava ponudu grada. Uostalom, gradonačelnik Bandić spomenuo je da je u ovo doba godine popunjenost gradskih hotela 35 posto veća nego što je bila dok tih događanja nije bilo, a tome jednim dijelom doprinosi i naša sportska priredba. Dodatni doprinos tom ugođaju bit će i skijaška staza od 150 metara u središtu grada, od katedrale do Manduševca. – Idejni je začetnik svega direktor utrke i Saveza Vedran Pavlek čije su vizije presudne. Dakako, morali smo ponajprije pitati Grad, a na koncu i FIS kojem smo to prezentirali još u lipnju na kongresu u Cancunu. Naš je prijedlog tada naišao na jako dobar odaziv, posebice jer smo to osmislili u čast 50. rođendana Svjetskog kupa koji pada na dan naše muške utrke, 5. siječnja. Pozvali smo sve živuće ukupne pobjednike Svjetskog kupa i očekujemo njihov dobar odaziv, a s obzirom na to da su najavljeni već i izravni prijenosi te revijalne utrke, tu bi Zagreb trebao doći najviše do izražaja. Bit će to izvanredan promotivni događaj. Bit će to i prilika za porast Zagreba u izračunima agencije Repucom. Skijaši vole velike gradove – Oni na temelju minuta i sekundi pojavljivanja na televiziji pokušavaju izračunati minimalnu vrijednost marketinškog ulaganja koja bi se mogla mjeriti s izravnim plaćanjem reklama. Za prošlu utrku, po istraživanju u samo 13 zemalja, to je iznosilo 3,9 milijuna eura. Naravno da Grad nikad ne bi potrošio toliko za vlastiti marketing, a i pokazalo se da indirektna reklama ima bolji efekt nego plaćena. Kojeg god smo od elitnih svjetskih skijaša anketirali na temu zagrebačke utrke, svi su isticali veličinu grada. – Zagreb je preteča vala promjena unutar Svjetskog kupa čije se utrke održavaju obično u alpskim selima i gradićima koji imaju od 10 do 20 tisuća stanovnika, maksimalno do 50 tisuća. I zato skijaši vole nastupe u Stockholmu i Münchenu koji imaju gradske utrke, odnosno u Zagrebu koji ima utrku udaljenu osam kilometara zračne linije od katedrale. Uostalom, i drugi sportovi na snijegu to čine, približavaju se megalopolisima, pa su borderi skakali pred vijećnicom u Beču, a cross utrke vozile su se po Innsbrucku. Time se postiže popularizacija sporta među ljudima koji si nisu mogli ili nisu htjeli priuštiti odlazak u neko poznato alpsko skijalište. A upravo u društvo takvih ušao je Zagreb prije tri godine, u takozvani Club Five. U klub elitnih organizatora utrka Svjetskog kupa. – O tome nema pregovaranja, već vi morate imati utrku o kojoj se naveliko govori u profesionalnim krugovima. Kada smo osjetili da je puls čelnika FIS-a takav da bismo mogli zatražiti uključenje, napravili smo formalni zahtjev i potom smo branili svoje argumente. Oni su vijećali i na svojoj sjednici dali su nam za pravo. 