Izbornik hrvatske nogometne reprezentacije Ante Čačić objavio je popis od 23 igrača na koje računa za kvalifikacijski susret s Ukrajinom (Maksimir, 24. ožujka) i za prijateljsku utakmicu s Estonijom u Tallinnu (28. ožujka). Nekakvih posebnih iznenađenja nema, pozvani su svi očekivani igrači. Na popisu nema stopera Liverpoola Dejana Lovrena koji se javno, u nekoliko navrata, ispričao zbog svojih nekorektnih riječi. Trojac bi mogao u Tallinn – Sve smo oko toga riješili i ne postoji nikakav problem – govorio je ovih dana izbornik o toj temi. Lovren je propustio zadnje četiri prvoligaške utakmice za Redse zbog ozljede, tek se vraća, pa je prije nekoliko dana odigrao utakmicu za mladu momčad Liverpoola i razumljivo je da ga je Čačić izostavio. Među 23 igrača nisu se našla tri imena o kojima se nagađalo da bi mogla biti na popisu, Franko Andrijašević kao najbolji igrač HNL-a, Mario Pašalić koji ima dobru minutažu u Milanu te lijevi bek PAOK-a Marin Leovac, s obzirom na to da Josip Pivarić nije u osobitoj formi. – To što je netko najbolji igrač naše lige ne znači da će automatski biti pozvan – govorio je ovih dana Čačić, a za Franka vrijedi isto ono što je Čačić na 24 sata/TV-u rekao o Mariju Pašaliću: – Pašalić je skrenuo pozornost na sebe i lani u Monacu, ali ozljeda ga je izbacila s Eura. I ove sezone igra zaista dobro, ali riječ je o poziciji na kojoj imamo vrlo kvalitetne, etablirane igrače koji igraju u ozbiljnim klubovima i on mora čekati svoju šansu. Istina, Čačić u veznom redu ima Modrića, Rakitića, Badelja, Kovačića, Brozovića, Roga, Perišića i Bradarića, pa bi Andrijašević teško dobio priliku u ofenzivnom redu vezne linije, a i Pašalić bi teško mogao nekoga izbaciti. Doduše, Čačić je pozvao i Perišića, koji protiv Ukrajine ne može igrati zbog kartona, valjda će ga voditi u Tallinn. Za taj drugi susret zacijelo će osloboditi dio reprezentativaca pa će pretpozivi ovoj trojici biti aktivirani. – Uvijek sam optimističan i nemamo pravo pokleknuti pred bilo kime. Imamo sjajne igrače, način na koji reagiraju kad dobiju poziv i kada se okupimo poseban je, sjajna je atmosfera – govorio je o suparnicima koji su pred Hrvatskom. Konačno pred navijačima Napomenimo da se ulaznice za utakmicu s Ukrajinom odlično prodaju u pretprodaji na blagajnama i na internetu. Subota je zadnji dan kada se ulaznice mogu kupiti u pola cijene na blagajnama, a u nedjelju putem interneta, nakon toga ulaze u prodaju po redovnim cijenama. Naša će nogometna vrsta tako imati pravu potporu kakvu već dugo nije imala kod kuće. Naime, posljednju je domaću utakmicu pred publikom reprezentacija odigrala prije dvije godine, 28. ožujka 2015., protiv Norveške u kvalifikacijama za EP u Francuskoj, kada je u Maksimiru bilo 23.920 gledatelja, a Hrvatska slavila 5:1. Međutim, ni u toj utakmici protiv Norveške Hrvatska nije bila neopterećena Uefinim sankcijama jer su zbog nereda huligana koji mjesec prije u Milanu, u Maksimiru protiv Norvežana bili zatvoreni gornji dijelovi zapadne i sjeverne tribine. Tako je službeno posljednja domaća utakmica vatrenih za koju nije bila vezana Uefina ili Fifina kazna bila odigrana u listopadu 2014., u Osijeku protiv Azerbajdžana. Hrvatska je tako čak četiri domaće utakmice zaredom bila prisiljena igrati bez gledatelja, protiv Italije, Bugarske, Turske i Islanda. I u njima je osvojila osam od mogućih 12 bodova.  >>Za više sporta posjetite našu Facebook stranicu Večernji list - Sport >>Istok rasprodan: Hrvatska će konačno igrati pred ispunjenim tribinama 