Dinamo je dogovorio sve detalje s brazilskim Atletico Paranaenseom oko prelaska Marcosa Guilhermea u redove prvaka Hrvatske, objavio je modri klub na službenoj stranici. Riječ je o 21-godišnjem ofenzivnom igraču s preko 150 natjecateljskih utakmica i članu U-20 reprezentacije Brazila. - Marcos Guilherme izuzetno je talentirani igrač, članu mlade reprezentacije koja je igrala finale SP-a 2015. godine i koji posjeduje veliko prvoligaško iskustvo. Po svom godištu definitivno spada u priču koju stvaramo u Maksimiru – rekao je Marijan Vlak, sportski direktor kluba koji dolazak Brazilca smatra uspjehom struke. - Uložen je ogroman napor, ali time je i zadovoljstvo veće. Guilhermea smo dugo pratili i dojam je iznad očekivanja. Može pokriti sve tri pozicije u ofenzivi, ali uglavnom je igrao na lijevom krilu. Radi se o dešnjaku koji je izuzetno brz, stvara višak igrača, dobar je u kontranapadu te transformaciji igre. Nemam apsolutno nikakve dvojbe kako je dolazak Guilhermea u Dinamo odlična priča – zaključio je sportski direktor. Zadovoljstvo dolaskom mladog reprezentativca Brazila ne krije niti glavni direktor kluba Tomislav Svetina. - Dugo smo radili na dolasku Marcosa Guilhermea u Dinamo i to nije bio lak posao. Ipak je riječ o jednom od najpotentnijih mladih igrača Brazila koji će biti veliko pojačanje za Dinamo. Osim što je trener Petev dobio sjajnog igrača u svlačionici, dolazak Guilhermea velik je dobitak i za ugled kluba. Naime, Dinamo je stalnim prisustvom na europskoj sceni, odgojem mladih igrača te sjajnim transferima koji su odjeknuli u svijetu stekao odličnu reputaciju koja nam olakšava put do ovakvih igrača poput Marcosa Guilhermea – poručio je direktor Svetina pa dodao za kraj:  - Zahvalio bih svima u klubu koji su aktivno sudjelovali u realizaciji ovog transfera, a pogotovo našem Marku Vukeliću Bimbu. Marcos Guilherme stavio je potpis na ugovor s Dinamom nakon liječničkog pregleda, a zatim će se idućih dana pridružiti novim suigračima u turskom Beleku. - Zahvalan sam Dinamu na prilici koju su mi pružili. Trudit ću se opravdati vaše povjerenje na terenu. Ajmo Dinamo! - prvi je komentar novog igrača Dinama, Marcosa Guilhermea. 