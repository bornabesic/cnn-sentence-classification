Jedan od najboljih nogometnih sudaca na svijetu Turčin Cuneyt Cakir načinio je nevjerojatnu pogrešku u susretu 16. kola turskog prvenstva između Rizespora i Osmanlispora (0-1). Naime, Cakir je dosudio jedanaesterac za Rizespor u 65. minuti nakon što je u gostujućem kaznenom prostoru rukom igrao vratar Osmanlispora Zydraunas Karčemarskas.  Nakon ubačaja iz slobodnog udarca domaći veznjak Patryk Tuszynski je pucao glavom, a lopta je pogodila u ruku gostujućeg vratara Osmanlispora. Na zgražanje gostiju Cakir je pokazao na bijelu točku. Premda je bilo očito kako je rukom igrao vratar, Cakirov pomoćnik na toj strani Bahattin Duran nije se oglasio. Domaćin nije iskoristio poklon jer je vratar Osmanlispora obranio jedanaesterac Jakobu Jantcheru. Gosti su na koncu upisali pobjedu 1-0, a pobjednički pogodak postigao je Musa Cagiran iz kaznenog udarca u sudačkoj nadoknadi. Kod drugog kaznenog udarca nije bilo dvojbi.  Cakir je godinama jedan od najboljih sudaca svijeta. Prošle godine je sudio finale Lige prvaka između Barcelone i Juventusa (3-1), prije dvije godine je sudio polufinale SP-a između Argentine i Nizozemske, a 2012. je sudio finale klupskog prvenstva svijeta između Corinthiansa i Chelsea (1-0). 