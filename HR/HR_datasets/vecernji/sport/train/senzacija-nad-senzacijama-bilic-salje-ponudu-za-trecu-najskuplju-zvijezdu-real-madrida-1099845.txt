West Ham kojeg vodi bivši hrvatski izbornik Slaven Bilić od sljedeće sezone igra na novom stadionu, a predsjednik kluba David Gold svojim je navijačima obećao spektakl. Još prošle sezone najavio je da će Biliću osigurati potreban novac za pojačanja jer želi momčad koja će se ponovno boriti za sam vrh. A hrvatski trener već se bacio u potragu za napadačem i ofenzivnim veznjakom, ali još uvijek nema ničeg konkretnog u cijeloj priči. Nekoliko igrača ga je odbilo, no danas iz Španjolske dolazi senzacionalna vijest. Naime, popularna Marca, koja je bliska Realu, tvrdi da je West Ham ozbiljno zapeo za Jamesa Rodrigueza i da bi uskoro na Bernabeu mogla stići i ponuda. Kolumbijski nogometaš nezadovoljan je statusom i minutažom u kraljevskom klubu i čak je spreman otići, ali malo tko je spreman platiti toliku svotu novca za njega. Rodriguez, naime, prema Transfermarktu vrijedi vrtoglavih 80 milijuna eura, što ga čini trećom najskupljom zvijezdom madridske momčadi, odmah iza Ronalda i Balea. Iako Marca u svom članku ne spominje na koji bi način West Ham skupio toliko svotu, ako bi zaista bilo točno da je Bilić krenuo po Kolumbijca, to bi značilo da će Dimitri Payet biti prodan. Ili se možda radi o velikoj razmjeni između Reala i West Hama. Ipak, Biliću bi ovaj posao mogao pokvariti i Jose Mourinho koji ga želi dovesti u Manchester United. On je također dobio dosta novca za pojačanja, a i u dobrim je odnosima s predsjednikom Reala Florentinom Perezom pa bi ga možda mogao i malo smekšati. U svakom slučaju, pred nama je zanimljiv prijelazni rok. >>Sve o ljetnim transferima možete čitati OVDJE! 