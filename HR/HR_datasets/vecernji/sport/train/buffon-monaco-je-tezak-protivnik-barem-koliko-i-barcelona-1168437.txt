Vratar Juventusa 39-godišnji Gianluigi Buffon vrlo je oprezan uoči uzvratne utakmice polufinala Lige prvaka, iako su u gostima kod Monaca slavili sa 2:0. - Monaco je težak protivnik, barem koliko i Barcelona. Njihov nogomet je pun energije, fizički su odlično pripremljeni, a imaju i iskustva. Kad sam ih gledao u osmini finala, u prvoj utakmici u gostima kod Manchester Cityja, nakon pola sata igre poslao sam poruku jednom članu uprave kluba, u kojoj sam napisao 'ovi su stvarno jaki, mogli bi stići do finala'. To najbolje pokazuje koliko ih respektiramo - kazao je Buffon uoči uzvrata koji je na rasporedu u utorak u Torinu. Buffon ističe da bi osvajanje Lige prvaka s Juventusom bio najsretniji trenutak u njegovoj karijeri, zajedno s naslovom svjetskog prvaka 2006. u dresu Italije. - Oduvijek želim osvojiti Ligu prvaka, a s godinama moja želja je sve jača. Bio bi to najsretniji trenutak u mojoj karijeri, zajedno s naslovom svjetskog prvaka iz 2006. Nakon što smo u četvrtfinalu eliminirali Barcelonu bio sam sretan, ali nisam previše slavio jer sam toliko puta u karijeri ostao razočaran. Sada prvo želim osvojiti trofej, pa ću tek onda slaviti - rekao je Buffon.  On je s Juventusom sedam puta bio prvak Italije i dva puta osvajač domaćeg kupa, ali još nije osvojio Ligu prvaka, dva puta je poražen u finalima.  - Kad smo izgubili na penale u finalu 2003. od Milana bilo mi je teško, ali nisam bio previše zabrinut jer mi je bilo 25 godina i mislio sam da ću imati još puno prilika. Poraz u finalu 2015. od Barcelone puno mi je teže pao. Uspjeli smo izjednačiti na 1:1 i Barca je bila na konopcima, a onda smo primili gol iz kontranapada, Messijev šut sam obranio a odbijenu loptu u gol je pospremio Luis Suárez. 