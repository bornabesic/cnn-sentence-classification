U prvom prvenstvenom škotskom derbiju nakon više od četiri godine Celtic je u 5. kolu na svom stadionu u Glasgowu deklasirao Rangers sa 5:1 (2:1). Junak pobjede Celtica u 'Old Firmu' bio je 20-godišnji francuski napadač Mousa Dembele koji je postigao tri pogotka i asistirao za još jedan. Dembele je doveo Celtic u vodstvo od 2-0 golovima u 33. i 42. minuti da bi Joe Garner u 45. minuti smanjio na 2:1 i vratio nadu Rangersu. No, u nastavku utakmice je Sinclair u 61. minuti povisio na 3:1 na asistenciju Dembelea, a mladi je Francuz svoju sjajnu utakmicu okrunio trećim golom za 4:1 u 83. Konačnih 5:1 postavio je Stuart Armstrong u drugoj minuti sudačke nadoknade. Niko Kranjčar je za Rangers odigrao prvo poluvrijeme, dok Jozo Šimunović nije konkurirao za nastup u momčadi Celtica. Celtic je sada vodeći na ljestvici sa 12 bodova iz četiri susreta, dok je Rangers drugi s osam bodova iz pet utakmica.  Rangersu je ovo prva sezona u najvišem rangu škotskog nogometa nakon što je prije četiri sezone zbog financijskih problema izbačen u četvrtu ligu 