Ivajlo Petev upisao je poraz u debiju na klupi Dinama u Ligi prvaka. Modri su u Maksimiru poraženi od Seville s 1:0, a modri trener nije bio previše nezadovoljan. - Taktički smo ispunili 95 posto planova. U prvom poluvremenu smo imali preveliki respekt prema Sevilli i primili smo gol. U nastavku smo imali prilike, ali nismo uspjeli zabiti. Poremetila nas je i ozljeda Antolića koji je jedan od najboljih igrača. Nismo odigrali loše s obzirom protiv koga smo igrali. Pokazali smo što možemo - rekao je Petev za Arenu Sport i dodao: - Sevilla je kvalitetna ekipa koja kažnjava svaku grešku. Šteta što zbog kiše nije bilo više navijača. Filip Benković preuzeo je kapetansku traku nakon što je igru napustio ozlijeđeni Antolić. - Nažalost, nismo uspjeli doći do boda, ali bacili smo se na glavu. Zadnjih 20-ak minuta osjetili smo da možemo nešto napraviti, no nismo uspjeli iskoristiti svoje prilike. Ponosan sam što sam dobio kapetansku vrpcu. Sada moramo što više raditi - rekao je Benković. Dominik Livaković imao je nekoliko odličnih intervencija na vratima Dinama. - Ovo je bila naša najbolja utakmica u Ligi prvaka. Imali smo i svojih prilika i šteta što ih nismo realizirali. Uoči utakmice smo se dogovorili da ćemo igrati na kontre i polukontre. U uzvratu će biti teško, ali mi smo Dinamo i trudit ćemo se. >> Sevilla slavila na Maksimiru, ali malo je nedostajalo da Dinamo dođe do boda! 