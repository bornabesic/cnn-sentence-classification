Ako je početak karijere Roberta Prosinečkog još 1986. obilježila ona glasovita ‘obilaznica’, protiv Željezničara u Maksimiru, kada je klinac s brojem 10 genijalnim potezom matirao vratara Janjuša, virtoznost Ante Ćorića poprimila je zadivljujuće konture prošloga ljeta, kada je dečko iz Središća maestralno asistirao Soudaniju za pogodak Dinamu iz Tbilisija, a potom i Rogu, petom u skoku, za pogodak protiv Hajduka. Zabetoniran na klupi Deset mjeseci kasnije, u razdoblju u kojemu Dinamu klizi naslov prvaka iz ruku, majstorstvo Ante Ćorića službeno je proglašeno – nestalim. Naime, kako drugačije objasniti činjenicu da je najveći talent koji se unatrag o-ho-ho godina pojavio u Maksimiru, odjednom postao igrač za sporedne uloge? Nominalno, Ćorić je u Dinamu rezerva Ameru Gojaku. I kakav je to klub, u kojemu je primjerice nekad brižno njegovana darovitost Modrića i Kovačića, koji dopusti da mu jedan umjetnik lopte, igrač koji je oduvijek bio drugačiji od ostalih, naočigled stagnira, da ne kažemo propada? Umjesto da već sad bude pred vratima Reala, Ćorić je zabetoniran na klupi Dinama. Je li onda problem u Dinamu li pak Ćoriću? Iskusni trener Ilija Lončarević, čovjek koji je izbliza pratio razvoj Bobana, Prosinečkog, Kranjčara i Modrića, pa i Ante Ćorića, zabrinut je smjerom u kojemu ide njegova karijera. Tvrdi da jednaku odgovornost snose i klub, i igrač. - Često me pitaju je li Dinamo trebao dovesti Sammira, pa i danas je ta tema aktualna i svi tvrde kako je to bila pogreška. A ja od prvoga dana tvrdim kako je to bio katastrofalan potez, jer osim što je Brazilac igrač istoga profila kao Ćorić, i što je u Dinamo došao nespreman, njih su dvojica nogometaši s istim problemom: nisu momčadski igrači. Dok to Ćorić ne shvati, njegov doista rijedak, svjetski talent neće doći do izražaja – naglašava Lončarević.Zamjerit će i Dinamovoj struci što nikada nije rekla pravu istinu o Ćoriću, što ga se stalno štiti, pa i tolerira njegovo ‘igranje nogometa’. - Evo, na utakmici protiv Intera, nakon što je ušao u igru, u jednoj od prvih akcija imao je 11 dodira s loptom, potom, kada mu je lopta vraćena, još 13 dodira! Pa to je za poludit’, pitam se hoće li mu to netko od trenera to spočitnuti - nastavlja Ilija. Ima li Ćorić problem s pozicijom, često ga stavljaju na lijevo krilo? - Momčadskom igraču, k tome još s takvim talentom, trebalo biti biti svejedno na kojoj poziciji igra, jer on na svakoj ima vrhunsko rješenje. To s krivom pozicijom samo je tanašno opravdanje za njegove slabije izvedbe - dodaje Lončarević. I što sad, kako zaustaviti stagnaciju nadarenoga, ali očito letargičnoga nogometaša? - Krajnje je vrijeme da ode u inozemstvo i tamo pokuša dosegnuti visoku razinu kojoj je objektivno dorastao - zaključit će Lončarević i otvoriti novo, još kompliciranije poglavlje ovoga intrigantnoga slučaja. Igranje nogometa Naime, tajanstvena suzdržanost i kreativni zastoj, pa onda i sve manja Ćorićeva minutaža u Dinamu, dovele su do pada Antine tržišne vrijednosti, pa iako na na Transfermarktu ona iznosi deset milijuna eura, objektivno ona je u ovom trentuku značajno manja. Ako se sjetimo kako je Zoran Mamić još prije dvije godine najavio kako ‘Ćorić i Pjaca neće otići za manje od 15 mlijuna eura’, onda već danas sa sigurnošću možemo zaključiti kako Anti ne gine još jedna sezona u Dinamu, peta u nizu, što je za igrača njegovoga kalibra ipak - podbačaj. I ozbiljna prijetnja da će mu karijera ići u smjeru Antolićeve, igrača koji je s 18 godina bio obilježen kao vanserijski talent, a sada mu upravo teče jedanaesta sezona u 1. HNL. Cijela konstrukcija oko Ante Ćorića u Dinamu od početka je bila na klimavim nogama, puna kontroverzi i oscilacija u odnosima s upravom i trenerima. Ako je zaista takav talent, a očito jest, zašto Ćorić nikada u Dinamu, poput primjerice Kovačića ili nekada Kranjčara i Modrića, nije tretiran kao projekt, vođa, ‘igrač od posebnoga klupskoga interesa’ predodređen za najveći transfer u povijesti kluba? Niti je dobio kapetansku vrpcu, a čak su i desetku dali nezainteresiranom legionaru Machadu. Neki će takav odnos kluba pripisati Ćorićevoj pripadnosti ‘krivoj’ agenciji, Doyen Sportu, i okretanje leđa Mamiću koji ga je doveo iz Austrije, dok ima i onih koji tvrde kako Ćorić jednostavno nije dorastao teškim situacijama i kako njegov ‘klik’ za transformaciju darovitoga dječaka u zreloga nogometaša bilježi sad već zabrinjavajuće kašnjenje. Pojavila se, međutim, i nova teorija zavjere oko Ćorića, pa neki nagađaju kako Antina ugušena kreacija na neki izopačen način u ovom času i odgovara Dinamu. Ona će se staviti na teret treneru Petevu i, uz ostalo, poslužiti kao sredstvo za otkazivanje suradnje s Bugarinom. Ne bude li početkom sljedeće sezone, s novim trenerom, Ćorić doživio novi uzlet, u Dinamu uvijek mogu posegnuti za već dokazano spasonosnom formulom za igrača: neka ga poklone Rijeci.   