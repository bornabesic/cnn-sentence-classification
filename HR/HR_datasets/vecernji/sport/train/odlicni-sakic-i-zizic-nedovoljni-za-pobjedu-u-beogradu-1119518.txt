U dvoboju 3. kola ABA lige košarkaši Cibone izgubili su u Beogradu od Partizana sa 81:87 (21:25, 21:25, 15:22, 24:17). Zagrepčani su pred 7000 gledatelja u dvorani Aleksandar Nikolić nakon tri četvrtine gubili s 13 razlike, da bi u zadnjem periodu, kojeg su dobili s 24:17, opasno zaprijetili Partizanu. U 34. minuti Cibona je stigla na samo četiri koša zaostatka, ali do pobjede nije mogla. Kod Cibone su najbolji bili Željko Šakić s 28 koševa i 8 skokova, te Andrija Žižić s 24 koša i 7 skokova, dok su Partizan predvodili Hatcher (25) i Vrabac (12) .  Ciboni je ovo prvi poraz nakon dvije početne pobjede, dok je Partizan ostao maksimalan s tri pobjede. U subotu igraju Cedevita - Zadar.  