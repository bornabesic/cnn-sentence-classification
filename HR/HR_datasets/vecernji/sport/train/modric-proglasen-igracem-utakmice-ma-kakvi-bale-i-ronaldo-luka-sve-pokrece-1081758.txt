Luka Modrić drugi put u karijeri igrat će u finalu Lige prvaka, a protivnik u Milanu ponovno će mu biti Atletico Madrid. Hrvatski reprezentativac prije dvije godine s kraljevskim klubom je osvojio ovo natjecanje, a 28. svibnja mogao bi dohvatiti i Darija Šimića, jedinog Hrvata s dvije "kante". Luka je danas odigrao fenomenalnu utakmicu, dirigirao je sredinom terena, a loptu je doslovno sakrio igračima Cityja. Engleski mediji puni su hvale za našeg igrača, kojeg obožavaju još iz razdoblja kada je igrao za Tottenham, a najdalje je otišao Daily Telegraph koji ga je proglasio igračem utakmice. – Ronaldo i Bale su zvijezde Reala, ali Modrić je taj koji ih sve skupa pokreće. Ponekad je izgledalo kao da je oko njega nevidljivo zaštitno polje koje nitko od igrača Cityja nije uspio probiti. Modrić se okretao, dodavao, proigravao, pucao, udarao tempo, priuštio je gostima polaganu smrt. Bale je zaslužan za gol Reala, ali bio je daleko od najboljeg igrača na terenu. Luku hvale i navijači iz Engleske, upravo su njega okarakterizirali kao najveću razliku na terenu. Lukina odlična forma dobra je stvar i za nas jer se bliži Europsko prvenstvo na kojem puno očekujemo od njega... 