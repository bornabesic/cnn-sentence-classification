U dvoboju dvije Borussije žuto-crni iz Dortmunda dobili su u subotu goste iz Moenchengladbacha sa 4:1, uz dva pogotka Aubameyanga (7, 68).  Uz njega, u strijelce su se još upisali Lukasz Piszczek (15) i Ousmane Dembélé (64), dok je Raffael (6) zabio za Moenchengladbach. Kramarićev Hoffenheim je u 13. kolu Bundeslige kod kuće svladao Koeln sa 4:0, te je, uz Leipzig, i dalje neporažen u Bundesligi. Pogotke za Hoffenheim postigli su Sandro Wagner (8, 87), Jeremy Toljan (39) i Mark Uth (89). Andrej Kramarić igrao je do 60. minute, a u 50. se mogao upisati u strijelce, ali je njegov pokušaj glavom obranio vratar Koelna. Bayer Leverkusen je protiv Freiburga remizirao, bilo je 1:1, a stoper Tin Jedvaj bio je u početnoj postavi "apotekara" i odradio je svih 90 minuta. Hrvatski napadač Josip Brekalo opet nije bio u sastavu Wolfsburga, koji je protiv Herthe izgubio sa 2:3, a pobjednički gol za berlinski klub zabio je Salomon Kalou u sudačkoj nadoknadi (90+1) iz penala. Dan ranije nogometaši Bayerna privremeno su zasjeli na vrh bundesligaške ljestvice nakon što su sa 3:1 slavili na gostovanju kod Mainza, ponajviše zahvaljujući dvostrukom strijelcu Robertu Lewandowskom. Bayern se s 30 bodova izjednačio sa Leipzigom, ali je izbio na vrh zbog bolje gol-razlike. No, momčad iz Leipziga može se vratiti na čelo ljestvice ako večeras ostane neporažena na svom terenu u sudaru sa Schalkeom. Aktulani prvak Engleske Leicester nastavio je crni niz u Premier ligi, budući da je u subotu u gostima kod Sunderlanda izgubio sa 1:2.    Sunderland je poveo autogolom Roberta Hutha (64), a na 2:0 povisio je Jermain Defoe (77). Utješni pogodak za Leicester postigao je Shinji Okazaki u 80. minuti.                                                  Leicester je tek 15. sa 13 bodova, a prošle sezone nakon 14. kola bio je poravnat na vrhu ljestvice sa Manchester Cityjem sa 29 bodova. Tottenham je uvjerljivo dobio Swansea sa 5:0, te drži priključak sa vodećima. Za Spurse su po dva pogotka zabili Harry Kane i Christian Eriksen. 