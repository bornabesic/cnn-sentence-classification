Riječanin Alen Horvat novi je trener mlade momčadi Al Nassra. Dojučerašnji strateg slavonskobrodskog trećeligaša Marsonije dobio je sjajnu ponudu iz Saudijske Arabije i otišao u tamošnji najveći klub Al Nassr, čiju prvu momčad vodi Zoran Mamić. Horvat će u Rijadu voditi B momčad do 19 godina. Na odlasku je rekao kako je ponuda bila odlična, gotovo nemoralna, i nije ju mogao odbiti. Mladi je stručnjak jedini trener koji je u karijeri igrao i u juniorima i u seniorima Rijeke, a onda trenirao oba ta pogona. Na Marsonijinoj je klupi proveo pet mjeseci, naslijedivši Iliju Lončarevića. Potom nije mogao odbiti posao koji mu se ponudio u Al Nassru. – Moram odmah napomenuti da je Zoran Mamić sa svojim stožerom u kratko vrijeme zadobio povjerenje ljudi koji vode Al Nassr, da ga ovdje izuzetno cijene i konzultiraju se s njime o svakoj situaciji vezanoj za boljitak i prosperitet kluba. Otvorilo se mjesto za U-19 momčad, za koje me predložio sam Zoran. Poslao sam životopis i dogovorili smo suradnju na godinu dana – počinje Horvat. Ponuda koja se ne odbija Je li ponuda doista bila tako nemoralna da se nije mogla odbiti? – Mene u životu vode isključivo sportski motivi pa je tako bilo i ovoga puta. Možemo razgovarati o nemoralnoj ponudi, ali na sportski način. Ako imate ponudu kluba s bogatom sportskom poviješću, koji je broj jedan u zemlji u kojoj samo grad Rijad ima osam milijuna stanovnika, onda takvu ponudu ne možete odbiti. Osobito ako vam kažem da sam takvu situaciju čekao dvanaest godina radeći kao prvi trener raznih klubova u Hrvatskoj. Kakvi su prvi dojmovi o momčadi, jeste li zadovoljni uvjetima? – Uvjeti za rad su odlični, a momčad dobra, iako smatram da još imamo prostora za napredak. Ono što prvo upada u oči je njihova odlična tehnika i motoričnost. Fizički su dosta slabi, no najviše im nedostaje taktičke odgovornosti i tu moramo uložiti najviše truda. Ako to uspijemo, bit će dobro, osobito kada nam se priključe tri reprezentativca i nekolicina ozlijeđenih. Zemlja je golema i sva putovanja su organizirana avionski, na visokoj razini, a sve troškove putovanja snosi savez. Što vas se najviše dojmilo u samom Rijadu i Saudijskoj Arabiji? – Najviše me se dojmila ljubaznost ljudi na svakom koraku. Druga stvar koja me se dojmila je da su Saudijci veliki nogometni fanovi. Prate se utakmice, po restoranima, kafićima, trgovačkim centrima... Zaista nevjerojatno! Kako surađujete sa Zoranom Mamićem? Kako on gleda na posljednje potrese u Dinamu, tri uzastopna poraza i Kranjčarov odlazak? – Imali smo dosad samo jedan radni sastanak zbog gustoće rasporeda prve momčadi. Međutim, normalno je da razgovaramo o igračima, jer nekolicina iz moje U-19 momčadi prošla je pripreme s prvotimcima, tako da Zoran svakako ima bolji uvid u situaciju. Što se tiče Dinama, zaista nismo razgovarali o toj temi. Koncentrirani smo isključivo na klub u kojem sada zajednički radimo. U Saudijskoj Arabiji radi čak 12 hrvatskih trenera, ima i naših igrača. Družite li se i surađujete međusobno? – U mom klubu Al-Nassru U-15 selekciju vodi Sanjin Lucijanić, U-17 Teo Pirija, moja malenkost je na U-19. Normalno da se družimo i na poslu i izvan njega. Nedavno sam razgovarao s Tomasovom i Tomečakom, izgledaju mi zadovoljno, a i svakim pokretom na zadnjoj utakmici su to i potvrdili. Hrvatska kolonija u Rijadu se kompletira. Stiže i PR-ovka iz Dinama Već vam se priključio bivši Dinamov stručnjak za odnose s javnošću Vedran Attias koji u stručnom stožeru radi kao analitičar, a najavljeno je da dolazi i glasnogovornica modrih Sandra Špičić? – Hrvati su i u prošlosti ovdje ostavili veoma pozitivan trag. Zoran je sa svojim stožerom sve to samo potvrdio, pa i ne čudi sve veći angažman Hrvata. Što je to toliko privlačno a u Saudijskoj Arabiji i kako vam je tamo? – Nijedan posao nije lagan ako znate da ste udaljeni šest tisuća kilometara od kuće, ali gledajući kao trener, radim ono što najviše volim. Ovdje će vam dati sve – kampove, odlične terene, uvjete... Možda je to ono što najviše privlači naše trenere u ova područja. Zašto su Saudijcima toliko zanimljivi hrvatski treneri? – Ovdje su u prošlosti radili veliki hrvatski stručnjaci, od pokojnog Tomislava Ivića preko Mirka Jozića, Stanka Poklepovića, Srećka Juričića... Svi su oni otvorili nama vrata. Cijeli tekst čitajte u MAX-u. 