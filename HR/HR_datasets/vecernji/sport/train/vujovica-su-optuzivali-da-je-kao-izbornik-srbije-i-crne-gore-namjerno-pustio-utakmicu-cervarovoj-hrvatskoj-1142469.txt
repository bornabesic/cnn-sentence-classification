O, kako će zanimljivo biti danas u Metzu! Veselin Vujović kontra Line Červara. Crnogorac na klupi Slovenije, Hrvat na klupi Makedonije. Koliko su samo ova dvojica trenera imala međusobnih susreta u makedonskom prvenstvu. Lino na klupi Metalurga, a Vuja na klupi Vardara. Lino je bio puno uspješniji u Makedoniji. Nikad problema s Červarom! Osvojio je četiri prvenstava i tri kupa Makedonije, dok je Veselin osvojio tek jedno prvenstvo i kup. Jasno, u vrijeme dok je Červar bio u Makedoniji. Jer, prije dolaska “Maga di Umaga” u Skoplje, Vujović je dvaput bio prvak s Vardarom i dvaput je osvojio kup. – Ma nisam nikad imao problema s Linom. On je nekako uvijek imao problem sa mnom. A ne znam zašto – istaknuo je Vujović. Obojica trenera izuzetno su temperamentna na klupi, imaju veliki ego i teško prihvaćaju poraze. Posebice jedan od drugoga. – Možda Vardar ima bolje navijače, ali Metalurg je pravi domaći, makedonski klub. Vardar igra uglavnom sa strancima. Tako je bilo nekad, tako je i danas – rekao je Červar. Lino je kao trener bio puno uspješniji od Vujovića. Ima šest velikih medalja na klupi Hrvatske – svjetsko i olimpijsko zlato, dvaput je bio srebrni na svjetskim i dvaput srebrni na europskim prvenstvima. Na deset velikih natjecajna zaredom Lino s Hrvatskom samo jednom nije igrao u polufinalu – na SP-u u Njemačkoj 2007. Ako je Lino uspješniji trener po broju osvojenih medalja, onda je Vujović bio puno uspješniji kao igrač. Ima pet osvojenih medalja kao igrač – olimpijsko zlato i srebro, svjetsko zlato i srebro te europsku broncu. Nije ovo prvi put da će Červar biti kontra Vujovića na klupi kada je riječ o reprezentacijama. Prvi put sreli su se na EP-u u Švicarskoj 2006. Červar je vodio Hrvatsku, a Vuja je sjedio na klupi Srbije i Crne Gore. ‘Namjerno mu je pustio’ Bila je to utakmica u skupini, prilično važna za obje reprezentacije. Pobjeda je za Hrvatsku značila plasman u polufinale, a Srbiji bi otvorila put prema polufinalu. Červar je pobijedio sa 34:30, a srpski novinari odmah su plasirali priču kako je Vujović namjerno pustio utakmicu. Njihov posljednji međusobni susret dogodio se ove sezone kada je PPD Zagreb igrao protiv Metalurga u SEHA Gazprom ligi. Bilo je 29:20 za “plinare”. Na konferenciji za medije oba su se trenera srdačno pozdravila i izgrlila. – Tko kaže da se ne volimo, taj laže – reći će u svom stilu Vujović, kojem je utakmica protiv Metalurga bila pretposljednja na klupi PPD Zagreba. Zadnja mu je bila tri dana kasnije protiv Meškova u elitnoj skupini Lige prvaka. 