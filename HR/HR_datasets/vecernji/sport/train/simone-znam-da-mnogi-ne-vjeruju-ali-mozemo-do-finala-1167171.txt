Trener Atletica Diego Simeone vjeruje da njegova momčad može do finala Lige prvaka iako je u prvoj utakmici polufinala izgubila od Reala 3:0. - Mnogi smatraju kako je to nemoguće, no ja mislim da je moguće. Imamo još jednu utakmicu i mogućnost da prođemo. Ovu utakmicu moramo zaboraviti. Bit će teško, ali ovo je nogomet i neočekivane stvari se događaju. Borit ćemo se sve dok postoji i trunka nade u prolaz - rekao je Simeone. Trener Reala Zinedine Zidane naglasio je da ništa nije gotovo. - Odigrali smo dobru utakmicu, zabili tri gola i sačuvali praznu mrežu. No, još moramo odraditi uzvrat. Nikad ne znaš što se može dogoditi. Sretni smo, ali još uvijek imamo puno za napraviti u Ligi prvaka i ne smijemo pasti u euforiju - rekao je Zidane i dodao: - Ponosan sam na svoje igrače. Prvo poluvrijeme je bilo fantastično. No, moramo biti svjesni da još ništa nismo osvojili. 