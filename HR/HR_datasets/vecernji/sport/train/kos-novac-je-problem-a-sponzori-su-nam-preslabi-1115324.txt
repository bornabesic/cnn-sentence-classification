Hajdukov predsjednik Ivan Kos precizno nam je kazao da je na funkciji četiri mjeseca i tri dana. Kakav je Hajduk danas? – Nama je u ovoj sezoni sve stalo u onaj jedanaesterac protiv Maccabija, ali mi radimo i sve započete poslove. Nisam siguran da bi nam bilo lakše da smo i prošli Maccabi jer tada bi i očekivanja bila veća. To mi je bio najteži trenutak do sada, taj muk na stadionu... A najljepši trenutak nemam, bilo je puno lijepih, ali meni su ova atmosfera oko kluba i navijači nešto čudesno. Način na koji se živi za Hajduk je religijski, taj privilegij rijetko tko ima priliku doživjeti. Vjerojatno ću toga postati svjestan tek kasnije – kazao je Kos. Naznačio je što su mu osnovni poslovi. Kamp će biti na Poljudu – Naglasak je omladinska škola, to nam je osnovni cilj. Prvi rezultati vidjet će se tek za nekoliko godina, trebamo vremena i strpljenja. Desecima godina nije ništa ozbiljnije napravljeno na infrastrukturi. Osmislili smo model po kojem će privatni investitori, partneri i prijatelji pomoći u gradnji kampa Poljud. Išli bismo na 3+1 što se tiče terena, a to znači da bismo jedan gradili. Napravit ćemo podračun na kojem će se sredstva prikupljati namjenski za taj projekt. Nema ni godinu dana da je predstavljeno dvadeset varijanti Hajdukovih kampova, ali nijedan nije bio u Poljudu. – Žrnovnica ili neka druga pozicija bolje su rješenje, s više terena, ali treba biti realan. Ti projekti, ovako bez troškovnika, ne bi stajali ispod pet-šest milijuna eura, a nama je to financijski nedostižno. Kamp Poljud naša je realnost. Bilo je puno promjena u omladinskoj školi, stigli su neki novi treneri, potpuno nepoznati u javnosti. – Imamo puno povjerenje u šefa škole Krešimira Gojuna, u njegovu stručnost i pedantnost ne sumnjam. Promjena preko noći ne može biti, ponekad sam i ja nerealan, ali kad malo staneš na loptu, shvatiš da treba puno rada za te promjene. Puno očekujemo od naše zlatne generacije, a to su igrači rođeni 2000. godine. A prva momčad? – Marijan Pušnik ima naše maksimalno povjerenje, on je naslijedio 70 posto momčadi, igrači se moraju prilagoditi njegovu načinu rada, pristupu... Momčad ima veliki potencijal, nije još pokazala ono što može u pravom smislu riječi. Pada interes za nogomet Puno vam se predbacuje velik broj stranih igrača. – Domaći igrači su nam prioritet, želimo ih stavljati u prvi plan. U ovom trenutku optimalno je rješenje kombinacija domaćih i stranih igrača, bili bismo najsretniji da u momčadi imamo dvadeset naših igrača, da nismo trebali potrošiti ni kunu. Ali nogomet se igra u cijelom svijetu, sve momčadi imaju kombinaciju stranih i domaćih igrača. Hajdukovi ciljevi do kraja sezone. – Liga je zanimljiva, vidite da je Rijeka izgubila bodove u Vinkovcima pa pobijedila Dinamo. Evo, sad je Osijek u vrhu, priključio se. Ali, ako me pitate iz pozicije predsjednika Hajduka, nemam emocija prema Osijeku, zanimaju me samo rezultati Hajduka. Pozicija Hajduka u hrvatskom nogometu. – O sucima ne bih, to ne komentiram, ali svakom navijaču, pristranom ili nepristranom, jasno je kako stvari funkcioniraju. Pokazatelj je broj gledatelja na utakmicama koji iz godine u godinu pada. Kakvo je Hajdukovo financijsko stanje? – Financijski se još uvijek zatvaramo od prodaje igrača, o tome ovisimo. Moramo se dovesti u poziciju da više stvaramo nego što prodajemo, to je ključna formula. Naravno, težit ćemo varijanti da proračun punimo bez prodaje igrača, ali moramo biti svjesni situacije u gospodarstvu, teško je doći do sponzora u vrijeme kada se više radnih mjesta zatvara nego otvara.  