MNK Futsal Dinamo ovog petka (9. rujna) igra tradicionalnu predsezonsku utakmicu na kultnoj zagrebačkoj Šalati. Tisuće Dinamovih navijača, kao i prošlih godina, napravit će nezaboravnu atmosferu na otvorenom igralištu Šalate.  Zagrebačkom klubu ovog petka u goste dolazi aktualni osvajač grčkog kupa ASE Doukas. Vrata Šalate otvaraju se u 18 sati, a utakmica protiv grčkog prvoligaša počinje iza 19 sati. – Velika pojačanja, vrhunska predstava protiv Benfice i lijepo vrijeme odličan su poziv za sve navijače Dinama i ljubitelje futsala. Pripremamo pravi spektakl, a taman se sve odlično poklopilo s dogovorom oko velikog sponzorstva kluba. Na Šalati ćemo tako nastaviti s pozitivnom energijom, pokazati zajedništvo naših navijača i najaviti novu sezonu u kojoj ciljamo na sam vrh – rekao je na konferenciji za medije predsjednik kluba Matija Đulvat te dodao kako je klub potpisao sponzorski ugovor kojim je Karlovačko postalo sponzor Futsal Dinama. Ugovor je potpisan na trajanje od četiri godine. – Karlovačko je moderan i progresivan brend, a njime šaljemo poruku da treba biti optimist i usuditi se iskoristiti prilike koje se nude u životu. Stoga, Karlovačko traži i podržava dobre sportske i klupske priče, a u klubu Futsal Dinamo prepoznali smo upravo to – dobru i pozitivnu priču o predanim igračima, vjernim navijačima i atraktivnom sportu. U ekipi Futsal Dinamo vidimo i odlike našeg brenda: optimizam i odvažnost koje vode prema boljoj budućnosti. Upravo zbog toga Karlovačko je postao ponosan sponzor ovog kluba – izjavio je Filip Rabuzin, rukovoditelj grupe proizvoda u Mainstream segmentu kompanije HEINEKEN Hrvatska. Futsal Dinamo je ove sezone doveo reprezentativca Engleske Douga Reeda, dva hrvatska reprezentativca, Vedrana Matoševića i Kristijana Grbešu, te bivšeg igrača velikog nogometa, ujedno i najboljeg strijelca kluba na pripremama, Mihovila Prgometa. Karlovačko je peto veliko ovosezonsko pojačanje kluba koji ima ambicije napasti naslov prvaka države. – Ovo je veliki dan za Futsal Dinamo, jako nam je drago što smo potpisali ugovor kojim je Karlovačko postalo sponzor. To je prvi veliki sponzor kluba koji će nam pomoći da poslovanje podignemo na još višu razinu. Ambicije kluba su porasle, želimo se boriti na naslov, imamo veliki broj članova i navijača koji stoje iza nas, a sve to je prepoznalo Karlovačko pivo i odlučilo je financijski pomoći klubu. Novac koji smo dobili ovim sponzorstvom isključivo će biti usmjeren u poboljšanje funkcioniranja kluba kako bismo ga doveli na višu razinu – dodao je Đulvat. 