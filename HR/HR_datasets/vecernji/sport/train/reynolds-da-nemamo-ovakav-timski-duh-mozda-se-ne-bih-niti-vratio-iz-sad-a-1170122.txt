Cibonin prvi trener Damir Mulaomerović i prvi razigravač Scott Reynolds izašli su pred novinare uoči prve utakmice finala doigravanja s Cedevitom koji počinje u srijedu u 20 sati. Mnogi će reći da nas ovaj put očekuje puno zanimljiviji finale istih suparnika nego prethodnih godina kada je Cedevita slavila dvaput sa 3-0, a jednom sa 3-1. - Ovaj put izgleda da bi serija mogla biti duža i neizvjesnija. S obzirom na trenutni odnos snaga raspoloživih sastava s jedne i druge strane, zbog ozljeda i prorijeđenih sastava, bit će jako zanimljivo i bilo bi čudno da za nekog od finalista bude 3-0. Osim toga, ne treba podcijeniti niti našu prednost domaćeg terena, kao i mentalnu spremnost mojih igrača, a isto tako se ne smije podcijeniti niti Cedevitin sastav za finale. Uostalom, posljednjih je godina to dominantan klub u Hrvatskoj, i igrački i po proračunu - ustvrdio je Mulaomerović. Ono u što se Cibonin trener ponajviše uzda jest borbeni moral njegovih igrača. Jer, oni koji su preostali, svo ovo vrijeme treniraju kao da su su plaćeni unaprijed, a zapravo im plaće stalno kasne. Slika takvog odnosa cibosa prema sportu kojeg vole i žive jest i Scott Reynolds za kojeg njegov trener kaže: - Scott se žrtvovao puno i njegov karakter za naš tim znači puno. Bez obzira koliko zabijao, njegova prisutnost nam je jako važna. Uostalom, i meni kao treneru je značajno imati takvog igrača koji ništa ne prigovara i igra ozlijeđen. A Reynolds je jedan od onih američkih košarkaša, reklo bi se rijetkih, kojem su igra i sportska priznanja, važnija od financijskih "priznanja". Zapravo, jako mu je stalo da osvoji naslov prvaka Hrvatske. - To što sam i dalje ovdje govori vam koliko mi to znači. Ja sam mogao otići nekoliko puta, a kada sam otišao u SAD ljudi su mislili da se neću niti vratiti. No, vratio sam se najviše zbog ove skupine igrača s kojima dijelim i dobro i loše. Tijekom sezone smo prošli i dobre i loše faze, no nismo odustali. Želim ovdje završiti posao. Bilo da je to osvajanje prvenstva ili da do kraja budem dio ove skupine igrača. Zašto mu je baš toliko stalo do Cibone, objasnio je Reynolds ovako: - U lipnju prošle godine imao sam dvije ozljede i dvije preporuke za operaciju i mislio sam da ovu sezonu neću niti igrati. Uostalom, u kolovozu sam trebao potpisati ugovor sa ruskim Avtodorom, ali sam pao na liječničkom pregledu. Kada se pak u studenom s ponudom pojavila Cibona doživio sam to sjajnu priliku da se igrački vratim na scenu. Vrlo brzo, osjećao sam se blagoslovljenim da mogu igrati u takvoj sjajnoj skupini momaka. Reynolds se oporavio od ozljede gležnja, koju je zaradio u drugoj utakmici četvrtfinala sa Zadrom, pa se nada da će Ciboni u finalu moći dati sve što umije. A samo takav može biti veliki oslonac cibosa u dvobojima s Cedevitinim razigravačima Ryanom Boatrightom i Tonijem Katićem. - Cedevita sa Boatrightom i bez njega, to su dvije različite momčadi, no obje su dobre. Kada imaš takvog igrača onda cijela suparnička obrana mora razmišljati o njemu jer može probiti obranu, izvući prekršaj, kreirati šut sam sebi. Ako ga pak nemaš onda se svi drugi skupe što su oni i učinili ovo razdoblje koje su igrali bez Boatrighta - kazuje Reynolds. Osim o razigravačkom dvoboju, ishod finala ovisit će o još nizu individualnih duela, a o tome je ponešto rekao i Damir Mulaomerović: - Ti pojedinačni dvoboji, klasično nadigravanje, bit će draž ovog finala. Možda Cedevita na petici ima malu prednost jer pored Bilana ima i iskusnog Begića, a mi pored Žorića imamo neiskusnog Ljubičića. No, jako će važan biti i doprinos igrača s klupe poput naših Ćorića i Marića, koji su na treninzima pokazali dobru formu. Sveukupno, vrlo važna stavka za ishod ovog finala bit će kako će se igrači neospornih individualnih kvaliteta podrediti timskim potrebama i koliko će među svim igračima biti homogenosti. Zanimanje za ovu utakmicu, veće je od zanimanja za bilo koji od četiri ovosezonska dvoboja najvećih rivala (od kojih je tri dobila Cedevita). - To je i razumljivo jer riječ je o finalu, a i prva utakmica iznimno je važna. Mi smo do finala došli težim putem i jako smo zadovoljni što imamo prednost domaćeg terena - istaknuo je Cibonin strateg.  