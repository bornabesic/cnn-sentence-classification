Dinamo se hitno mora pojačati u svim linijama, jer u brutalno jaku konkurenciju u Ligi prvaka ulazi s dječjim vrtićem, vjerojatno najmlađim kadrom od svih sudionika elitnoga natjecanja. Može se taj mlađahni Dinamov izbor igrača gledati i kroz ružičaste naočale, kao jedan od naprivlačnijih i najprimamljivijih europskih izloga, u kojemu će se izmjenjivati Šemper, Stojanović, Benković, Ćorić, Knežević, Pavičić, Fiolić..., dok s druge strane, s tom raskošnom golobradosti teško je i zamisliti da bi u Ligi prvaka mogao kapnuti koji bod (remi 500.000 eura, pobjeda 1,5 milijuna eura). Vlak išao u Astanu Izračunali smo, prosječna dob jedne od Dinamovih varijanti, u formaciji 4-2-3-1, za start Lige prvaka mogla bi iznositi samo 23,5 godina. Sumnjamo, međutim, da bi se čak i hazarder poput Kranjčara upustio u takvu avanturu. Stoga je Dinamova struka već odavno u akciji i na nekoliko strana pregovara s potencijalnim pojačanjima. U igri su za sada neimenovani napadač i stoper, dok se zna primjerice da je Dinamova želja vezist kazahstanske Astane, sjajni mladi srpski reprezentativac Nemanja Maksimović (21). Radi njega je Marijan Vlak prošli tjedan potegnuo do Astane i gledao sraz pretkola Europske lige protiv Bate Borisova. Za Kranjčara bi od neprocjenjive važnosti bio i ostanak iskusnoga, prekaljenoga stopera Gordona Schildenfelda (31), dok u veznom redu na raspolaganju ima 30-godišnjega Paula Machada, jednoga od junaka prošlogodišnje pobjede nad Arsenalom u Zagrebu. Problem u vršku napada Sjajna vijest za Kranjčara je produljenje ugovora Alžirca do 2019. godine po koejmu bi trebao zarađivati milijun eura godišnje. Najslabija rješenja plavi imaju u vršku napada, jer ni Henriquez, ni Hodžić nisu uvjerili Cicu da su “killeri” po njegovu ukusu. Njihov poligon za dokazivanje i poboljšavanje statistike bit će Hrvatska liga, a za Ligu prvaka trebat će ipak nešto bolji kalibar napadača. Zanimljiv preokret moguć je u slučaju najboljeg Dinamova igrača Marka Roga. Naime, priča se da transfer u Napoli i nije gotova stvar kako se do sada prikazivalo. I dok je Dinamo s Talijanima dogovorio odštetu od nestvarnih 15 milijuna eura, Rog nije zadovoljan svojim uvjetima, navodno se radi o samo 800.000 eura godišnje. I ne povise li mu Talijani godišnja primanja na 1,2 milijuna eura, što bi vjerojatno značilo manji dio kolača za Dinamo, Varaždinac bi ostao u Maksimiru. U odnosu na start LP-a prošle godine, u Dinamu više nema Eduarda, Pinta, Taravela, Ademija i Pjace, kao ni trenera Zorana Mamića. U tom ciklusu plavi su osvojili tri boda...  