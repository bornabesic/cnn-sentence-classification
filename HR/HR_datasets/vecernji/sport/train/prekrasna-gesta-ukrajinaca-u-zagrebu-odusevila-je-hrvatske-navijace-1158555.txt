Ukrajinski navijači u velikom su broju stigli u Zagreb kako bi večeras uživo podržali svoju reprezentaciju koja na Maksimiru igra protiv Hrvatske. U hrvatsku metropolu stiglo je 27 autobusa gostujućih navijača, a očekuje se da bi ih na južnoj tribini moglo biti oko dvije tisuće. U gradu su danas bili raspjevani, zasad je sve prošlo bez incidenata, a prije susreta napravili su prekrasnu gestu. Došli su pod zapadnu tribinu i odali počast BBB-ima koji su poginuli u Domovinskom ratu, što je oduševilo navijače Dinama. Ukrajinci su već nekoliko puta naglasili kako su zahvalni Hrvatima kako su se postavili u njihovu sukobu s Rusijom te vuku paralele između tog rata i našeg Domovinskog rata. Upravo iz tog razloga na sastanku svojih navijačkih skupina dogovorili su se kako u Zagrebu ne smije biti incidenta te da se oni i hrvatski navijači ni pod koju cijenu ne smiju sukobiti. "Postigli smo dogovor s hrvatskom stranom, agresije u Zagrebu ne smije biti. Inicijativa je došla s naše strane, a Hrvati su to podržali. Rat na Balkanu 90-ih godina ima puno sličnosti s onim u Ukrajini u posljednjih nekoliko godina. Hrvati nam pomažu u borbama u istočnoj Ukrajini i te su nam stvari mnogo važnije od navijačkih sukoba. Isto tako, kad će se igrati uzvrat kod nas, nastojat ćemo da sve prođe u mirnoj atmosferi i bez incidenata. Apeliramo na sve koji idu u Zagreb da se kulturno ponašaju, poštuju domaćina i suzdrže se od bilo kakvih provokacija", stoji u naputku ukrajinskih navijača. >>Ukrajinski huligani dobili poseban naputak uoči dolaska u Zagreb: 'Sve smo dogovorili s hrvatskim navijačima' 