U Tallinnu je, hvala Bogu u rezultatski posve nevažnoj utakmici, srušen mit o Čačićevoj nepobjedivosti u devedeset minuta. Estonija, 119. sa svjetske rang-liste, očitala je nezapamćenu lekciju hrvatskoj reprezentaciji, naravno na dušu izbornika koji je, uvjeren kako će popraviti svoju statistiku, eksperimentirao sa sastavom bez ikakve logike i doživio težak brodolom. Englezi su nas pobjeđivali 5:1 i 4:1, Slovaci 4:1, a 0:3 gubili smo od Portugalaca, Francuza, Nizozemaca, a sada i od europskih patuljaka Estonaca, reprezentacije koja je u ovim kvalifikacijama od BiH dobila pet, a od Belgijaca osam komada! Ante Čačić vlasnik je još jednoga neslavnoga izborničkog rekorda: nikada, do jučer, hrvatska nogometna reprezentacija nije primila pogodak u prvoj minuti, a izvjesni Siim Luts, napadač češkoga Bohemiansa 1905, matirao je našega vratara Kalinića već u 59. sekundi! I to govori kakav je bio pristup Čačićevih izabranika. Nažalost, ovaj poraz povukao je za sebe i druge bolne peripetije, tešku, zastrašujuću ozljedu Marka Pjace, igrača u kojega je Juventus uložio 23 milijuna eura. To su, nažalost, prokletstva ovih posve beznačajnih utakmica u kojima Nogometni savez ništa ne zaradi, one ne iznjedre nekakvo igračko otkriće, izborniku ne sine nova genijalna zamisao, a ni igrači velikih svjetskih klubova nemaju elana za nadmetanje sa žustrim momcima s Baltika. Pa se onda i dogodi ovakva strahota. Ne, ovo nikako nije bila utakmica za Pjacu, Kovačića ili Badelja, jer izbornik o njima sve zna, nego baš za momke koje Čačić uporno ignorira skrivajući ih iza besmislenih pretpoziva. Nije li ovo bila prilika za Franka Andrijaševića i Marija Pašalića, koji su svojim nastupima za Rijeku i Milan zaslužili minutažu i u A reprezentaciji, možda i za nekoga iz redova mlade reprezentacije, poput stopera Red Bull Salzburga Ćalete-Cara? Šteta je nažalost počinjena, a u kompletnom iznosu na sebe ju je preuzeo tragičar Pjaca. Jučer su mu možda oduzeli finale Lige prvaka. >>Perišić nakon poraza prozvao Šukera: Ovo nema smisla! 