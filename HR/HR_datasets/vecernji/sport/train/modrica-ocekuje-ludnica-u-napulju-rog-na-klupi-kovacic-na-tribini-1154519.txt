Nogometaši Reala prošli su teško i vruće gostovanje u Napulju iz kojeg se vraćaju s još jednom pobjedom. U uzvratnoj utakmici osmine finala Lige prvaka pobijedili su Napoli s 3:1 i tako se s ukupnih 6:2 plasirali u četvrtfinale najeminentnijeg klupskog natjecanja. Domaćin je poveo preko Mertensa, Ramos okrenuo s dva gola u nastavku, a priču je u sudačkoj nadoknadi zaključio Morata. Navijači Napolija priredili su pravu 'ludnicu' gostima iz Madrida. Prvo su im bučili cijelu noć ispred hotela, a onda do kraja ispunili tribine. Četiri sata prije početka već je nekoliko tisuća navijača bilo na stadionu, a do samog početka više nije stala ni igla. Od prvog sučevog zvižduka glasno su bodrili svoje igrače i bili 12. igrač na terenu, što se zaista moglo vidjeti jer je Napoli na početku izgledao kao da igra s igračem više. Napali su žestoko, gosti nisu mogli iznijeti loptu preko sredine igrališta, a prilike su se nizale. Pokušavali su Mertens, Insigne, Hamšik..., no bili su neprecizni. Sve do 24. minute! Hamšik je dao lijepo za Mertensa koji je došao gotovo do peterca i matirao vratara za vodstvo 1:0. Ludnica na tribinama, navijači su bili u deliriju, san o izbacivanju Reala činio im se sve stvarniji. Nakon toga probudio se i Reala pa se u velikoj prilici u 29. minuti našao Ronaldo, zaobišao i vratara te pogodio vratnicu. Madridska momčad zaista nema sreće, bila im je to sedma vratnica ove sezone u LP-u, više su je gađali od bilo koje druge momčadi. No, okvir gola pogodio je i Napoli, Mertens je u 38. minuti bio u još jednoj dobroj prilici, ali milimetri su ga dijelili od novog gola pa se na odmor otišlo s 1:0. Zanimljivo, domaćin je već u prvom dijelu imao 11 udaraca, što znači da je to bila kanonada na gol kraljevskog kluba koji se prvi puta otkako ih vodi Zidane susreo s momčadi koja je u prvom dijelu imala toliko pokušaja... Nastavak je donio drugačiju priču, Zidane je razbudio svoje igrače u svlačionice, a opet se ukazao spasitelj Sergio Ramos. On je u razdoblju od 52. do 57. minute dva puta nakon kornera zabio i preokrenuo susret. Ove sezone branič je zabio već devet golova. Gledajuću europska natjecanja, u 100 nastupa zabio je 12 golova, osam glavom. I ti njegovi pogoci prelomili su utakmicu jer Napoliju su tada trebala četiri gola za preokret pa je i njihova oštrica otupjela, dok su igrači Reala odrađivali posao i čekali kraj susreta. Uz to, u sudačkoj nadoknadi Morata je zabio za konačni rezultat... Luka Modrić odigrao je solidnu utakmicu, na terenu je proveo 80 minuta, dok je Mateo Kovačić susret gledao s tribine, bio je višak u momčadi. Marko Rog ušao je u 56. minuti, nekoliko sekundi prije drugog Ramosovog gola. Bio je rastrčan, imao je i dva pokušaja, ali nije uspio napraviti nešto konkretnije. Real će tako nastaviti natjecanje i nadati se da će postati prvi klub u povijesti Lige prvaka koji će obraniti titulu, dok Napoli ispada, ali ima razloga za zadovoljstvo, imali su dobru sezonu u ligi prvaka i napravili vrlo dobar rezultat. >>Petarda u Londonu! Bayern ponovno očitao lekciju Arsenalu 