Philadelphia 76ersi našeg Darija Šarića pobjedom kod Orlando Magica 112:111 prekinuli su niz od pet poraza u NBA ligi. Iako nije bio u prvoj petorci hrvatski je reprezentativac bio najbolji u gostujućem sastavu. Šarić je ubacio 24 koša (trice je gađao 3 od 5) te je imao osam skokova i jednu asistenciju. Mario Hezonja dobio je priliku početi utakmicu za Orlando, ali je imao skroman učinak, zabio je tri koša uz tri asistencije i četiri skoka. Damjan Rudež nije ulazio u igru.   Philadelphia je gubila 98:90, ali je Šarić zabio osam koševa u nizu. Pola minute prije kraj utakmice ubacio je za vodstvo - 110:109. T. J. McConnell je 5.8 sekundi prije kraja zabio za pobjedu 76ersa. - Ova momčad zaslužuje dobre stvari i nadam se da ćemo nastaviti ovako igrati. Svi dajemo sto posto na terenu. Čak i kada u utakmicu ne uđemo najbolje nitko se ne predaje, vjerujemo u povratak - rekao je Šarić, koji je drugu utakmicu u nizu zabio 20 ili više koševa. U srijedu je San Antoniju ubacio dvadeset koševa. Oklahoma City Thunderi vratili su se pobjedom nakon gostujućeg poraza od Indiana Pacersa. Thunderi su u svojoj Chesapeake Energy Areni predvođeni sjajnim Russellom Westbrookom pobijedili Cleveland Cavalierse sa 118:109. Westbrook je upisao novi 'triple-double', ubacio je 29 koševa, te je imao 11 asistencija i 12 skokova. Victor Oladipo zabio je 23, a Steven Adams 20 koševa. Kod gostiju najbolji su bili Kyrie Irving s 28 i LeBron James s 18 koševa. Rezultati: Portland Trail Blazers - Boston Celtics 111:120 Dallas Mavericks - Utah Jazz 112:105 (100:100)     Oklahoma City Thunder - Cleveland Cavaliers 118:109  Charlotte Hornets - Houston Rockets 95:107         Orlando Magic - Philadelphia 76ers 111:112 >>Hrvatski košarkaš postao najbolji strijelac u povijesti Eurokupa! 