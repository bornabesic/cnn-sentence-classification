Španjolac Rafael Nadal pobjednik je ATP turnira iz serije "masters 1000" u Madridu, on je u finalu nadigrao Austrijanca Dominica Thiema sa 7-6 (8), 6-4. Za Nadala je ovo peti put kako je osvojio naslov u Madridu, a već 30. trijumf na nekom od turnira iz serije "masters 1000" u karijeri. Kod vodstva 5-4 u prvom setu Nadal je propustio tri set-lopte, dok je u "tie-breaku" Thiem prvi stigao do prilika za osvajanje prve dionice meča. No, nakon što on nije iskoristio svoje dvije set-lopte, do prednosti je ponovno stigao Nadal koji je na kraju realizirao petu set-loptu.  Nadal je oduzeo servis Thiemu u prvoj igri drugog seta i tu prednost zadržao do kraja iako je Austrijanac imao četiri prilike za poravnanje na 5-5 kada je Nadal servirao za naslov. FINALE: Rafael Nadal (Špa/4) - Dominic Thiem (Aut/8) 7-6 (8), 6-4 