Šest stručnih predavača izlagalo je jučer u zagrebačkom hotelu “Panorama” na simpoziju “Doping u vrhunskom sportu” održanom pod pokroviteljstvom predsjednice Republike Kolinde Grabar-Kitarović. Organizirala ga je Zdravstvena komisija HOO-a čiji je predsjednik dr. Miran Martinac bio ujedno i moderator: – Jedan je visoki dužnosnik MOO-a kazao: “Sumnjam da ćemo ikad iskorijeniti doping jer je to varanje, a ono je u ljudskoj prirodi”. No unatoč tome, protiv dopinga se stalno moramo boriti. Ako vas uhvate, tim gore po vas, a ako vas ne uhvate, svejedno će vas to pratiti do kraja života jer ste nešto postigli varanjem. Dr. Zoran Bahtijarević predavao je o najčešćim zamkama i pogreškama u dopingu, doc. dr. Dinko Pivalica govorio je o postupku dopinške kontrole i terapijskim izuzećima, dr. Zoran Manojlović o popisu zabranjenih sredstava za 2017., nutricionistica HOO-a Mimi Vurdelja o dopuštenim sredstvima dopunske prehrane i o tome koliko sportaši pri tome moraju paziti i provjeravati što uzimaju, a prof. dr. Boris Labar govorio je o anemičnoj hipoksiji u sportu. – Regenerativna medicina grana je medicine koja će omogućiti zamjenu stanica, tkiva i organa, što bi mogli koristiti i sportaši. Dakle, doping budućnosti vrtjet će se oko matičnih stanica pa možemo zamisliti scenarij da ćemo za 100 godina moći upotrijebiti embrionalne matične stanice nekog vrhunskog sportaša današnjice i stvoriti novog supersportaša.  