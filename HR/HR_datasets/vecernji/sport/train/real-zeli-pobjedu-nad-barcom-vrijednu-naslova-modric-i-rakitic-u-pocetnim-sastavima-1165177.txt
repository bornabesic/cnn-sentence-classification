Kakav spektakl na Santiago Bernabeuu! El Clasico je u svom 266. izdanju opravdao naziv najvećeg svjetskog derbija! Mnoštvo briljantnih poteza, uzbuđenja, preokreta, borbe i na koncu pobjeda (3:2) kojom je Barcelona preskočila Real i popela se na vodeće mjesto u La Ligi! A prvi put u povijesti u tom velikom okršaju sudjelovala su čak tri Hrvata (Luka Modrić, Ivan Rakitić i Mateo Kovačić). Kako i dolikuje takvom majstoru, u junaka se prometnuo Lionel Messi, strijelac dvaju pogodaka, od kojih je onaj posljednji, u trećoj minuti nadoknade, bio vrijedan pobjede. Čudesnom Argentincu bio je to 500. pogodak za Barcelonu u svim natjecanjima. Ujedno je prekinuo i trogodišnji golgeterski post na utakmicama s Realom. Golijada u Madridu započela je u 28. minuti. Marcelo je ubacio na drugu vratnicu gdje se zatekao Bale i pogodio vratnicu, a lopta se odbila Casemiru kojem nije bilo teško zabiti za Realovo vodstvo. No, Barcelona se oporavila u trenu. Četiri minute poslije Suarez je na desnoj strani pronašao Rakitića koji je dodao Messiju, a Argentinac je sjajno prošao pored dva igrača Reala te pogodio za poravnanje. Zaprijetio je potom Luka Modrić u 36. minuti. Iz daljine snažno je pucao, a Ter Stegen sjajno je izbio loptu koja je išla u lijevi kut. Hrvatski veznjak bio je na uobičajeno visokoj razini odigravši cijeli susret. U drugom dijelu na scenu su stupili vratari Ter Stegen i Navas. Obojica su blistala i obranama izluđivala napadače. Doduše Nijemac nije mogao ništa kad se Ronaldo u 67. minuti našao u idealnoj poziciji, no Portugalac je prebacio vrata nakon čega je uslijedio pad kraljevskog kluba. Prvo je u 73. minuti Ivan Rakitić fenomenalno pogodio za preokret Barce. Nadmudrio je Kroosa, namjestio se i sa 20-ak metara naciljao suprotan kut. Ovo je jedan od najljepših i najvrijednijih golova u njegovoj karijeri.  Uslijedio je novi šok za domaće pet minuta kasnije. Isključen je kapetan Sergio Ramos! S obje noge uklizao je Messiju i Real je ostao s igračem manje. Pique je u 80. minuti mogao dokrajčiti kraljevski klub, ali sjajno je obranio Navas. A kad je u 86. minuti, nakon Marcelova ubacivanja s lijeve strane pogodio Zidaneov džoker s klupe James Rodriguez, izgledalo je kako neće biti pobjednika. No, tako nije mislio i Messi. Bio je priseban nakon dodavanja Jordija Albe i u nadoknadi zabio za veliki trijumf. Dodajmo kako je Mateo Kovačić igrao za Real od 70. minute kad je zamijenio Casemira. Utrka za naslov sada je potpuno izjednačena, a Real ima utakmicu manje i tu je njegova najveća prilika za povratak na vrh. REAL MADRID – BARCELONA 3:2 REAL MADRID: Navas, Carvajal, Sergio Ramos, Nacho, Marcelo, Modrić, Casemiro (Kovačić, 70), Kroos, Bale (Marco Asensio, 39), Benzema (James Rodriguez, 82), Cristiano Ronaldo. BARCELONA: Ter Stegen; Sergi Roberto, Pique, Umtiti, Jordi Alba, Iniesta, Busquets, Rakitić; Messi, Luis Suarez, Paco Alcacer (Andre Gomes, 70). >>Luka Modrić pred kamerama otkrio svoju veliku želju >>Lukina meč-lopta za prvi naslov prvaka u španjolskoj ligi 