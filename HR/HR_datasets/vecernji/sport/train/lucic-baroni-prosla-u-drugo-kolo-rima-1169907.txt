Hrvatska tenisačica Mirjana Lučić-Baroni plasirala se u 2. kolo WTA Premier turnira u Rimu, ona je u susretu 1. kola svladala Čehinju Lucie Šafarovu sa 7:5, 4:6, 6:3 nakon dva sata igre. Bio je ovo peti međusobni dvoboj Lučić-Baroni i Šafarove i prva pobjeda naše igračice.  Hrvatska veteranka prvi je set osvojila velikim preokretom, osvojila je šest gemova zaredom kojima je nadoknadila zaostatak od 1:5 za 7:5. Posebno su dojmljiva bila dva izravna poena koja je osvojila reternom u 12. igri s kojima je stigla do set-lopte. Tada je Čehinja, pod dojmom tih reterna, napravila dvostruku servis pogrešku. Lučić-Baroni osvojila je i sedmi gem zaredom povevši sa 1:0 u drugom setu, no uslijedio je niz od tri gema za Šafarovu. Lučić-Baroni vratila je "break" za 3:3, ali nije uspjela nadoknaditi još jedan izgubljeni gem na svom servisu u devetoj igri pa je o pobjednici odlučivao treći set. Ponovno je Šafarova prva ostvarila "break", povela sa 3:2, ali zatim je Lučić-Baroni nanizala četiri gema zaredom s kojima je stigla do vrijedne pobjede. Do ključnog "breaka" za vodstvo od 5:3 stigla je izvrsnim bekhendom. U 2. kolu Lučić-Baroni će igrati protiv bolje iz ogleda Amerikanke Christine McHale i Ruskinje Marije Šarapove, od koje je izgubila prošloga tjedna u Madridu.  