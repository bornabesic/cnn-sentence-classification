U susretima 34. kola Engleske lige igranim u srijedu pobjede su ubilježili Tottenham i Arsenal.  Robert Huth zabio je autogol u 86. minuti i Arsenalu donio pobjedu nad Leicesterom (1:0). Zanimljivo, Arsenal je ove sezone zabio 29 pogodaka u zadnjih pola sata igre, kao niti jedna momčad u ligi. Također, bila im je ovo deseta pobjeda nad Leicesterom, čime su izjednačili najduži niz pobjeda protiv neke momčadi (Everton, 1997.-2005.). Tottenham je slavio s 1:0 kod Crystal Palacea golom Christiana Eriksena u 78. minuti, pa Spursi i dalje drže korak za vodećim Chelseajem. Tottenham zaostaje samo četiri boda za gradskim suparnikom. U dvoboju dvije zadnje momčadi Middlesbrough je kod kuće slavio protiv Sunderlanda s 1-0 pogotkom Martena de Roona (9) i produžio nadu u ostanak.   Prvi put nakon 17 godina nogometaši Bayerna nisu uspjeli pobijediti u pet uzastopnih utakmica. Sinoć su u polufinalu njemačkog kupa izgubili od dortmundske Borussije sa 2:3. Nakon što je Marco Reus u 19. minuti zabio za 1:0, Bayern se vratio pogocima Javiera Martineza (28. minuta) i Matsa Hummelsa (41.). Kakva bio to Borussijina večer bila kada ne bi zabio Pierre-Emerick Aubameyang. Zbilo se to u 69. minuti, a samo četiri minute kasnije Bavarce je potopio Ousmane Dembele. Tako će momčad iz Dortmunda u finalu igrati protiv Eintrachta, našeg Nike Kovača. Spomenimo da se PSG u polufinalu francuskog kupa poigrao s rezervnim sastavom Monaca (5:0) u kojem, naravno, nije bilo našeg Danijela Subašića. 