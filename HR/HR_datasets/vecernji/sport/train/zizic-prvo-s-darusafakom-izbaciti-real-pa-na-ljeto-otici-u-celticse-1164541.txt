Hrvatski košarkaški centar Ante Žižić nastojat će s turskom Darušafakom iznenaditi Real Madrid u četvrtfinalu Eurolige i na ljeto otići Boston Celtics,  rekao  je  u Madridu  za Hinu Žižić. Darušafaka je u srijedu u prvoj utakmici izgubila sa 53:61 u Madridu iako je na poluvrijeme otišla s košem prednosti. - Prvi dio utakmice odigrali smo dobro, štoviše odlično i u obrani i u napadu. U drugom poluvremenu smo napravili par grešaka a oni pogodili par šuteva, te nismo nikako uspijevali prelomiti utakmicu u našu korist - kaže 20-godišnji Žižić koji je startao u početnoj petorci. Postigao je pet koševa uz atraktivno zakucavanje u trećoj četvrtini. - Real Madrid je ove sezone pokazao kako je najdominantnija europska momčad no ovo je doigravanje. Novu priliku imamo već u petak a onda, nadam se, i dvije utakmice doma - smatra Žižić. U petak se u madridskoj dvorani Palača sportova ponovo očekuje 10.000 gledatelja na što je mladi hrvatski košarkaš navikao u svojoj prvoj euroligaškoj sezoni. Do novog sraza sa španjolskim prvakom neće biti posebne pripreme jer se ekipe dobro poznaju. - Jedino moramo biti fokusirani čitavu utakmicu kao što smo bili prvo poluvrijeme. To je ispravan i jedini način kako igrati protiv Real Madrida - ističe Žižić. Madridska momčad je regularni dio natjecanja završila na prvom mjestu a Darušafaka na osmom među šesnaest ekipa. Za to posljednje mjesto koje je vodilo u doigravanje morala je u zadnjem kolu svladati Crvenu zvezdu na svom parketu. To je i ostvarila pobjedom od 78:62. - Za nas je ta utakmica bila finale - ističe Žižić. - I jednima i drugima taj je susret puno značio jer je pobjednik išao dalje, a poraženi ispadao. Bili smo apsolutno motivirani, možda je Zvezda imala nešto teži raspored od nas ali igrati tako dobro protiv ekipe koja sjajno nastupa ove sezone bio je poseban doživljaj.  Zvezda je većim dijelom sezone bila na mjestu koje joj je garantiralo nastavak natjecanja dok je momčad iz Istanbula bila ispod crte. - Bilo nam je teško pred kraj regularnog dijela Eurolige jer smo od pet utakmica trebali pobijediti u četiri što je teško u ovakvom natjecanju, no uspjeli smo. To je bio naš prvi cilj. Drugi cilj nam je Final Four - poručuje Žižić.  Završni turnir igrat će se u Istanbulu. Iako mnogi smatraju da je za Darušafaku, koja je lani debitirala u ovom natjecanju, ulazak u četvrtfinale već veliki uspjeh s time se ne slaže američko-izraelski trener David Blatt. Vikanje 58-godišnjeg trenera u svlačionici glasno je odjekivalo na hodniku iza zatvorenih vrata.  - Nije se toliko derao na nas koliko je izražavao svoje emocije. Uglavnom je takav. Odlično mi je raditi s njim, navikao sam se na njega, njegov princip rada se pomalo razlikuje od principa rada hrvatskih trenera ali navikneš se - kaže Žižić kojeg je Blatt prije četiri mjeseca doveo iz Cibone. Tada se bio ozlijedio američki centar Marcus Slaughter (32) koji je u srijedu odigrao prvu utakmicu nakon oporavka. Žižić je zadržao status prvog centra no napominje kako ih Blatt rotira. - Puno nas je na toj poziciji pa nas trener mijenja. Ja igram svoju rolu i zadovoljan sam svime. Igram Euroligu, nemam se na što žaliti - naglašava.  S brojem 41 na leđima skuplja iskustvo igrajući na najvišoj europskoj razini svjestan da mu je ono presudno za ostvarenje cilja. Na ljeto, naime, namjerava zamijeniti zeleni dres Darušafake zelenim dresom Boston Celticsa. Od kada su ga lani izabrali na draftu dok je igrao za Cibonu ni za milimetar ne odustaje od odlaska u NBA. - Zasad sve ide prema planu, prema odlasku u Ameriku - kaže. Trener Blatt je ondje, prije preuzimanja klupe Darušafake, vodio Cleveland Cavalierse od 2014. do 2016. Njegovo energično vodstvo s klupe ali i rezultatski pritisak iz Istanbula trebali bi hrvatskog košarkaša pripremiti za budući izazov. - U Turskoj svi očekuju pobjedu bez obzira protiv koga igrali, tako da presing postoji ali mislim da je sada ipak veći presing na Real Madridu nego na nama - kaže Žižić uoči novog dvoboja s deveterostrukim prvakom Europe. - Opušteni smo, dat ćemo sve od sebe. Već smo pokazali da možemo pobijediti svakoga pa zašto ne i njih - zaključio je Žižić. 