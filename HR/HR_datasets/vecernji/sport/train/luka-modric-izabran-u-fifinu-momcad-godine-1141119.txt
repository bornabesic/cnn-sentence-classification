Cristiano Ronaldo najbolji je nogometaš svijeta u 2016. godini! Objavljeno je to večeras na Fifinoj gala večeri u Zurichu. Napadač Reala prošle je godine osvojio Ligu prvaka, a s Portugalom napravio podvig i otišao do kraja na Europskom prvenstvu te je očekivano proglašen najboljim. U konkurenciji su mu bili napadači Barcelone Lionel Messi i Atletico Madrida Antoine Griezmann. I Hrvatska se ima čime ponositi jer je Luka Modrić drugu godinu zaredom u idealnom sastavu Fife. U izboru za idealnu momčad sudjelovalo je više od 26.000 profesionalnih nogometaša diljem svijeta koji su povjerenje dali hrvatskom kapetanu i veznjaku Real Madrida. - Jako sam zadovoljan što sam drugu godinu zaredom uvršten u najboljih jedanaest. Htio bih zahvaliti svima koji su glasali za mene te me uvrstili među ove odlične igrače - rekao je Modrić i dodao: - Moj najdraži trenutak u 2016. bilo je osvajanje Lige prvaka s Real Madridom.  Fifina momčad izgleda ovako: Neuer - Alves, Pique, Ramos, Marcelo - Modrić, Kroos, Iniesta - Messi, Suarez, Ronaldo. Claudio Ranieri koji je s Leicesterom senzacionalno osvojio englesko prvenstvo trener je godine, dok je Mohd Faiz Subri postigao najljepši gol. Amerikanka Carli Lloyd osvojila je nagradu za najbolju svjetsku nogometašicu. >> Modrić je po mišljenju navijača najbolji veznjak svijeta! Nogometni klub Barcelona nije poslala svoje igrače na Fifinu priredbu u Zurich, a njen dopredsjednik Jordi Mestre rekao je u ponedjeljak kako ga je zamjenik glavnog tajnika Zvonimir Boban dočekao na aerodromu te da je pokazao razumijevanje za Barcinu odluku. Lionel Messi, Andres Iniesta, Gerard Pique i Luis Suarez trebali su doputovati u Zurich na dodjelu nagrade za najboljeg nogometaša svijeta u prošloj godini u organizaciji Fife. - Procijenili smo stanje nogometaša, sportsku situaciju i vrijeme potrebno za odmor. Želimo u srijedu proći u četvrtfinale španjolskog kupa. Zato smo donijeli ovu odluku. Sa Fifom imamo optimalan odnos, a Boban nas je došao dočekati na aerodrom - rekao je Mestre po dolasku u Zurich. Barcelona u srijedu igra uzvratnu utakmicu osmine finala španjolskog kupa protiv Athletic Bilbaa, koji je prošli tjedan pobijedio sa 2:1. (Hina) 