Nakon duge i teške bolesti, 23. siječnja u 63. godini preminuo je višegodišnji prvotimac Jugoplastike i reprezentativac Mirko Grgin.   Grgin je rođen 17. ožujka 1954. godine u Splitu, a igračku  je karijeru započeo u splitskoj Jugoplastici za čiju je seniorsku momčad debitirao 1972. godine. Bio je standardni prvotimac do 1980. godine kada jednu sezonu nastupa  za ljubljansku Olimpiju, a po povratku u Split još nekoliko sezona igra za Košarkaški klub Solin. Mirko Grgin bio je član momčadi Jugoplastike  koja je 1977. godine osvojila trostruku krunu, titulu i kup Jugoslavije, kao i Kup Radivoja Koraća te standardni član "žutih" s Gripa s kojima je osvojio jugoslavenski kup 1972. i 1974., kao i Kup Radivoja Koraća 1976., a igrao je i u finalu Kupa prvaka 1972. i Kupa pobjednika kupova 1973. godine. Grgin je 27 puta nastupio za A reprezentaciju Jugoslavije i 14 puta za mladu. U mlađim uzrastima reprezentacije bivše države, pod trenerskom palicom Mirka Novosela, zajedno sa Kićanovićem, Žižićem, Delibašićem....., a bio je i član kadetske reprezentacije Jugoslavije koja je 1971. u talijanskoj Goriziji postala prvak Europe. Mirko Grgin je diplomirao i magistrirao na Ekonomskom fakultetu, a zbog teške bolesti bio je gotovo četvrt stoljeća prikovan za invalidska kolica. Grgin je bio tih i samozatajan, a najbolje ga je opisao njegov reprezentativni trener Mirko Novosel rekavši: - Grgin je vrlo pametan mladić i odličan košarkaš, takve igrače treneri najviše vole. 