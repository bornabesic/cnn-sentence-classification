Kako se i očekivalo, u prvoj utakmici trećeg Doğuş turnira, košarkaši Zadra nisu uspjeli pružiti značajniji otpor istanbulskoj Darüşşafaki, sastavu koji je na parketu imao šest, a na tribinama još dvojicu, vrhunskih Amerikanaca. U drugoj utakmici europski doprvak Fenerbahçe deklasirao je Lokomotiv iz Krasnodara (88:67). Na krilima vidljive individualne premoći (Moerman 23, Bertans 16, Wilbekin 11, Slaughter 10...) gosti su na koncu slavili sa 88:69, a prijelomnu razliku su igrači trenera Davida Blatta stekli još prije velikog odmora (56:32). U prvoj četvrtini Zadrani su pružili dobar otpor suparniku koji ima vrlo visoke euroligaške aspiracije. Uz dobre početne minute Lovre Mazalina, čak su i jedno vrijeme vodili (17:13), no to zadovoljstvo nije dugo trajalo. U drugoj četvrtini raspucao se Letonac Dairis Bertans koji je ukupno zabio pet trica, a priključio mu se i Amerikanac Adrien Moerman (dvice 9-13) pa je pobjednik bio zarana odlučen. - Bila je to dobra utakmica za naš pripremni proces. Zadrani su nam znali odigrati pokoji zahtjevan napad, no oni defenzivno nisu mogli odgovoriti na napadačku moć naših igrača. Mi smo momčad s jako puno napadačkog oružja - zborio je David Blatt, trener bogatog turskog kluba za kojeg se priča da ima godišnji proračun od 25 milijuna eura što je barem 15 puta više no što je to slučaj sa Zadranima. U zadarskim redovima istaknula su se dvojica Zagrepčana, Mislav Brzoja (15 koševa, četiri trice) i Igor Marić (13 koševa), obojica momci iz Dubrave, a među tri najbolja strijelca domaćina bio je i Lovro Mazalin (14 koševa), član zagrebačke Cedevite, na posudbi u ovom klubu. Solidnu partiju pružio je i srpski centar Ivan Marinković (10 koševa), no sve to skupa nije bilo dovoljno za ozbiljan otpor Istanbulcima. - Imali smo jako veliku želju, bilo je i dobrih napadačkih akcija, no s podizanjem njihove borbene agresivnosti oni su nas udaljili od koša u čemu se mi nismo snašli. S obzirom da je ovo momčad koja bi mogla igrati NBA ligu, mi smo zapravo igrali onoliko koliko su nam oni dozvolili - kazao je trener Zadrana Ante Matulović koji je bio iskren i kada se trebalo složiti da je Zadar vidljivo najslabija momčad turnira. Hoće li to utjecati na posjećenost njihovih utakmica? - Poklonici košarke u Zadru trebaju ovim momcima dati malo kredita, da dobiju samopouzdanje koje im nedostaje. Ako to dobiju, ovi momci će navijačima to znati vratiti - naglasio je Matulović. U drugoj utakmici večeri, europski doprvak Fenerbahçe deklasirao je Cedevitina večerašnjeg protivnika Lokomotiv iz Krasnodara sa 88:67. Najviše za Fener zabili su Vesely (15), Udoh (13) i Datome (12), a za ruski klub Jones (18) i bivši cibos Janning (12).  