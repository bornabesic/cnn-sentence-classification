Legendarni hrvatski košarkaš Dino Rađa u razgovoru za B92 pričao je o aktualnostima u košarci, a naravno da su neizbježna tema bili hrvatski košarkaši koji nastupaju u NBA ligi. Rađa je prezadovoljan kako naši igraju u najjačoj ligi svijeta. - Mislim da je Šariću samo nebo granica. Igrač je velikog talenta i mislim da je na pravom putu. Bogdanovića su prošle dječje bolesti. Dokazuje se iz utakmice u utakmicu. U reprezentaciji je vođa, a u NBA-u jedan od glavnih igrača u momčadi koja se bori za vrh Istoka, rekao je rađa pa se dotaknuo i naših mladih igrača. - Zubac je pravo iznenađenje, mlad je, ali je imao sreću da se nađe u ekipi koja nije toliko kvalitetna pa je dobio veću minutažu. Da se razumijemo, nije mu to poklonjeno, zaslužio je sve svojim igrama. S druge strane, Hezonja je prerano otišao u NBA. Trebao je odigrati još koju sezonu u Europi. Očigledno je da je preskočio glavne stepenice u karijeri, ali je i dalje igrač koji ima ogroman potencijal. Hrvatska već 20 godina nije osvojila medalju na velikom natjecanju, a svi vjerujemo da napokon imamo igrače koji bi mogli napraviti nešto po tom pitanju. Rađa je dao svoje mišljenje zbog čega smo tako dugo bez velikog rezultata. - Ključni problem naše reprezentacije je taj što je Hrvatska 20 godina bila talac jednog čovjeka i to je nemoguće riješiti preko noći. Stvari idu na bolje, vidi se to. Imamo kvalitetnu i perspektivnu reprezentaciju koja će se u sljedećih deset godina boriti za medalje. >>Sudac naljutio Bogdanovića, a Shaq će se opet moći našaliti na račun našeg igrača 