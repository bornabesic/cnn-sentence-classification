U susretu 17. kola regionalne košarkaše ABA lige Cedevita je kao gost svladala Zadar sa 94:80 (15:22, 31:25, 27:15, 21:18). Zadrani su bez Ivana Marinkovića i Jakova Vladovića pružili žilav otpor favoriziranoj Cedeviti, poglavito u prvom poluvremenu tijekom kojega su zahvaljujući preciznim šutovima za tricu bili u stalnoj prednosti. Ipak, gosti su do odmora uspjeli smanjiti na samo jedan razlike, a efikasnom trećom četvrtinom preuzeli kontrolu rezultata. Udarom od 10:2 zahvaljujući tricama Mazalina i Ramljaka na početku zadnje četvrtine Zadar je sedam minuta prije kraja stigao na 72:75, a kod tog rezultata Ramljak je promašio polaganje u protunapadu i propala je posljednja prilika domaćih da kreiraju iznenađenje. Ryan Boatright ubacio je 27 koševa za Cedevitu, Džanan Musa je dodao 14, dok su Boris Barać sa 17 i Ivan Ramljak sa 16 ubačaja predvodili Zadar. Cedevita je sada na omjeru pobjeda i poraza 12-5, dok je Zadar na 6-11. 