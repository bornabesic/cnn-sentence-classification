Opet je to bilo mučenje, Torcida je strepila do zadnje minute, a onda je Franck Ohandza u 89. minuti uključio mlazne motore, pobjegao obrani rumunjskog Lasija i Hajduku donio pobjedu (2:1) i prolazak u treće pretkolo Europske lige gdje će ga čekati ukrajinska Oleksandrija. Tudorov eurogol Lijepi Tudorov pogodak zapalio je Torcidu koja ni ovaj put, za razliku od bijelih, nije “šepala”. U spektakularnom ozračju izdržao je Hajduk sve padove u 90 splitskih minuta, posebno nakon pogotka Cicura za 1:1. Hajdukov trener Marijan Pušnik priznao je da njegova momčad nije izgledala dobro. Najavio je krv i znoj svojim klincima, a potom ih nakon trijumfa pozvao na pivo u grad. Splitski sraz iz lože je gledao i Zoran Vulić, hrvatski trener koji se nedavno sa Sheriffom okrunio prvakom Moldavije. – Uvijek kada prođete, to je sjajno, nogomet se danas igra za prolazak. Nije važno što Hajduk još nije uštiman. Od te istine ne treba bježati. Pred Pušnikom je velik posao, no na dobrom je putu – istaknuo je Vulić i dodao: – Pušnik je s medijima uspostavio koheziju. On najbolje zna koliko mu je potrebno da pronađe klik s momčadi kao i navijačima. Hajduk se prethodnih sezona mučio i ispadao protiv ovakvih momčadi, no sada je uspio i to je najvažnije. No, treba naglasiti da ovom projektu treba dati vremena. Osvrnuo se i na neuobičajen diskurs slovenskog trenera. – Ovo je nešto novo u Hajduku. On ima poseban refleks. Sviđa mi se što brani instituciju kluba i to tako treba biti. No, neke stvari moraju ostati unutar institucije kluba. A kako Vuliću izgleda ova momčad bijelih? Bijelima treba vrijeme – Igra nije bila lijepa za oko i to smo svi vidjeli. Jer, dosta je mladih igrača. Ovoj momčadi potrebno je vrijeme. Nakon trijumfa u moldavskom prvenstvu Vulić se odmara u Splitu, ali kaže: – Trener je uvijek spreman s koferima. Moldavija me psihički umorila, tako da mi je trebao odmor. No, naravno da sam spreman za novu priču. 