Trener Manchester Uniteda Jose Mourinho izostavio je s popisa igrača koji kandidiraju za Europsku ligu Bastiana Schweinsteigera, nastavivši tako s njegovom marginalizacijom u klubu.  Schweinsteiger je potpisao trogodišnji ugovor s Unitedom prošle godine kada je napustio Bayern, ali nije uspio naći mjesto u momčadi otkako je ovo ljeto Mourinho na klupi zamijenio Louisa van Gaala. Odigravši samo 18 utakmica u engleskom prvenstvu prošle sezone, 32-godišnji Schweinsteiger, koji se oprostio od reprezentacije, trenira s pričuvnom momčadi nakon što je Mourinho kazao da će mu biti teško ponovno zaigrati za prvu momčad.  Mourinho je na popis od 27 igrača koji konkuriraju za utakmice Europe lige stavio tinejdžere Timothyja Fosu-Mensaha i Axela Tuanzebea. ManU je u skupini A s Feyenoordom, Fenerbahčeom i Zoryom Luhansk, a prvu utakmicu igra u Rotterdamu 15. rujna.  Schweinsteiger je odigrao zadnju utakmicu u dresu njemačke reprezentacije u srijedu u Moenchengladbachu gdje je Mannschaft slavio sa 2-0 u prijateljskom susretu protiv Finske. 