Supredsjednik engleskog nogometnog prvoligaša West Ham Uniteda David Gold izjavio je kako njegov klub nema namjeru prodati francuskog reprezentativnog veznjaka Dimitrija Payeta za manje od 50 milijuna funti. "Ne želimo ni čuti za bilo kakvu ponudu ispod 50 milijuna funti, a i one veće ne bi bile dobrodošle jer bismo željeli zadržati sve naše najbolje igrače. Dimitri je naš ključni igrač, momčad gradimo oko njega i zato nije na prodaju. On se snašao u Londonu sa svojom obitelji, navijači ga obožavaju, a i selimo se na Olimpijski stadion. Učinili smo sve kako bismo ga zadržali i nadam se da će to biti dovoljno da ostane", rekao je Gold. Payet je prošle sezone postigao 12 pogodaka za West Ham, dok je na netom završenom EURU u dresu Francuske bio strijelac triju golova te je uvršten u idealnu jedanaestoricu prvenstva. Svojim igrama privukao je interes Chelseaja, Manchester Cityja i Paris SG-a. 