Pogled na ljestvicu najboljih strijelaca Prve HNL djeluje zabrinjavajuće za naš nogomet. Među sedmoricom najefikasnijih samo je jedan Hrvat, i to tek na diobi petog mjesta – Gabrijel Boban iz Zagreba s osam pogodaka u 22 prvenstvena kola. Rekordan broj stranaca Ljestvicu najboljih topnika HNL-a pak predvodi Makedonac Nestorovski (Inter) sa 13 pogodaka, a slijede Slovenac Bezjak (Rijeka), Čileanac Fernandes (Dinamo) i Sarajlija Hodžić (Dinamo) sa 11 golova. Makedonac Ejupi iz Slaven Belupa zabio je isto golova (8) kao i spomenuti Boban, dok je na sedmom mjestu Albanac Balaj iz Rijeke. Da hrvatska trenutačno nema klasnog napadača u Prvoj HNL, najbolje opisuje reakcija našeg legendarnog trenera Stanka Poklepovića. – Tko je najbolji hrvatski napadač u HNL-u? Samo malo da razmislim... Pa, ovako, od prve mi baš nitko ne pada na pamet – rekao je Špaco i dodao: – Ljudi iz hrvatskih klubova češće dovode napadače iz inozemstva jer im je tako lakše, no mislim da je to krivi put. Sigurno i u Hrvatskoj ima mladih talentiranih napadača, ali za to treba provesti selekciju, a onda i vjerovati u tog igrača i dati mu šansu. Mladog napadača treba brusiti od 14. godine. Nažalost, i mlade selekcije pokazuju da nam je pozicija klasičnog napadača najdeficitarnija. Iz generacije “Čile 2015” imamo odlična krila (Brekalo i Lovren), odličnog veznjaka (Moro), beka (Sosa), stopere (Soldo i Kalaica), golmana (Šemper), no nedostaje baš vrhunski napadač. – Nadam se da je ova sezona ipak izuzetak, da su stranci iskočili, no da ćemo već iduće godine u HNL-u imati hrvatskog golgetera – kaže Poklepović. Ne dogodi li se pak nešto senzacionalno u nastavku ovoga prvenstva, dobit ćemo tek četvrtog stranca najboljeg strijelca u 25 sezona HNL-a. Prije su do te titule dolazili samo Albanac Ardian Kozniku (1992. u dresu Hajduka), Brazilac Eduardo da Silva (2006./07., Dinamo) te Crnogorac Fatos Beqiraj (2011./12.). Na poziciji napadača u Hrvatskoj najviše je stranaca, no broj inozemnih nogometaša raste i na svim drugim pozicijama. Ove sezone u HNL-u je rekordnih 25 posto stranaca. Lokosi s najmanje stranaca Značajan rast događa se iz godine u godinu. U sezoni 2012./13. bilo ih je 16 posto, potom 17 posto pa 24 prošle sezone te sada 25. Najviše stranaca ima Dinamo – čak 50 posto (14 od 28), a slijedi Rijeka sa 42 posto stranaca te Hajduk i Istra sa 39 posto. Najmanje je pak stranaca u Lokomotivi, svega 9 posto (3 od 33). – Stranaca je svakako previše, ali nažalost, takvo je današnje nogometno tržište. I protiv toga se teško boriti – zaključio je Poklepović. >>Najuporniji su veslači i karatašice, najljeniji nogometaši Ljestvica strijelaca:  Nestorovski (Makedonija, Inter) 13 Bezjak (Slovenija, Rijeka) 11 Fernandes (Čile, Dinamo) 11 Hodžić (BiH, Dinamo) 11 Ejupi (Makedonija, Slaven Belupo) 8 G. Boban (Hrvatska, Zagreb) 8 Balaj (Albanija, Rijeka) 7   U zagradi su zemlja iz koje napadač dolazi te klub za koji igra u Prvoj HNL 