Bivši dopredsjednik HNS-a Ivan Brleković pozvao je predsjednika Davora Šukera da pokaže koliko je novca potrošio na putovanja tijekom mandata na mjestu čelnog čovjeka nogometnog saveza. Brleković je u intervjuu za tjednik Max! izjavio da je "čuo da je Šuker u Americi potrošio 300 tisuća kuna na račun HNS-a", na što je Šuker najavio tužbu. Evo što o tome kaže Brleković. – Prenio sam glas ljudi koji su zabrinuti i razočarani njegovom rastrošnošću. Ovo je bio glas protiv rastrošnosti predsjednika HNS-a. Mislim da bi bilo pošteno prema hrvatskoj javnosti da pokaže podatke o tome koliko je novca u ove tri godine potrošeno za njegova inozemna i tuzemna putovanja. I neka nam onda javnost sudi – rekao je Brleković za HTV i dodao: – S druge strane klubovi grcaju u siromaštvu i dugovima. Doslovno nemaju za šalicu toplog čaja i toplu vodu nakon utakmice. Hoće li Šuker ostati na mjestu predsjednika HNS-a? – Ostavku iz moralnih razloga sigurno neće dati, a današnja sjednica HNS-a pokazuje da neće biti smijenjen. Kada bi se njega pokušalo smijeniti, krenula bi lavina koja bi možda pomela i mnoge druge. HNS je čvrsta i monolitna organizacija i samo jednom promišljenom akcijom državnih tijela može doći do nekih promjena. >> Vrbanović: HNS nije fantomska organizacija, to je odvratna objeda!