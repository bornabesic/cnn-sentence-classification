– Rekao sam ti – tim se riječima na postolju i s peharom u ruci Lewis Hamilton obratio Sebastianu Vettelu nakon što je osvojio Veliku nagradu Kine. – U Melbourneu sam nakon kraja utrke osjećao strašnu bol zato što nisam pobijedio, ali rekao sam Sebu da se vraćam u sljedećoj utrci i da ću ga uloviti – objasnio je Lewis. I ulovio ga je. Britanac koji je bio u vodstvu od početka do kraja utrke šesti je pole position u Kini bez problema pretvorio u petu pobjedu, prvu ove sezone i 54. u karijeri. Iza sebe je ostavio Sebastiana Vettela u Ferrariju i dva Red Bullova vozača, Maxa Verstappena i Daniela Ricciarda. To što nije uspio osvojiti prvu utrku u Melbourneu Hamiltona, izgleda, još više potiče, a i ova ga nova sezona jako veseli. Bolidi su izgledali bolje – To će biti jedna od najneizvjesnijih, ako ne i najneizvjesnija borba za naslov koju sam doživio – rekao Lewis Hamilton i dodao: – Veselio sam se ovoj utrci, a još više drugima koje uskoro dolaze. Ferrari je učinio fantastičan posao. Obojica smo gurali, pritiskali i razmjenjivali vrijeme po krugu. Uživali smo jer je bila bliska borba i bolidi su izgledali bolje i ugodnije je bilo voziti. Stvarno se veselim novim bitkama s njim. No, nije Hamilton jedini koji se veseli sjesti u bolid i boriti se za novi naslov, Vettel je jednako “gladan”, pogotovo nakon što je pobjedu okusio u Australiji, ali sada u Šangaju smatra da nije imao sreće s trenutkom izlaska sigurnosnog automobila nakon što je neposredno prije toga promijenio gume. – Postalo mi je jasno da se intermedia gume jako troše, znao sam da je staza na nekim dijelovima suha i bio sam sretan što mogu preuzeti rizik, ali nakon toga izašao je sigurnosni automobil i osjetio sam da su gume za suho puno brže pa sam izgubio nekoliko pozicija. Tko pobijedi u utrci, pobjedu i zaslužuje. Lewis je odradio najbolji posao iako smo bili pomalo nesretni sa sigurnosnim automobilom. Tko zna, utrka mi je nakon toga bila teža nego njemu. Pokušao sam ga sustići znajući da će biti teško, ali na temelju vremena po krugu zaključili smo da nam treba više od pola sekunde po krugu da ga sustignemo – rekao je Sebastian nakon utrke, prenosi maxf1. Uvjeti u Kini nisu bili obećavajući, spominjalo se i odgađanje utrke zbog vremenskih uvjeta, ali do toga nije došlo. Kiša je prestala padati kada su vozači počeli startati, a za iznenađenje se pobrinuo Max Verstappen koji je odvozio do postolja iako je startao sa 16. pozicije. Odlični Verstappen – Bilo je izazovno, ali uživao sam. Mislim da sam prestigao devet vozila u prvom krugu, tako da je to bila vrlo dobra utrka za mene! Nisam učinio mnogo u kvalifikacijama tako da nisam očekivao da ću završiti na postolju, pogotovo nakon što sam startao 16. – zaključio je Verstappen. A nakon Velike nagrade Kine, treća etapa Svjetskog prvenstva u formuli 1 vozi se 16. travnja na 308.238 kilometara dugoj stazi u Bahreinu. >>Ovo su najseksi 'trofeji' najvećeg ženskara u svijetu formule 1: I utrke mu traju dulje od veza 