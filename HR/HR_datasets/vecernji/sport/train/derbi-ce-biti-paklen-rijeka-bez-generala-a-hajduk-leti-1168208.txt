Kaže ona stara da je najlakše biti general poslije bitke. Još je teže kad ostaneš bez generala prije bitke. Rijekin “general” Franko Andrijašević, najbolji strijelac HNL-a zajedno sa Soudanijem, zbog žutog kartona u utakmici protiv Lokomotive propustit će veliki jadranski derbi s Hajdukom u subotu, a cijeli će ovaj tjedan proteći u iščekivanju tog dvoboja. Premalo igrača u završnici Derbi će biti paklen, i zbog velike serije zahuktalog Hajduka čiji navijači jedva pamte zadnju seriju od pet uzastopnih pobjeda, i zbog događanja u posljednjem obračunu u Poljudu, i zbog situacije u kojoj se lider prvenstva nenadano našao. Izostanak Andrijaševića svakako je težak udarac za trenera Matjaža Keka, no možda je to prilika i da se malo promiješaju karte. Iako je Rijekina automat-igra s udarnih 11 koje i ptice na grani otpjevati znaju kroz prvenstvo razvijena do savršenstva, nakon 32 kola tako teške utrke s Dinamom i najbolje se stvari istroše, što je Tokićeva Lokomotiva znala kazniti. – Bilo je teško. Premalo nas je bilo u završnici, pogotovo to drugo poluvrijeme. I kad bi došao “balun” do boka, samo bismo dvojica bila na centaršutu. Možda da nas je bilo više, pa da netko naleti na odbijenu loptu. Utakmica nikakva, ni mi ni oni, sve neko nabijanje. Presudio je taj detalj – počeo je Andrijašević, tragičar prvog poraza Rijeke nakon 396 dana. Počinje li ovime Dinamov preokret? Dogodi li se, ovaj će vam poraz u Kranjčevićevoj biti ključan... – Moramo nastaviti svojim putem. Svi znamo da nije bilo dobro, ali još su četiri utakmice do kraja. Pet bodova prednosti još je tu. Zašto bismo spuštali glave? I dalje ovisimo sami o sebi. Pribojavate li se da vam Hajduk napravi ono što je nedavno Dinamu u Maksimiru? – Mi prvo moramo dobro analizirati ovo što nam se dogodilo. Što vam je Kek rekao? – Ne mora nam ništa reći. Znamo mi da nismo bili na razini. Moramo biti pametni i izvući pouku. Je li poljuljano samopouzdanje? – Mislim da nije. Svi smo čak i mirni. Nismo očekivali poraz, ali imamo derbi na Rujevici. Dečki će dati maksimum. Hajduk se jako digao u formi... – Da, čuo sam da je bilo 5:1 protiv Osijeka. Neki kažu da je, neki da nije Iako je najbolji igrač Rijeke ove sezone, Andrijaševića baš prati zla kob u posljednjim trenucima utakmica. Maksimirski derbi s Dinamom propustio je jer je u Koprivnici nakon posljednjeg zvižduka isključen zbog prigovora. Na Rujevici ga je protiv Dinama Lešković rukama “spustio na pod” u šesnaestercu, no Zebec je ostao nijem. Sad ga je Križarić kaznio za lovljenje Rrahmanija... – Napravio sam očito nespretno taj penal. Moram vidjeti snimku. Učinilo mi se da sam ga u zadnjem trenutku, sekundu prije pada pustio, ali eto... Sudac je pokazao na jedanaesterac, mada što smo komentirali... U dva-tri navrata naši su igrači povučeni pa ništa. Ne znam, neki suigrači govore da je, neki da nije. Kad je tako, onda je Riječanima najbolje i ne misliti o tome. Igra im uoči Hajduka mora biti puno veća briga. Prvi su put ostali bez prave prilike za gol. 