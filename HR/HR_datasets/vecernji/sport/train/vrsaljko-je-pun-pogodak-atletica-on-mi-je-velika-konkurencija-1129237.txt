Španjolski nogometni reprezentativac i desni bek Atletico Madrida, Juanfran Torres (31), rekao je kako mu je hrvatski reprezentativac Šime Vrsaljko (24) velika i zdrava konkurencija na toj poziciji. – Šime je veliki igrač. On je veliki pogodak kluba. Mlad, snažan, brz… Istina je da u njemu ovdje imam jaku konkurenciju, ali jednu zdravu konkurenciju – rekao je u razgovoru za internetsku stranicu Atlético Madrida. – Odmah se prilagodio i shvatio što je to Atletico Madrid. On je veliko pojačanje te će zajedno sa mnom dati veliki doprinos – dodao je Juanfran koji za crveno-bijele iz Madrida igra od 2011. godine. – Teško je opisati osjećaj kada izađeš na travnjak stadiona Vicente Calderón. Osjećaš se važnim, s ogromnom odgovornošću zbog svih onih koji nas bodre, pomažu nam, koji se tako vesele kada pobjeđujemo – rekao je. – Volio bih da svi naši navijači mogu osjetiti te trenutke. Nadam se da ću moći uživati u tom osjećaju do kraja karijere. Vrsaljko je od ljetošnjeg dolaska iz talijanskog Sassuola u novom klubu ukupno sakupio 180 minuta. U četvrtom kolu igrao je u pobjedi od 5-0 nad Sportingom iz Gijóna, a prije dva tjedna igrao je u Ligi prvaka protiv ruskog Rostova koji je Atlético pobijedio s 2-1. Prije toga je uglavnom bio na tribini ili klupi. Juanfran je istovremeno odigrao 1170 minuta uključujući tri utakmice Lige prvaka. Premda se u talijanskim i španjolskim medijima pojavila informacija da su talijanski klubovi Juventus, Milan i Napoli zainteresirani za hrvatskog reprezentativca, koji je prošle sezone bio jedan od boljih braniča talijanske lige, Vrsaljko je poručio da razmišlja samo o Atléticu s kojim ima ugovor do ljeta 2021. godine.  U subotu Atlético i Real Madrid igraju gradski derbi na Vicente Calderónu, prvi nakon finala Lige prvaka u svibnju kada je tijekom jedanaesteraca Juanfran promašio s bijele točke, a Real Madrid došao do naslova prvaka Europe. – To što se dogodilo u Milanu je rana koju ću zauvijek nositi. Sada sam drukčiji igrač. Puno sam radio na psihologiji – rekao je Juanfran u četvrtak, gostujući na radijskoj postaji COPE. – Bude li dosuđen penal… izveo bih ga – istaknuo je. Utakmica na stadionu Vicente Calderónu, pod čijom tribinom protječe rijeka Manzanares, vjerojatno će biti posljednji gradski derbi odigran ondje. Iduće godine, naime, Atletico se seli na novi stadion. – Bit će to posljednji derbi na Calderonu i zato poseban za nas. Osjećamo da ćemo pobijediti. Samo o tome razmišljamo – rekao je Juanfran. Četvrtoplasirani Atlético zaostaje šest bodova u prvenstvu za vodećim Real Madridom. 