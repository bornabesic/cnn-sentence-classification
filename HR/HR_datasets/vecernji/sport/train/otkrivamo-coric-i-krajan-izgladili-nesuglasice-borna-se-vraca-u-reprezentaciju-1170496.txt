Borna Ćorić (20) vraća se u hrvatsku tenisku reprezentaciju! Rezultat je to njegovog današnjeg sastanka s izbornikom Željkom Krajanom. Dvojac se poslije podneva našao u hotelu Panorama u Zagrebu, te izgladio sve nesporazume. Dan prije Borna je za medije rekao: - Imamo neke nesuglasice koje se moraju riješiti, koje me smetaju. Dok se to ne riješi, neću igrati.  Srećom, stvar je izglađena već 24 sata nakon te izjave, i Borna će biti na raspolaganju za težak meč u rujnu u Kolumbiji, kada će Hrvatska pokušati izboriti ostanak u Svjetskoj skupini. Ćorić nije želio govoriti o pozadini događanja tijekom finalnog dvoboja u Areni, kad ga je Krajan izostavio iz nominirane četvorice igrača i umjesto njega u posljednji tren ubacio Franka Škugora. No, sada to više nije ni bitno, glavno da se Borna vratio, a Hrvatska je tako dobila veliko pojačanje za meč s Kolumbijcima.  Ćorić je pokazao zrelost, jer prešao je preko nekih stvari koje su ga s pravom smetale, a bilo bi zaista glupo da smo ostali bez igrača koji će još dugo, dugo godina biti oslonac naše reprezentacije. A u tandemu s Čilićem sigurno će se u narednim godinama boriti i za salataru.  