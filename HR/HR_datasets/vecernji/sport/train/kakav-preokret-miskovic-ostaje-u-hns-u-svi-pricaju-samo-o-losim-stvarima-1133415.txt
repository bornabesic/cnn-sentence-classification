Nakon derbija Dinama i Rijeke, predsjednik kluba s Rujevice Damir Mišković bio je iznimno ljutit zbog suđenja pa je dao ostavku na sve funkcije u HNS-u, što se mnogima učinilo ishitrenim. - Zahvaljujem Vučemiloviću i svim njegovim kolegama koji su dijelili pravdu na utakmici u Maksimiru. Podnosim ostavku na mjesto dopredsjednika Hrvatskog nogometnog saveza, na sve funkcije u nogometnoj organizaciji. O svojoj sam odluci obavijestio i predsjednika HNS-a, Davora Šukera, rekao je tada Mišković. Međutim, dogodio se preokret i ipak ostaje u HNS-u, što je danas potvrdio. Tvrdi da je njegova ostavka uvjetna i da će ostati, ali je postavio uvjete. - Nije ovo nikakav rat između Rijeke i HNS-a. Nitko ne priča što smo dobroga napravili za hrvatski nogomet u zadnje tri godine, svi izdvajaju samo loše stvari. Sudačka organizacija treba se reorganizirati. To je moj najveći cilj. Dogovorio sam se s Vrbanovićem da je to moj uvjet za ostanak u HNS-u ili ćemo svatko svojim putem, rekao je Mišković za Radio Rijeku pa dodao: - Derbi na Maksimiru bio je pravi derbi, to je bilo ono što je lijepo. Naravno, ima i stvari koje nisu bile lijepe. Neću pričati o sucima jer to ne radim, ali definitivno nisu bili na nivou. 