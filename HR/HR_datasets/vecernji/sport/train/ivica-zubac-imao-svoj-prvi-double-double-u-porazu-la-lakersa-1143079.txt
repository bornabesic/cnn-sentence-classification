Ivica Zubac je sinoć upisao svoj prvi 'double-double' u NBA zabivši 11 koševa i ugrabivši 13 skokova u porazu Los Angeles Lakersa (121:127) od Denver Nuggetsa, dok je Bojan Bogdanović u porazu svojih Brooklyn Netsa (109:119) od Toronto Raptorsa zabio 11 koševa.  LA Lakers su izgubili kod kuće sa 121:127 od Denver Nuggetsa iako su uspjeli nadoknaditi zaostatak od čak 19 razlike u zadnjoj četvrtini. Ivica Zubac je igrao 26 minuta, to mu je najdulja minutaža u NBA, i to je dobro iskoristio. Zabio je 11 koševa i ugrabio 13 skokova uz jednu asistenciju i tri bloka.  Nikola Jokić je predvodio Nuggetse sa 29 pogodaka, 15 skokova i tri bloka, a u trećoj je četvrtini zabio 15 koševa i u tom dijelu utakmice Los Angeles zaostaje 17 koševa. Denver (17-23) je na kraju prve četvrtine vodio sa 40-26 i nakon toga nisu više ni jednom gubili. Međutim Lakersi (15-31) se bude u zadnjoj četvrtini, rade seriju od 11-2 i smanjuju vodstvo Denvera na 116:114 oko tri minute do kraja. Gotovo dvije minute do kraja Jordan Clarskon pogađa tricu i smanjuje zaostatak na jedan koš. No, Denver se opet brzo odvaja na pet koševa. Williams je utakmicu završio sa 24 koša za Lakerse, a Nick Young je dodao 22. Zubac, kojem je ovo tek 11. NBA utakmica, double-doubleu je dodao i jednu asistenciju te tri bloka.    Toronto Raptors su u New Yorku sa 119:109 bili bolji od Brooklyn Netsa. Iako je Toronto poveo na početku utakmice zahvaljujući seriji od 11-0, zbog loše obrane Netsi preuzimaju kontrolu nad utakmicom i vode s tri razlike na kraju prve četvrtine. Na kraju prvog poluvremena Netsi još uvijek imaju prednost od tri koša. No treća četvrtina donosi nove Raptorse, nadigrali su Brooklyn sa 34-24 i vode sa sedam razlike na početku zadnje četvrtine zahvaljujući šutu iz igre od 67 posto. Najbolji strijelac Raptorsa bio je DeMar DeRozan sa 36 pogodaka, 11 skokova i šest asistencija. Bogdanović je odigrao 20 minuta za Brooklyn i uz 11 koševa ugrabio je tri skoka te tome dodao jednu ukradenu loptu. Amerikanac s hrvatskom putovnicom Justin Hamilton je u 13 minuta ubacio devet koševa te upisao pet skokova i jednu asistenciju.  Najučinkovitiji kod Netsa bio je Brook Lopez sa 28 pogodaka. Rezultati:  Miami - Houston 109:103,  Brooklyn - Toronto 109:119, Chicago - Dallas 98:99 San Antonio - Minnesota 122:114 LA Lakers - Denver 121:127 