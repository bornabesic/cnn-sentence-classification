Više od tisuću ruskih sportaša koji su se natjecali u ljetnim, zimskim i paraolimpijskim sportovima sudjelovalo je ili je imalo koristi od prikrivanja pozitivnih dopinških testova pod okriljem države, objavila je u petak Svjetska antidopinška agencija (WADA) navodeći drugi dio izvješća kanadskog sportskog odvjetnika Richarda McLarena. U tom drugom dijelu izneseno je više detalja o razrađenoj mreži dopinga u Rusiji, uz znanje države. U izvješću se navodi kako je postojalo sustavno prikrivanje pozitivnih rezultata koje je dorađeno do olimpijskih igara 2012. u Londonu te na svjetskom atletskom prvenstvu 2013. i na zimskim olimpijskim igrama 2014. u Sočiju. Pozitivni dopinški rezultati bili su ustanovljeni u više od 30 sportova, uključujući i nogomet. U izvješću se navodi kako je tehnika zamjene uzoraka urina korištena u Sočiju postala redovita praksa moskovskog laboratorija koji je radio s vrhunskim sportašima. Također, McLaren kaže u svom izvješću da su četiri ruska osvajača zlatnih medalja iz Sočija imala uzorke urina s fiziološki nemogućim razinama soli, dok za 12 ruskih osvajača medalja postoje dokazi da su varali s bocama koje su sadržavale njihov uzorak urina. "Sada možemo potvrditi prikrivanje koje je trajalo od 2011. godine, ako ne i ranije, i nastavilo se i nakon ZOI-ja u Sočiju. Riječ je o prikrivanju koje se razvilo iz nekontroliranog kaosa u institucionaliziranu i discipliniranu urotu s ciljem osvajanja medalja", kazao je McLaren na konferenciji za novinare održanoj u petak. "To je prikrivanje s kakvim se prije nismo susreli. Drugi dio izvješća donosi dokaze o porastu broja sportaša koji su sudjelovali u tome kao i o rasponu urote i prikrivanja. Raspolažemo dokazima koji otkrivaju da je više od 500 pozitivnih rezultata prijavljeno kao negativno, uključujući i rezultate nekih dobro poznatih elitnih sportaša čiji su pozitivni rezultati odmah bili krivotvoreni", dodao je.   McLaren ističe da je Rusija osvojila 24 zlatne medalje, 26 srebrnih i 32 bronce na Olimpijskim igrama u Londonu 2012. i da ni jedan ruski sportaš nije bio pozitivan. "No, ruska je reprezentacija kompromitirala OI u Londonu kao nitko nikada prije, u obimu koji vjerojatno nikada neće biti potpuno razotkriven", kazao je kanadski odvjetnik. "Želja za osvajanjem medalja nadrasla je njihov kolektivni i etički kompas te olimpijske vrijednosti fer-pleja. Godinama su Rusi, a da se za to nije znalo, varali na sportskim natjecanjima. Treneri i sportaši igrali su drukčiju igru. Navijači i gledatelji bili su prevareni i vrijeme je da se to zaustavi." U originalnom McLarenovu izvješću koje je objavljeno u srpnju razotkriveno je da je moskovski laboratorij prikrio stotine pozitivnih dopinških testova u mnogim sportovima uoči ZOI-ja u Sočiju, a nakon toga je uslijedila zabrana nastupa na OI u Rio de Janeiru za dio ruskih sportaša. >> IAAF pred velikim skandalom: Ruskim dopingiranim sportašima obećavana je zaštita u zamjenu za mito? 