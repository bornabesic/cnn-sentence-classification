Zlatan Ibrahimović (34) potvrdio je ono o čemu se nagađalo – njegov novi klub je Manchester United. "Vrijeme je da svijet sazna. Moja iduća stanica je Manchester United", napisao je Ibrahimović koji je na Euru odigrao posljednju utakmicu za Švedsku. Šveđanin je u posljednjih deset sezona čak devet puta postajao prvak, s Ajaxom, Interom, Barcelonom, Milanom i PSG-om, dok su mu dvije titule s Juventusom oduzete zbog afere Calciopoli. Posljednje četiri godine proveo je u Parizu i ovoga je ljeta postao slobodan igrač. Manchester United još nije potvrdio ovaj transfer, a očekuje se da će to napraviti nakon što Zlatan obavi liječnički pregled. Crveni vragovi muče se posljednjih godina, protekle sezone su završili peti u Premiershipu i ostali bez plasmana u Ligu prvaka. Dodajmo i da legendarni Velšanin Ryan Giggs (42) napušta Old Trafford nakon što je u Manchester Unitedu proveo 29 godina. Za to je vrijeme odigrao 963 utakmice, osvojio 35 trofeja, a posljednje dvije sezone bio pomoćni trener. Giggs se nadao da bi, nakon što je asistirao Davidu Moyesu i Louisu van Gaalu, mogao dobiti priliku samostalno voditi momčad. Međutim, vodstvo kluba angažiralo je Josea Mourinha koji će dovesti svoje pomoćnike. Giggsu je zbog toga ponuđeno da bude veza između prve momčadi i mlađih kategorija, što je on odbio i odlučio krenuti svojim putem. Time to let the world know. My next destination is @manchesterunited #iamcoming 