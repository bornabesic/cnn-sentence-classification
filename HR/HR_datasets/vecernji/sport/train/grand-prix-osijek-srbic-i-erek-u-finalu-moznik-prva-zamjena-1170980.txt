Hrvatski gimnastički reprezentativci Ana Đerek na tlu i Tin Srbić na preči izborili su nastupe u finalu Grand Prix Osijek Žito Challenge kupa i tako pridružili Robertu Seligmanu i Matiji Baronu (konj s hvataljkama) te Tijani Tkalčec i Emi Kajić (preskok), koji su mjesto u finalima zaslužili u četvrtak. Hrvatske gimnastičarke i gimnastičari će tako na najdražem natjecanju Svjetskog kupa u borbu za odličja ući sa šest aduta, a mogao bi im se pridružiti i sedmi, bivši europski prvak na preči Marijo Možnik, koji je prva zamjena za finale. Tin Srbić je baš kao i prije tjedan dana na Svjetskom kupu u Kopru bio najbolji u kvalifikacijama preče, skupivši 14,200 bodova. "Zadovoljan sam kvalifikacijama. Jako dobro sam napravio vježbu, ali znam ja to i bolje. Nadam se da ću to pokazati u nedjelju u finalu. Očekujem tamo bolju vježbu i borbu za medalje. Nadam se i za zlato, kao i prošlog vikenda u Kopru. Mislim da to mogu, pogotovo pred domaćom publikom. I prošle godine je bilo super, osvojio sam broncu, ali nadam se ove godine i još boljoj atmosferi, ali i još sjajnijoj medalji", izjavio je Tin koji je na svakom od osam posljednjih turnira Svjetskog kupa bio u finalu, a osvojio čak šest medalja. Dvostruki osječki pobjednik, iz 2010. i 2014. godine, vjerojatno neće imati priliku povećati kolekciju medalja. Marijo Možnik završio je kao deveti (13,600), a iz finala ga je izgurao posljednji natjecatelj u kvalifikacijama, Mađar David Vecsernyes. "To je gimnastika, to je sport. Na žalost, ove godine nema finala za mene. Napravio sam jednu grešku u sredini vježbe i ona me koštala ulaska u finale. S druge strane, drago mi je da je Tin Srbić opet pokazao konstantu, vrhunski rezultat, zato pozivam sve da dođu gledati njega u nedjelju. I ja ću biti njegov navijač", poručio je Možnik. Naša najbolja gimnastičarka, Ana Đerek, u nedjelju će se boriti za postolje na parteru nakon što je danas bila sedma (12,500), dok je na gredi završila kao deseta (12,500), druga rezerva za finale. U kvalifikacijama partera naša druga predstavnica, Ana Pošćić, bila je 19. sa 11,100 bodova. "Bilo je nekoliko greškica na parteru, ali bolje je da ima mjesta za ispraviti, za poboljšati u finalu. Ja sam sva svoja očekivanja ovdje stavila na parter, jer, od grede je nerealno imati neka očekivanja. Greda je uvijek lutrija. Nju natječem, pa ako bude dobro - super, ako ne, nema veze. Ali, zato sam na parteru konkurentna. Baš se veselim nastupiti u nedjelju pred punom dvoranom", rekla je Ana. Najbolji ženski parter odradila je Brazilka Flavia Saraiva (13,500), a gredu višebojska viceprvakinja Europe, Mađarica Zsofia Kovacs (13,300). Prva zvijezda Osijeka, olimpijski pobjednik na karikama iz 2012. i srebrni 2016., Brazilac Arthur Zanetti, uvjerljivo je odradio kvalifikacije (14,900), dok je najbolji preskok imao Izraelac Andrej Medved (14,575).