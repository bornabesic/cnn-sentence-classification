"Upravni odbor je jednoglasno donio odluku da se ne izglasa daljnje povjerenje izborniku Željku Babiću, koordinatoru za muški rukomet Ivanu Baliću i cjelokupnom stručnom stožeru reprezentacije", izjavio je predsjednik Hrvatskog rukometnog saveza Tomislav Grahovac nakon dvosatnog sastanka održanog u utorak u Zagrebu, a kao glavni razlog za ovu odluku naveo je nezadovljstvo vođenjem reprezentacije. Prema riječima predsjednika HRS-a porazi od Norveške u polufinalu te Slovenije u borbi za broncu, doživljeni u dramatičnim okolnostima, čime je Hrvatska ostala bez odličja, nisu bili razlogom za ovakvu odluku Upravnog odbora. "Mislim da je polufinale jako dobar rezultat. Nije polufinale, ni rezultat, razlog za neizglesavanje nepovjerenja. Najveći problem, od prvog natjecanja u Poljskoj, pa zaključno s ovim natjecanjem u Francuskoj, bile su neke loše stvari u vođenju reprezentacije. To je osnovni razlog zašto je došlo do izglasavanja nepovjerenja, a nisu se stvari odvijale na bolje preko Herninga, Rija pa, evo, sada do Francuske", izjavio je Grahovac te dodao: "Ovo što sam rekao da su bile neke nedosljednosti u vođenju, bilo je dovoljno Upravnom odboru da ne izglasa povjerenje. Ne pričam o struci, pričam o nekim stvarima koje su se događale u vođenju reprezentacije. Nismo imali puno vremena. Svega je deset mjeseci do Europskog prvenstva u Hrvatskoj i smatramo da se na ovakav način više nije moglo." Grahovac je istaknuo još jedan razlog za izglasavanje nepovjerenja Babiću i njegovim suradnicima. "Hrvatski rukometni savez nije kao cilj postavio četvrtfinale. To je netko samoinicijativno postavio. Ne znam tko je to rekao. Upravni odbor nikad nije rekao da je cilj u Francuskoj četvrtfinale. Jedan od razloga zašto je Upravni odbor izglasao nepovjerenje je ta neambicioznost stožera za osvajanje medalja. Hrvatska rukometna reprezentacija je uvijek težila osvajanju medalja, a zadovoljavanje osminom finala ili četvrtfinalom, bez obzira na sve, reprezentaciji nije cilj, nego osvajanje medalja." Tako je postavljen i cilj za sljedeće Europsko prvenstvo kojem će Hrvatska biti domaćin u siječnju sljedeće godine. "Uvijek se treba težiti ka zlatu, a hoće li biti zlato, srebro ili bronca... Moraš težiti medalji. Ako ne težiš medalji, ne možeš ju ni osvojiti", rekao je predsjednik HRS-a te istaknuo da ne žali što je Upravni odbor u istom sastavu prije nešto više od tri mjeseca odbio Babićevu ostavku. "Mislim da je tada bila donijeta ispravna odluka i da je stručni stožer zaslužio da mu se pruži još jedna prilika. Međutim, ovo sve što se događalo je prevagnulo i smatramo da vođenje reprezentacije nije bilo zadovoljavajuće." Sada već bivšem izborniku i stručnom stožeru nije pomoglo što su im igrači izrazili punu podršku. "Uz dužno poštovanje prema igračima, Upravni odbor je do sada birao i razrješavao izbornika i stručni stožer pa se tako dogodilo i u ovom slučaju", izjavio je Grahovac. Upravni odbor je oformio komisiju u kojoj su Tomislav Grahovac kao predsjednik, Zoran Gobac i glavni tajnik HRS-a Damir Poljak, koji će obaviti razgovore s kandidatima za Babićeva nasljednika. "O novom izborniku odluka će se donijeti u narednih mjesec dana, kad će se obaviti razgovori sa potencijalnim kandidatima, s time da novi izbornik će imati mogućnost sam odrediti novi stručni stožer i predlagati svoje suradnike. Ima više kandidata s kojima ćemo obaviti razgovore", zaključio je predsjednik HRS-a. 