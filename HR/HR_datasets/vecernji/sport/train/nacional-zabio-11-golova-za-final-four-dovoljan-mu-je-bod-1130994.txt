U susretu 2. kola B skupine Elitne runde Futsal Cupa hrvatski prvak Nacional je Dvorani II zagrebačkog Doma sportova deklasirao njemački Hamburg 11:1 i kolo prije kraja preuzeo vodstvo na ljestvici. U drugom susretu iz ove skupine europski prvak ruska Ugra je pobijedila Araz 4:0, pa će subotnji dvoboj između Nacionala i Ugre odlučiti o putniku na Final Four. Hrvatskom prvaku će zbog bolje razlike pogodaka biti dovoljan i bod. Četiri gola zabio je Franko Jelovčić (7:18, 20:28, 22:11, 29:53), tri puta se među strijelce upisao Tihomir Novak (9:13, 28:35, 29:19), a po jedan pogodak postigli su Rok Mordej (8:51), Rafael (19:59), Luka Perić (30:33) i Silvio Toth (38:4). Jedini gol za njemački sastav zabio je Nico Zankl u posljednjoj minuti prvog dijela.  Uoči početka zagrebačkog turnira u redovima Nacionala priželjkivali su da nakon prva dva kola ostanu u borbi za prvo mjesto, no nitko nije očekivao ovako uvjerljive predstave hrvatskog prvaka. S dvije pobjede i gol razlikom 13-2, Nacional, kojeg vodi Kujtim Morina je najefikasniji od svih klubova koji nastupaju na četiri turnira Elitne runde. Odlučujući dvoboja za plasman na Final Four između Nacionala i Ugre na rasporedu je u subotu u 20.30 u 'dvojci'. Preostala tri turnira Elitne runde održavaju se u Almati, Mariboru i Lisabonu. Slovenska ekipa Brezje Maribor koju vodi hrvatski stručnjak Robert Grdović u četvrtak je poražena od češkog Chrudima 1:4 i praktički ostala bez izgleda za osvajanje prvog mjesta, jedinog koje vodi na završni turnir. 