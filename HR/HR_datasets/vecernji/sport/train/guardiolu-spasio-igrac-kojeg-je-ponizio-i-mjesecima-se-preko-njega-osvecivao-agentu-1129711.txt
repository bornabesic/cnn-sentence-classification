Manchester City slavio je u 12. kolu engleskog prvenstva u gostima protiv Crystal Palacea s 2:1, a zanimljivo je da je Pepa Guardiolu spasio igrač koji je do danas bio u njegovoj nemilosti. Naime, dva gola zabio je Yaya Toure koji je danas odigrao tek drugu utakmicu ove sezone, prvu nakon kolovoza! Toure je ispaštao zbog toga što je njegov agent javno izvrijeđao Guardiolu, kada Tourea nije prijavio za Ligu prvaka. Agenta tada nije birao riječi jer je smatrao da je Pep ponizio njegova igrača, a španjolski trener osvetio mu se preko igrača. Početkom studenog Toure je napisao javnu ispriku kako bi pokušao smekšati Guardiolu, što je očito i uspio, a povjerenje mu je danas vratio na najbolji mogući način - s dva pogotka koja su Manchester Cityju donijela tri boda i bodovno izjednačila s Liverpoolom na vrhu ljestvice. Redsi su mogli i sami biti na čelu, ali danas nisu uspjeli pobijediti u gostima protiv Southamptona. Bili su puno bolja momčad, imali posjed lopte od gotovo 70 posto, 15 puta su pucali prema golu, ali mreže se nisu tresle i završilo je 0:0. Dejan Lovren odigrao je svih 90 minuta za goste. Rezultati: Crystal Palace - Manchester City 1:2, Everton - Swansea 1:1, Southampton - Liverpool 0:0, Stoke - Bournemouth 0:1, Watford - Leicester 2:1, Manchester United - Arsenal 1:1. 