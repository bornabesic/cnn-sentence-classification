Rijeka, favorit za naslov s plus šest nakon dvadeset kola? Ako ništa drugo, ovu će sezonu barem pamtiti po briljantno ostvarenoj jesenskoj tituli, bez poraza, sa čak 12 bodova više (52-40) nego u istom razdoblju prošle sezone. No, koliku zaista težinu ima ovaj Rijekin jesenski pohod, hoće li izdržati Dinamov pritisak? - Da nije bilo ovoga Soudanijevoga pogotka, bio bih sklon vjerovati kako je Rijeka najveći favorit. Jer, da Dinamo nije slavio na Poljudu, to bi vjerojatno bilo fatalno za njegove šampionske ambicije. Ovako će nastvak prvenstva i te kako biti interesantan. Za mene je Dinamo još uvijek u prednosti; iako Rijeka ima bolju igru, plavi raspolažu većim koncentratom kvalitete – kaže bivši trener Dinama i Rijeke Miroslav Blažević. Pohvalit će rad Ivajla Peteva i neće mu zamjeriti što nije uspio smanjiti Rijeku prednost. Petev pomladio momčad - Treneru je najteže mijenjati generacije, a Petev to za sada provodi uspješno. Napravio je divan potez pomladivši momčad, na što je bio prisiljen, jer su stariji igrači, poput Machada ili Schildenfelda, doista podbacili. Dinamu je najbitnije da sada Petevu dovede jednoga kvalitetnoga, iskusnijega igrača, nebitno na kojoj poziciji, koji će valorizirati ovu mladost – dodaje Blažević. Hvalite Peteva, a što biste tek onda rekli za Keka? - Kek može podignuti spomenik svome predsjedniku Miškoviću, koji je u danima krize čvrsto stao uz svoga trenera i omogućio mu da ispolji sav svoj talent. Da je Mišković tada imalo vagao u svezi Keka, treneru ne bi bilo spasa. Ovako, postane li Kek prvak, ode on u Englesku! - zaključio je Blažević. Anketirali smo još jednoga bivšeg Rijekinoga trenera (u dva navrata) Ivana Katalinića. - Ako momčadi ostanu s ovim igračima, ako se klubovi iz donjega dijela ljestvice ne pojačaju, Rijeka bi onda imala ogromnu prednost, jer ne zaboravimo – ona u ovom prvenstvu još nije izgubila, i sve momčadi iz donjega dijela može svladati i doma i u gostima. Ključna za rasplet prvenstva bit će prva četiri kola nastavka, najprije Rijekino gostovanje u Osijeku, potom i u Poljudu. Dobije li obje te utakmice, Rijeka bi bila jako blizu prvom mjestu. A ne vjerujem da Dinamo baš može slaviti u svim proljetnim utakmicama – kaže Katalinić i dodaje: - Nije nevažno ni to što je Rijeka zasad bolja od Dinama u međusobnom omjeru, pa zbog toga njihov sraz u posljednjem kolu ne bi možda ni odlučivao o naslovu. Sjajni Andrijašević Ključne Rijekine prednosti u odnosu na plave? - Rijekina standardnost momčadi, činjenica kako se ona ne mora uigravati veliki je plus u odnosu na konkurenciju. Naravno, pod uvjetom da ne proda neke igrače. Usto, Rijeka ima Andrijaševića, čovjeka odluke na poziciji polušpice, čak po potrebi i špice, čija je forma cijelu jesen bila vrhunska. Koliko je prednost Riječana ipak tanašna i krhka, ilustrirat će primjeri iz ne tako daleke prošlosti. U veljači 1998. godine Manchester United imao je čak 12 bodova više od Arsenala i prokockao titulu, dok je u Bundesligi u polusezoni 2008./2009. jesenski prvak Hoffenheim imao čak devet bodova više od kasnijega prvaka Wolfsburga. A kakav raspored dvojica velikih suparnika imaju na proljeće? Dinamo kod kuće igra sa Slavenom Belupom, Interom, Splitom, Osijekom, Hajdukom, Cibalijom, Istrom i Rijekom, a u gostima sa Cibalijom, Istrom, Rijekom, Lokomotivom, Slavenom, Interom, Splitom i Osijekom. Rijeka ima kod kuće Lokomotivu, Slaven Belupo, Dinamo, Split, Osijek, Inter, Hajduk i Cibaliju, a u gostima Osijek, Inter, Hajduk, Cibaliju, Istru, Lokomotivu, Slaven i Dinamo.  