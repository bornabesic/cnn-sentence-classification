Hrvatski sportaši s invaliditetom prošle su godine na svim međunarodnim natjecanjima osvojili 220 medalja, od čega 88 zlatnih, 69 srebrnih i 63 brončane medalje što je 34 posto više nego 2014. godine, a razlog tomu je što je HPO u 2015. godini osigurao više nastupa za hrvatske sportaše. - Plan i program HPO-a u 2015. godini je uspješno sproveden ali i nadalje naš osnovni problemi ostaje  što naši realni izvori financiranja pokrivaju otprilike 40 posto javnih potreba u sportu osoba s invaliditetom. Zato je naše financiranje protekle godine bilo izbalansirano i vođeno u skladu s realnim mogućnostima - izjavio je u subotu na redovnoj godišnjoj Skupštini HPO-a u đurđevačkom hotelu "Picok" predsjednik HPO-a Ratko Kovačić.  Govoreći o planovima za paraolimpijsku  2016. godinu Kovačić je naveo nastavak funkcioniranje svih redovnih programa ali i realizacija sportskih projekata kao što su paraolimpijski program Rio 2016. i  paraolimpijski program Pyeong Chang 2018. - Projekti „POI Rio 2016“. i „POI Pyeong Chang 2018.  usmjereni su prema vrhunskim sportskim dostignućima i prema tom cilju su i postavljeni kriteriji, pa će na paraolimpijskim igrama u Riu nastupiti samo najbolji sportaši, odnosno oni koji imaju izgleda osvojiti neku od medalja - kazao je Kovačić. Čelnik HPO-a uputio je  kritike i na rad Mnistarstva znanosti obrazovanja i sporta jer nisu imali sluha na zahtjeve za osiguranje stabilnog i kontinuiranog financiranja sporta, a razumijevanje nije pokazano ni za utvrđivanje obvezne stope izdvajanja iz državnog proračuna i proračuna lokalne i područne samouprave za javne potrebe provođenje sportskih aktivnosti djece, mladeži i studenata, osoba s teškoćama u razvoju i osoba s invaliditetom. U svečanom dijelu sjednice podijeljena su priznanja HPO-a za uspjehe 2015. godini, koju su  za uspjehe na sportsko-rekreativnim igrama državne razine priznanja primili Krunoslav Pavlinec iz Varaždinske županije i Marina Bionda iz sportskog saveza Brodsko posavske županije, dok je priznanje za najuspješniji savez uručeno Športskom savezu invalida Koprivničko-križevačke županije. >> Hrvatski paraolimpijci osvojili pet medalja i postavili dva svjetska rekorda 