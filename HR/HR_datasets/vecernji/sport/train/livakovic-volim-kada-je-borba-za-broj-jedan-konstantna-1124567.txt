U subotnjem okršaju protiv Intera (Zaprešić, 15 sati), na Dinamovim će vratima opet biti Dominik Livaković! Nakon što je Šemper branio protiv Cibalije (dobro) i Bjelovara (loše), trener Ivajlo Petev opet će rotirati i dati priliku Livakoviću, koji je bez pravog razloga i ostao bez “jedinice”, nakon što je tri utakmice (Hajduk, Slaven Belupo, Sevilla), ili 16 dana (od 2. do 18 listopada), živio kao Dinamov prvi vratar... – Trener vratara Silvije Čavlina rekao mi je nakon Seville da se malo odmorim, da se posvetim više treningu i da će Šemper dobiti priliku – rekao nam je Livaković na početku razgovora. Jeste li bili umorni, jeste li se tako osjećali? – Ma ne... Gledajte, trener je tako odlučio, mijenjamo se na vratima i možda nije loše da obojica dobivamo podjednake prilike. To je u redu, obojica dajemo sve od sebe i na treninzima i na utakmicama, možda je to i bolje nego da je jedan od nas dvojice siguran, jer smo sad obojica stalno napeti. Ne mislite, dakle, da trener nema povjerenja u vas? – Ne, ni slučajno. Općenito imam sjajan odnos sa svim trenerima. Nekim bi vratarima bilo draže da im se kaže kako nisu u prvom planu nego da ih se ovako drži u neizvjesnosti! Vi očito ne pripadate toj kategoriji vratara... – Ha, ha... Više volim neizvjesnost nego da sam “zabetoniran” na klupi! A jeste li zadovoljni svojim obranama u tri utakmice na plavim vratima? – Načelno jesam. Tko zna, možda sam mogao kod onog gola Seville stajati malo više lijevo, ali to je pitanje trenutka, djelića sekunde... Hoćete li braniti u Zaprešiću? – Hoću, vjerojatno hoću. Još ranije mi je rečeno da ću se odmoriti dvije utakmice i onda se vraćam među vratnice. Neću biti nervozan, ne razmišljam o mogućim pogreškama, ne opterećujem se time. Ova neizvjesnost oko jedinice nije, dakle, negativno djelovala na vas? – Ne. Iskoristio sam to vrijeme za pojačani rad na treninzima, možda mi je to čak i dobro došlo, jer u ritmu utakmica srijeda-subota nema vremena za takve, jače treninge. Prije dva mjeseca bili ste nezadovoljniji nego sad, rekli ste tada, naime, da ste očekivali kako ćete biti prvi vratar... – Kad sam došao, slomio sam prst i to je utjecalo na moj status. K tome, dugo nisam bio na klupi, jer sam stalno branio u Zagrebu četiri sezone, pa mi je to u početku bilo malo čudno. Ali, i to sjedenje na klupi dobro je iskustvo... Svidjela vam se klupa!? – Ha, ha... Ma nije mi se svidjela, ali sam shvatio da moram biti strpljiv. Dinamo je od početka sezone promijenio četiri vratara – Ježina, Eduardo, Šemper i vi, ali još se ne zna tko je prvi vratar? – Trener najbolje zna kako će nas “vagati”. Očito je da i on voli kad su mu vratari stalno napeti i obojica spremna za iskušenja – kaže Livaković, osvrnuvši se i na šest bodova prednosti Rijeke. – Nije to ništa strašno, dostižna je to prednost. Iskoristili su sve naše slabosti, drže dobru formu, ali nema te forme koja može vječno potrajati! Eto, već u nedjelju Riječani gostuju u Kranjčevićevoj kod Lokomotive, lako bi tu mogli kiksati! Ići ću na tu utakmicu, navijat ću zdušno za lokose – zaključio je Dominik.  