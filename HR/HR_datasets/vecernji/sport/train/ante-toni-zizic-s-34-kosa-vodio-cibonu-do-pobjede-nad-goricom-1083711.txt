Cedevita je u susretu 13. kola Lige za prvaka rutinski stigla do gostujućeg slavlja protiv Šibenika pobijedivši 114:64. Gosti su već nakon prve četvrtine imali 18 koševa prednosti (32-14), a do kraja susreta prednost je samo rasla. Cedevitu su do 12. pobjede predvodili Miro Bilan sa 16 koševa, Luka Žorić sa 14 koševa, te Marko Arapović i Luka Bebić sa po 13 koševa. U domaćim redovima najefikasniji su bili Roko Badžim sa 17 i Domagoj Bašić sa 13 koševa. Kvarner 2010 je na Gripama pobijedio Split 79:73 i kolo prije kraja osigurao doigravanje. Riječani su uoči početka utakmice sve imali u svojim rukama i uspjeli su. Pobjeda im je osiguravala ulazak među četiri. Kvarner sada u zadnjem kolu može pobjedom protiv Cibone osigurati i fenomenalno treće mjesto. Goste su do velikog uspjeha predvodili Mauro Veljačić sa 17, Šime Špralja sa 15 i Petar Marić sa 13 koševa. Kod Splita najefikasniji su bili Ante Đugum i Henrik Širko sa po 15 koševa. Cibona je u subotu pobjedom u Trnskom i teoretski osigurala drugu poziciju za doigravanje, pa je protiv Gorice mogla igrati bez suviše stresa. 'Vukovi' su na koncu pobijedili 78:65. Najbolji igrač utakmice bio je Ante Toni Žižić sa 34 koša i 16 skokova. Dvoznamenkasti broj koševa imao je i Filip Krušlin postigavši 12 koševa. Kod Gorice najefikasniji su bili Ivan Papac sa 13 i Marko Petrović sa 11 koševa. Košarkaši Zadra su zbog neisplate plaća prijetili štrajkom, ali su ipak zaigrali i porazili Zagreb 104:87. Domaćin je odlično otvorio utakmicu i nakon prve četvrtine je imao šest koševa viška, koliko je bilo i na poluvremenu. U trećoj dionici prednost je narasla na plus 11, a u posljednjoj dionici za još još šest koševa. Kod domaćina najefikasniji su bili Ante Delaš sa 20 koševa i pet skokova, Ivan Ramljak sa 18 i Domagoj Bošnjk sa 17 koševa. Kod Zagreba najviše koševa zabili su Pavle Marčinković (22) i Luka Božić (16). Rezultati: Split - Kvarner 2010 73:79, Šibenik - Cedevita 64:114, Zadar - Zagreb 104:87, Cibona - Gorica 78:65. Na ljestvici vodi Cedevita (12-1) ispred Cibone (10-3), Zadra (7-6) i Kvarnera 2010 (7-6). Slijede Zagreb (6-7), Split (5-8), Gorica (4-9) i Šibenik (1-12). 