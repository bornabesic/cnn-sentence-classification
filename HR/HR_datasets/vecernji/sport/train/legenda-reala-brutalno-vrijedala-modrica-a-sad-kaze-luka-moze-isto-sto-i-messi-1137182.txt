Lionel Messi oduševio je svijet svojom predstavom u gradskom derbiju Barcelone i Espanyola. Argentinski čarobnjak namjestio je dva gola, a jednom se i sam upisao u strijelce. Najupečatljivija je bila njegova majstorija iz 67. minute kada se fenomenalnim driblinzima našalio s braničima gostujuće obrane, a nakon njegova udarca, Suarez je loptu pospremio u mrežu. Messi je postao hit na društvenim mrežama, video njegove čarolije brzo se proširio svijetom i svi mu se dive. Međutim, za legendu Reala to nije bilo nešto što drugi ne mogu izvesti. José María Gutiérrez Hernández poznatiji kao Guti uvjeren je da to može i Neymar, ali i igrači njegova bivšeg kluba. – Bio je to sjajan dribling od sjajnog igrača. Ali Neymar, Bale, Cristiano i Modrić isto to mogu napraviti, rekao je Guti, a nama je u svemu ovo najzanimljivije da je spomenuo i hrvatskog nogometaša, posebno ako se sjetimo njegovih riječi od prije nekoliko godina. – Ma kakav Modrić, on nije glavni igrač ni u Tottenhamu. Mislim da u svojoj karijeri nije dovoljno napravio da bi postao igrač Real Madrida. Da se mene pita, David Silva bio bi moj izbor, on je igrač za Real. Modrić nije na toj razini, ne znam zbog čega su ga doveli, rekao je Guti nakon što je Luka stigao na Bernabeu. Očito ga je naš kapetan svojim sjajnim igrama natjerao da promijeni mišljenje. 