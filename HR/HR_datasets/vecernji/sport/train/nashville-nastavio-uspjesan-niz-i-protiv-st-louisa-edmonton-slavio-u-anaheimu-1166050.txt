Hokejaši Nashvillea su kao posljednji momčad iz Zapadne konferencije NHL-a ušli u doigravanje za Stanley kup u kojem ni nakon pet odigranih utakmica ne znaju za poraz, jer su i seriju konferencijskog polufinala započeli pobjedom 4:3 u St. Louisu, a kao gost je u prvoj utakmici drugog polufinalnog slavio i Edmonton koji je sa 5:3 nadigrao Anaheim.   Prvi 'plijen' Predatorsa u ovom doigravanju bio je 'skalp' prvih nositelja i nekadašnjih prvaka Chicago Blackhawksa koje su 'pomeli' u četiri utakmice prvog kruga doigravanja, ponajviše zahvaljujući svom vrataru Pekki Rinneu, jer je u četiri utakmice u mrežu propustio samo tri pločice. St. Louis je već u prvoj utakmici uspio postići tri pogotka, ali primili su jedan više. Junacima treće gostujuće pobjede Nashvillea u ovom doigravanju postali su Vernon Fiddler i P. K. Subban. Prvi je na nešto više od pet minuta prije kraja dvoboja postigao odlučujući pogodak, a drugi je s jednim golom i dvije asistencije bio najproduktivniji igrač na ledu. Predatorsi su poveli 3:1 golovima Wilsona, Subbana i Forsberga, dok je za domaće pogodio Parayko, ali su Jaden Schwartz i Vladimir Sobotka u prvih deset minuta posljednje trećine vratili St. Louis do izjednačenja. No, 36-godišnji Fiddler je sretno i spretno provukao pločicu pokraj vratara Jakea Allena te tako donio pobjedu Nashvilleu koji nikada u povijesti nije otišao dalje od konferencijskog polufinala. Druga utakmica serije, ponovno u St. Louisu, na rasporedu je u noći s petka na subotu (2 sata iza ponoći). U Anaheimu su domaći Ducksi poveli pogotkom Ryana Getzlafa u 21. minuti, ali su gosti iz Edmontona odgovorili s tri uzastopna pogotka. Dva je postigao Mark Letestu (27, 47), a jedan Adam Larsson (49). No, samo minutu i pol poslije Anaheim je došao do 3:3 golovima Patricka Eavesa (50) i Jakoba Silfverberga (51). Ipak, Adam Larsson je svojim drugim pogotkom u 56. minuti odveo Oilerse prema pobjedi koju je potvrdio Leon Draisaitl (59) pogodivši nebranjenu mrežu.  Druga utakmica serije na četiri pobjede bit će odigrana u Anaheimu u noći s petka na subotu (4.30 sati iza ponoći). U noći s četvrtka na petak započinju polufinale serije u Istočnoj konferenciji. Ottawa dočekuje New York Rangerse (1 sat), a Washington je domaćin aktualnim prvacima iz Pittsburgha (1.30 sati). 