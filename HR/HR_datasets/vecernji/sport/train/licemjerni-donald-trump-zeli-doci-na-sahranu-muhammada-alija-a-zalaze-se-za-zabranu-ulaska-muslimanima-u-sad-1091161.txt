Danas će se u Louisvilleu održati posljednji ispraćaj kojeg će Amerika dugo pamtiti jer na vječni počinak odlazi najpopularniji sportaš 20. stoljeća Muhammad Ali. A nezaboravni boksački šampion, koji je prije tjedan dana umro od posljedica Parkinsonove bolesti, za ovaj se trenutak strateški pripremao. Baš kao i za svoje borbe. Cijela procedura sprovoda nastajala je proteklih godina u krugu Alijevih najbližih, uz ključnu ulogu njegove supruge Lonnie. Uostalom, upravo je njegova četvrta supruga s kojom živi od 1986., bila osoba koja je odlučila unijeti i neke promjene. Po njezinoj volji odustalo se od toga da na dan pogreba Alijevo tijelo leži u Muhammad Ali Centeru jer se Lonnie pobojala da bi posjetitelji svojom navalom mogli uništiti muzej. A takav scenarij dao se naslutiti kroz sliku nevjerojatna interesa za dva oproštaja od boksačke legende jer besplatne ulaznice za muslimansku molitvu u četvrtak (18.000), i svereligiozni oproštaj u petak (22.000 u Yum Centeru) doslovce su planule. I ne samo to, već su se našli i oni koji su to pokušavali unovčiti. Stoga će se u petak ulicama njegova rodnog grada održati kilometarska pogrebna povorka koja će s Alijevim tijelom proći pored Memorijalnog centra, bulevarom koji nosi njegovo ime, kvartom u kojem je odrastao, ulicama u kojima se s vršnjacima utrkivao na biciklima i slično. Za grad u kojem se svake godine održava najslavnija konjička utrka na svijetu, Kentucky Derby, bit će to najveći događaj u njegovoj povijesti. Barem tako tvrdi gradonačelnik Greg Fischer jer na Alijev ispraćaj dolaze šefovi država, sadašnji i bivši, ali i najveće glumačke i sportske zvijezde današnjice, pa će tako Lennox Lewis (bivši prvak) i Will Smith (glumac koji je glumio Alija) hodati uz njegov lijes, a u određenom trenutku i nositi kovčeg. Nakon što je objavljeno da turski predsjednik Erdogan i jordanski kralj Abdullah ipak neće držati govor, potvrđeno je da će to učiniti bivši američki predsjednik Clinton, ali i predstavnici različitih vjera (kršćanstva, judaizma, budizma...). Festivalizirani oproštaj od Alija nikako se ne sviđa muslimanskom dijelu Alijeve obitelji i oni to zamjeraju njegovoj supruzi, koja se brani time da je muževa želja bila da njegov sprovod bude javni čin, dostupan svima. Njegov brat Rahman i supruga mu inzistirali su da se Alijevo tijelo pokopa u roku od 24 sata od smrti, no toga u Alijevu scenariju vlastita pogreba nije bilo. Dan prije oproštaja za ljude svih vjera održana je dženaza, islamski vjerski obred oproštaja od najpoznatijeg američkog muslimana. Zbilo se to u Freedom Hallu, pred 18 tisuća ljudi, u dvorani u kojoj je Ali debitirao kao profesionalac i izborio svoju prvu pobjedu. Po muslimanskoj tradiciji, Alijevo posljednje počivalište neće izgledati impresivno poput njegova života i njegove osobnosti, već će biti označeno spomenikom skromnih i skladnih dimenzija. Vrhunac licemjerja je to što pogrebu želi nazočiti i predsjednički kandidat Donald Trump, a zalaže se za zabranu ulaska muslimanima u SAD 