Košarkaši Cedevite u susretu su 2. kola skupine A Eurokupa pretrpjeli drugi poraz, izgubili su u Domu sportova od litvanskog Lietkabelisa iz Panevežysa sa 76:80 (17:25, 20:23, 20:10, 19:22). Cedevita je nakon prvog poluvremena gubila sa 37:48 ponajviše zbog loših završetaka četvrtina. Prvih 10 minuta gosti su zaključili serijom 8:2, a nakon što je Cedevita u drugoj četvrtini uspjela izjednačiti na 34:34 uslijedila je velika serija od 12:0 Lietkabelisa kojom je litvanski sastav osigurao opipljivu zalihu pred nastavak. Odličnom završnicom treće četvrtine Cedevita je uspjela smanjiti zaostatak na samo jedan razlike (57:58) na ulasku u posljednjih 10 minuta, a početkom posljednjeg dijela i jedini puta povesti na utakmici (59:58 i 61:60). Nažalost, igrači hrvatskog prvaka nisu uspjeli nastaviti u tom ritmu, a u završnici je koban bio Ben Magden koji je pogodio dvije trice zaredom za vodstvo Lietkabelisa 78:70 minutu i pol prije kraja. Cedevita je uspjela smanjiti na 78:76 košem Marka Arapovića pola minute prije kraja, ali u sljedećem napadu gostiju stigla je odluka. Donatas Tarolis je 12 sekundi prije kraja skočio u napadu i popravio promašaj Magdena i tako doveo svoju momčad u vodstvo 80:76. Potom je Arapović pokušao brzom tricom vratiti neizvjesnost, ali nije bio precizan. Miro Bilan je sa 16 koševa bio najefikasniji kod Cedevite, dok je Žygimantas Skucas ubacio 22 poena za Lietkabelis. Nakon dva kola Cedevita ima dva poraza, a Lietkabelis dvije pobjede. U 3. kolu Cedevita će za tjedan dana gostovati kod MZT-a u Skoplju. 