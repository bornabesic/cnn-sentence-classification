Možete misliti kako će orni biti Estonci za susret s Hrvatima (utorak, 18 sati, HTV 2), nakon što su u subotu odradili kvalifikacijski susret s Ciprom u Nicosiji (0:0) i u Tallinn se vratili iscrpljeni u nedjelju rano ujutro. Inače, u dosadašnjih pet kvalifikacijskih utakmica osvojili su ukupno četiri boda jer imaju i pobjedu nad Gibraltarom (5:0). Od BiH su u Zenici primili pet (0:5), a u Bruxellesu od Belgije čak osam komada (1:8). Hrvati su u Tallinnu od nedjelje poslijepodne, a izbornik Ante Čačić i ovom će zgodom na raspolaganju imati respektabilnu momčad, iako je te akcije poštedio Subašića, Modrića, Rakitića, Mandžukića, N. Kalinića i Brozovića. – Uz vrijedna tri boda iz susreta s Ukrajinom, velika je stvar što su se vratili ljudi na tribine, što smo svi zajedno pokazali da možemo biti dobri i na terenu i izvan njega. Ponosimo se time, pogotovo kada se uzme u obzir sve što smo prošli u zadnje dvije godine – kazao je za internetsku stranicu HNS-a izbornik Ante Čačić. Osvrnuo se i na nadolazeću provjeru s reprezentacijom Estonije. – U svim dosadašnjim prijateljskim utakmicama pokušavali smo dati više prostora onima koji inače manje igraju, kako bi potvrdili da su s pravom pozvani u reprezentaciju. Isto očekujem u Estoniji te nam je ta utakmica više nego dobrodošla – zaključio je Čačić. Pogledajte ispod članka kakav bi sastav izbornik mogao izvesti u Tallinnu, vrijedan čak 121 milijun eura, sa zvijezdama Bayera, Reala, Juventusa i Intera (Perišić će biti kapetan), a na klupi će šansu čekati Livaković, Lešković, Bradarić, Ćorić i Čop. Zanimljivo, na popisu za Estoniju samo je jedan igrač lidera domaćeg prvenstva, u cijeloj sezoni neporažene Rijeke (Bradarić), dok su iz Dinama čak četvorica: Pivarić, Lešković, Livaković i Ćorić. Sva četvorica plavih, naravno, u vrhunskoj, životnoj formi, pa ih izbornik i da je htio, nikako nije mogao zaobići. Estonija, 119. na Fifinoj ljestvici (Hrvatska 16.), rekorder je po broju utakmica protiv Hrvatske, ovo nam je već deveti međusobni sraz, do sada imamo šest pobjeda i dva remija. Jedan nam je priuštio Otto Barić u kvalifikacijskoj utakmici u Osijeku 2002. godine (0:0), a drugi Slaven Bilić 2010. u prijateljskoj utakmici u Tallinnu. Cijela estonska reprezentacija, svi igrači s popisa, vrijedi na Transfermarktu samo deset i pol milijuna eura, a najpoznatije ime je stoper Liverpoola, kapetan Ragnar Klavan (116 nastupa) koji vrijedi četiri milijuna eura. Mogući sastav Hrvatske: L.Kalinić - Jedvaj, Mitrović, Vida, Pivarić - Badelj, Kovačić - Pjaca, Rog, Perišić - Kramarić >>Talijani i Englezi tvrde: Brozović postaje uvjerljivo najskuplji hrvatski nogometaš! >>Šok za Bilića: Predsjednik West Hama već je pronašao zamjenu za Slavena! 