Nakon vrlo tijesne, “na mišiće”, izborene pobjede nad Zadrom (77:75), pred košarkašima Cedevite je utakmica sezone. I to na vrlo poseban dan, na najveći kršćanski blagdan. A ovaj klub u povijesti još nikad nije igrao na Božić, a božićnu premijeru igrat će protiv najvećeg regionalnog rivala Crvene zvezde. Dogodilo se to jer su u tim danima zauzeti i Draženov dom i dvojka Doma sportova, a dvorana u Trnskom je odveć skučena za takav derbi. Na polnoćku mogu, ali dječju – Bilo bi ljepše da moji igrači Božić provedu u krugu obitelji odnosno da su na sam Božić slobodni, no raspored je takav i na to nismo mogli utjecati. Ja sam kao igrač na Božić igrao jedino u Madridu, na Božićnom turniru, čak se sjećam da smo tamo otišli na polnoćku – kaže Veljko Mršić. Hoće li barem trener otići na polnoćku u Zagrebu? – Hoću, a igračima neću braniti, no preporučio bih im da na spavanje idu u bolje vrijeme, a ako netko ima želju otići na misu, može otići na dječju. Poput termina, ni stanje momčadi nije idealno za takav okršaj, s najjačom momčadi ABA lige. – Ne dolaze nam u idealnom trenutku, no niti njima neće biti lako jer imaju ovaj tjedan dvije utakmice Eurolige. Najveći problem su nam ozljede u vanjskoj liniji. Babića neće biti do siječnja, ozlijeđen je i Krušlin, a Musu smo pustili da igra za BiH na juniorskom Eurobasketu. Da nam se barem Krušlin vrati, već to bi nam dalo malo više izgleda da se suprotstavimo Zvezdi. Ako netko misli da bi Zvezda, zato što je zasad bez poraza, ovu utakmicu mogla doživjeti olako, taj se vara jer zvezdaši žele osvojiti ligu bez poraza. Uostalom, računajući i drugi dio prošle sezone, zvezdaši su u ABA ligi u nizu od 24 pobjede. – Zvezdaši igraju jako dobro, čvrsti su, nemaju ozljeda i imaju pravo i na to pucati. No, sjećam se ja i da je, tamo 80-ih, ona velika Cibona jednom završila osnovni dio sezone s 22-0 pa je izgubila u polufinalu i to baš protiv Zvezde. Cedevita je sezonu započela loše, no Mršić je ipak nekako uspio “izravnati brod”. – Glede rezultata, u pozitivnom smo rezultatu, no što se tiče igre, još uvijek osciliramo, no to je i normalno uz toliko ozljeda. Zbog desetkovane vanjske linije morali smo nekim igračima dodjeljivati nove uloge i ovlasti što se, na rezultatu, ipak nije osjetilo. Na Valenciju bez treninga Ždrijeb Eurokupa po hrvatskog prvaka nije bio milosrdan. – Nakon dva početna poraza u tom natjecanju, imali smo seriju od šest pobjeda no za nastavak natjecanja dobili smo jako tešku skupinu. Valencia je drugoplasirana momčad španjolske lige, Malaga je tamo na petom mjestu, a jedino je Alba Berlin malo slabija no prošlih godina, no još uvijek imaju dobar sastav. Već na samom startu skupina drugog kruga suočit ćemo se s velikim problemom. U goste nam dolazi Valencia, a samo večer prije vraćamo se iz Skoplja s vrlo važne utakmice protiv MZT-a koju u ovako gustom rasporedu nikako nismo mogli premjestiti.  