Rijeka je u 19. kolu HNL-a došla do nove pobjede. Kekova družina slavila je u Splitu sa 2:0 i tako se vratila na šest bodova prednosti u odnosu na Dinamo. Prvo poluvrijeme gosti su dominirali u posjedu, ali najbolju priliku imao je Split. U 25. minuti Rogulić je imao sjajnu prigodu, ali fenomenalno mu je obranio Prskalo. U 57. minuti dogodio se možda i ključni trenutak na susretu, vratar domaće momčadi Duka igrao je rukom izvan kaznenog prostora, a sudac Bruno Marić pokazao mu je crveni karton. Rijeka je s igračem više još jače nasrnula, a isplatilo joj se to u 78. minuti. Ajayi je odličnom loptom prebacio obranu, a Andrijašević glavom zabio za vodstvo.  U 86. minuti sve je bilo riješeno. Ajayi je išao u kontru, sam je trčao prema vrataru, a Jurendić ga je srušio s leđa. Marić je opravdano pokazao još jedan crveni karton za domaću momčad, ali odluka da pokaže i na bijelu točku je pomalo dvojbena jer je napadač Rijeke možda bio izvan kaznenog prostora. Kako bilo, Andrijašević je bio siguran izvođač i svojim osmim pogotkom ove sezone osigurao je Rijeci važne bodove. 