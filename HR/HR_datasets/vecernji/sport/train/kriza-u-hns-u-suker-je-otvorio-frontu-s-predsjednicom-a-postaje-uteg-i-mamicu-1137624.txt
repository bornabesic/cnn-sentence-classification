Za sada je prerano procijeniti razmjere štete koju će Hrvatskom nogometnom savezu prouzročiti raskol između predsjednika HNS-a Davora Šukera i predsjednice Kolinde Grabar-Kitarović. No, već po nekim znakovitim događajima ovaj tjedan dalo bi se naslutiti da se politika polako počela distancirati od šefa Kuće nogometa. Naime, nakon što predsjednica RH nije Šukera primila zajedno s predsjednikom Uefe Aleksandrom Čeferinom, nego ga je ostavila u “čekaonici”, HNS nije Uredu predsjednice poslao pozivnicu za prekjučerašnju Skupštinu HNS-a, dok je šefica Nacionalnog ureda za sport Janica Kostelić dobila pozivnicu, ali se na skupu u Westinu nije pojavila. Tako su uz Šukera ostale još samo gradske strukture (na Skupštini HNS-a govorio je Bandićev izaslanik Ivica Lovrić), zatim počasni predsjednici HNS-a Mikša i Vedriš te, naravno, njegovi vjerni skupštinari, koji će ga podržavati sve dok im netko ne sugerira drukčije. U kuloarima Skupštine HNS-a čuli smo kako Davor Šuker uživa veliku naklonost županijskih nogometnih saveza jer je prema njima i te kako široke ruke. Pomaže im u obliku darivanja sportske opreme za lokalne klubove, gradnji ili obnovi infrastrukture (kao u županjskoj Posavini), a nerijetko im HNS šalje i financijsku pomoć. Šuker netaktično postupio Međutim, Šukeru nikako u prilog ne ide činjenica što je, sasvim nepotrebno, otvorio frontu s predsjednicom Grabar-Kitarović. Šuker je u tom “nadmetanju” s Uredom predsjednice među ostalim iz HNS-a pomeo bliskoga predsjedničina suradnika dr. Tomislava Madžara koji je godinama bio član liječničke službe HNS-a. Tako si je “Zlatna kopačka” na leđa natovarila još jednoga neugodnoga i utjecajnoga suparnika. Čovjeka do kojega je predsjednici Kolindi Grabar-Kitarović i te kako stalo. Madžar za sada ne želi polemizirati sa Šukerom i posvećen je privatnom biznisu jer uskoro otvara sportsku polikliniku. Ali, sigurno će jednoga dana imati štošta reći o svom izgonu iz HNS-a. Podsjećamo, to je onaj dužnosnik kojega je nedovoljno koncentrirani Arsene Wenger na Euru zamijenio za Unaija Emeryja. Nameće li se iz svega zaključak da je predsjednica okrenula leđa HNS-u i da više nije sklona Šukeru? Naš izvor tvrdi da predsjednica nije zauzela takav stav. Predsjednica traži red – Premda je dugogodišnja navijačica hrvatske reprezentacije, predsjednici je svejedno tko vodi HNS. U svojim porukama bila je jasna: želi dosljedno provođenje Zakona o sportu i povratak pravih navijača na stadion. A ako se takvo stajalište ne sviđa vodstvu HNS-a, to je njihov problem – rekao je bliski predsjedničin suradnik i dodao da je Šuker bio u pravu kada je označio danom D za hrvatski nogomet utakmicu Hrvatska – Ukrajina u Zagrebu, jer bude li na njoj zabilježen bilo kakav izgred, reprezentacija bi doista mogla biti suočena s izbacivanjem iz kvalifikacija za SP. To je neki dan indirektno u Zagrebu poručio i šef Uefe Aleksander Čeferin, a to bi bio najcrnji dan u povijesti hrvatskog nogometa. Naravno da je ključni akter u priči o Šukerovoj poziciji u HNS-u još uvijek – Zdravko Mamić. Pa iako zbog svoga prijateljstva sa Šukerom “pritajeni vlasnik hrvatskog nogometa” neće ići u kampanju protiv visokoga dužnosnika kojega je sam postavio, Mamiću nikako nije “sjeo” Šukerov otvoreni gard prema predsjednici. Dapače, Šuker je s takvim stavom odjednom i Mamiću postao uteg i bude li on uskoro suočen sa “Sofijinim izborom”, Šuker ili predsjednica, koeficijent na predsjednicu neće biti veći od 1,10. Drugim riječima: Šukera bi se nagovorilo na elegantan i dostojanstven odstup s pozicije predsjednika HNS-a. Što bi vjerojatno i umanjilo pritisak dijela javnosti na HNS pa i ublažilo nezadovoljstvo navijačkih vojska kao stalne prijetnje na utakmicama reprezentacije. Šutnja u HNS-u O aktualnim temama pitali smo i Hrvatski nogometni savez te glasnogovorniku proslijedili sljedeća pitanja: zašto HNS u protokolu za predsjednika Uefe Aleksandra Čeferina nije predvidio posjet predsjednici RH Kolindi Grabar-Kitarović? Može li predsjednik HNS-a Davor Šuker prokomentirati odnosno pojasniti svoju izjavu u kojoj kaže da ima dojam da predsjednica RH nije na strani HNS-a? Kako predsjednik Šuker ocjenjuje svoj odnos s predsjednicom RH? I na kraju: zbog čega je u HNS-u smijenjen dr. Tomislav Madžar? Do zaključenja ovoga izdanja nismo dobili odgovore 