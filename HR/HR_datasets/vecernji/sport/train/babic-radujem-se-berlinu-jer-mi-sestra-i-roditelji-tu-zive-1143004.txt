Košarkaši Cedevite večeras su pred presudnim dvobojem za ostanak u igri za prolaz u četvrtfinale Eurokupa. A on će se odigrati u Mercedes Areni u Berlinu (20 sati) gdje ih dočekuje petoplasirana momčad Bundeslige Alba. Bez prava na pogrešku – Ovo je skupina od samo šest utakmica i kada kreneš sa 0:2, zvono za uzbunu je upaljeno. Nije ugodno, ali nije niti da se ne može okrenuti. No, neće biti lako izboriti četiri pobjede u nizu. Ili možda tri za neki povoljan krug – kazuje Cedevitin kapetan Miro Bilan kojeg je usred sezone htio istanbulski Efes. Efesovci su nudili razmjenu, Omića za Bilana. – Bio sam svjestan da nema velikih izgleda za to. S obzirom na to da je Omić stranac, Cedevita bi se našla u nepovoljnoj situaciji u Prvenstvu Hrvatske pa mi ta priča nije izgledala realnom. Ta ponuda nekima je bila neobična s obzirom na Bilanove izjave o tome da je kod izbornika Perasovića, aktualnog Efesova trenera, imao status poput kadeta. Efes me uistinu htio dovesti, a koliko je to htio trener Perasović ili mu je to bilo nametnuto, ja u to ne mogu ulaziti. Ja sam otvoren za suradnju. U Efesu je lani radio aktualni trener Albe Ahmet Caki koji se dobro sjeća sjajnih Bilanovih partija upravo protiv Efesa. No, Miro je tada uz sebe imao američkog razigravača (Pullen) s kojim je bolje surađivao nego sa sadašnjim (Boatright). – Statistika će reći da sam s Pullenom igrao bolje. No, nepravedno bi bilo od mene da to kažem pa zato sačekajmo ishod sezone. A kakva će biti ova Cedevitina sezona osim o Bilanu, uvelike će ovisiti i o dokapetanu Luki Babiću koji je drugi put bio igrač kola ABA lige. – Babac je jako bitan jer je prisutan u svim segmentima igre. Osim toga, raduje i da se vraća Marko Tomas jer će nam i te kako trebati za jače dvoboje. A trebat će i onakav Luka kakav je bio u nedjeljnoj utakmici protiv Mege, odnosno Babić iz studenog kada je također bio igrač kola, ali i igrač mjeseca u ABA ligi. – Nadam se da je s ovim krenula moja nova dobra serija, no ja nisam igrač koji pumpa statistiku i više se držim one Kukočeve da su s asistencijom sretna dvojica, a s košem samo jedan. Babićev trener Veljko Mršić sretan je zbog njegovih skokova jer je u tome Luka jedan od vodećih braniča ABA lige, a dobra je stvar kada dvometraš poput Babića može odigrati “pick and roll”. A on to s driblingom u lijevu stranu čini puno bolje pa ga je u nedjelju “prokazao” njegov menadžer Miško Ražnatović, inače vlasnik suparničkog Mega Leksa. Miško zbunjivao Babića – Kada je Miško vikao da ja samo idem ulijevo i da me usmjeravaju udesno, pogledao sam ga, a on se nasmijao. Poslije sam ga pitao zašto je to vikao tijekom utakmice kad sam ja njegov igrač, a on mi je rekao da želi vidjeti kako reagiram pod pritiskom. Kako Luka reagira pod pritiskom, imat će večeras priliku vidjeti i članovi njegove obitelji koji žive u Berlinu. Zbog toga je posebno veseli gostovanju u najvećem njemačkom gradu. – Stigli su ovamo prije godinu dana, trbuhom za kruhom. Htjeli su raditi, a posla u Hrvatskoj nije bilo. Tata Željko radi kao vozač, mama Karmela radi u kuhinji jednog restorana, a 17-godišnja sestra Lucija još ide u srednju školu – kazao je Luka dodavši da se seka uspješno bavi boksom i kik-bosom. 