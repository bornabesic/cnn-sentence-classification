U finalu Europske lige 24. svibnja u Solni igrat će Manchester United i Ajax. Manchester United je na Old Traffordu odigrao 1-1 protiv Celte Vigo obranivši pobjedu od 1-0 iz Španjolske, dok je u drugom susretu Lyon pobijedio Ajax 3-1, ali to nije bilo dovoljno jer su Nizozemci u prvom susretu slavili 4-1. "Crveni vragovi" su poveli u 17. minuti golom Marouanea Fellainija, a potom odlučili čuvati prednost. Celta je napadala i imala je nekoliko lijepih prilika, a uspjela je izjednačiti u 85. minuti golom Facunda Ronacaglije. Dvije minute kasnije došlo je do gužve i naguravanja na centru nakon čega je rumunjski sudac Ovidiu Hategan pokazao dva crvena kartona, po jedan na svakoj strani. Kod domaćina je isključen Eric Baily, a kod gostiju strijelac Ronacaglia. Do kraja utakmice United je uspio obraniti remi i izboriti finale jedinog europskog natjecanja koje nije osvojio. Ligu prvaka je osvojio tri puta (2008, 1999, 1968), a Kup pobjednika kupova jednom (1991).   U drugom susretu ponovo smo gledali fantastičnu utakmicu sa četiri gola i niz sjajnih prilika na obje strane. Na koncu su gosti izdržali s igračem manje izgubivši 1-3 što im je bilo dovoljno za prvo finale nakon 21 godine. Ajax je poveo u 27. minuti golom Kaspera Dolberga, no Lyon je u samoj završnici prvog dijela okrenuo rezultat golovima Alexandrea Lacazettea. Francuski napadač je u 45. minuti realizirao jedanaesterac za 1-1, a 81 sekundi kasnije zabio je i za 2-1 na Fekirovu asistenciju. Domaćin je u nastavku susreta imao nekoliko sjajnih prilika, no treći pogodak je pao tek u 81. minuti, a strijelac za 3-1 bio je Rachid Ghezzal. U 84. minuti Ajax je ostao s igračem manje nakon što je drugi žuti dobio Nick Viergever i do kraja ogleda činilo se kako će Lyon zabiti i četvrti gol i izboriti produžetak. Pogodak je visio u zraku, ali Francuzi nisu uspjeli. Ajax je mogao mirnije zaključiti utakmicu da Donny van de Beek je 79. minuti nije pogodio vratnicu.   Klub iz Amsterdama je jedan od četiri kluba koji su osvojili sva tri europska trofeja, a preostala tri su Juventus, Bayern i Chelsea. 'Kopljanici' su četiri puta bili europski prvaci (1971, 1972, 1973, 1995), a po jednom su slavili u Kupu kupova (1987) i Kupu Uefa (1992), međutim posljednje finale nekog kupa su igrali 1996. kada su izgubili od Juventusa u Ligi prvaka (0-1). Lyon u svojoj povijesti nikada nije igrao euro-finale. Tri puta je stigao do polufinala i sva tri puta ispao. Ove godine u Europskoj ligi, prije sedam godina u Ligi prvaka, a 1964. u Kupu kupova. Zanimljivo, niti jedan francuski klub nije osvojio ovo natjecanje, niti je stigao do finala. 