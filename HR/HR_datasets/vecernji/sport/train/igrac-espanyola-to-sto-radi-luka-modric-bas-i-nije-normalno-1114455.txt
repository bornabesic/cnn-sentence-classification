Madridski Real večeras gostuje u Barceloni, odmjerit će snage s Espanyolom. u najavi tog susreta Victor Sanchez, igrač s više od 200 nastupa u španjolskoj ligi, istaknuo je Luku Modrića kao najveću opasnost za njegovu momčad. - Sve što radi, radi jako dobro. Vrlo je brz, ima igru jedan na jedan, sjajnu kontrolu lopte i prema naprijed i prema nazad. Također ima odličnu završnicu i udarac, kazao je Sanchez u razgovoru za Marcu pa dodao: - Kada igrate protiv njega shvatite koliko ga je teško čuvati. prođe kraj vas nevjerojatnom lakoćom. Onda shvatite da to baš nije normalno za veznog igrača, da je on poseban. Momčadski je igrač, a stvara veliku razliku na terenu. prema smislu za igru, driblingu i osvajanju prostora, najbliži je Andresu Iniesti. Real je favorit, ali Espanyol će dati sve od sebe da ga zaustavi. - Recept je oprez! Ne smijemo srljati protiv Reala i moramo biti borbeni. Jer, ako protiv njih izgubite loptu na sredini terena, u nekoliko sekundi slijedi kazna. Zbog toga moramo biti koncentrirani tijekom cijelog susreta, zaključio je Sanchez. 