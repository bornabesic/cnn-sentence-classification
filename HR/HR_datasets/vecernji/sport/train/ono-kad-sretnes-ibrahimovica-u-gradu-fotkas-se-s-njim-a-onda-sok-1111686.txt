Zlatan Ibrahimović nakon samo dva mjeseca u Manchesteru uspio je zaluditi navijače Uniteda. Švedski napadač došao je bez odštete, a iako je u poznim godinama, igrama na terenu nimalo ne pokazuje da je na zalasku karijere. Odličnim igrama i golovima vodio je crvene vragove do osvajanja prvog trofeja u sezoni (super kup) te do tri pobjede u tri prvenstvena susreta. Manchester United pod vodstvom Josea Mourinha ponovno je u samom vrhu engleskog nogometa, a s Ibrom i naslov prvaka nije nemoguća misija. Stoga ne treba čuditi da je zavladala prava "Ibromanija", njegovi dresovi najbolje se kupuju, a slučajni susret s njim u gradu mnoge bi razveselio. I neki su mislili da su to i dočekali, vidjeli su "Ibru" kako u dresu šeće gradom i pozdravlja fanove pa su se mnogobrojni prolaznici odlučili fotografirati s njima, a onda je uslijedio šok jer im je poslije rečeno da se ne radi o pravom Ibrahimoviću, već o njegovu dvojniku. Ipak, mora se dodati da bi pravi nogometni zaljubljenici već na prvu vidjeli da se ne radi o švedskom nogometašu... 