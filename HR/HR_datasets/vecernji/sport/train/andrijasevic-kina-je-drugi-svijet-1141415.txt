Reprezentacija Islanda pobjedom (2:0) nad Kinom plasirala se u finale prvoga izdanja China Cupa i čeka pobjednika iz današnjeg susreta Hrvatske i Čilea (12.35 po našem vremenu, prijenos na Arenasportu). Islanđani su, pred 23.876 gledatelja u Nanningu, bili neusporedivo bolji od Lippijevih Kineza, a pobjedu su im osigurali pogoci Kjartana Finnbogasona u 64. minuti i Arona Sigurdarssona u 88. minuti. Stadion je prekrasan Ante Čačić danas će 17. put sjediti na klupi hrvatske reprezentacije, dok njegov suparnik Juan Antonio Pizzi ima jedan nastup manje na klupi Čileanaca, inače prvaka Južne Amerike na posljednja dva natjecanja (2015., 2016.). – Moramo bez alibija ući u utakmicu i pokazati se u najboljem svijetlu. Dat ćemo sve od sebe, znamo čiji dres nosimo i nema druge. Pokušat ćemo se nametnuti se izborniku – kazao je Franko Andrijašević za službenu stranicu HNS–a i dodao: – Čileanci su već tjedan dana u Kini, sigurno su se bolje priviknuli, a osim toga, ne znamo u kojem će sastavu istrčati. Ipak, ne smijemo previše razmišljati o njima, nego pružiti koliko možemo. Kakvi su dojmovi o Kini? – Kina je drugi svijet, za neke stvari nismo ni znali da postoje, a i atmosfera na otvaranju je izvrsna – naglasio je Andrijašević. Na njega se nadovezao vezist azerbajdžanske Gabale Filip Ozobić. – Čudo je što Kinezi rade, i stadion, i cijeli grad Nanning. Svima je drago što su došli na China Cup. Igrao sam jednom prilikom na moskovskom Lužnjikiju koji je možda i veći, no ovaj je stadion nov, lijep i bit će nam ugodno igrati – izjavio je Ozobić za službenu stranicu HNS–a. Nije sve u novčanoj premiji Hoće li dugačko putovanje utjecati na izvedbu protiv Čilea? – Put je bio zahtjevan, no moramo se priviknuti na uvjete. Zrak je težak, ali dat ćemo sve od sebe kako bismo odradili dobru utakmicu. Većinom su tu igrači koji se poznaju iz Hrvatske lige i mislim da ćemo se svi brzo uklopiti – nastavlja Ozobić. Tko će zaigrati protiv Čilea? – Na izborniku je odluka, ali siguran sam da ćemo na turniru svi dobiti priliku – kazao je Ozobić. Hrvatska danas u Nanningu neće igrati samo za finale China Cupa i izdašnu novčanu premiju, nego i za – obraz. Naime, izbornik Čačić na raspolaganju ima skupinu igrača iz Hrvatske lige, koja je zajedno odradila samo dva zajednička treninga, dok su nadobudni Čileanci na pripremama još od 27. prosinca, imaju na raspolaganju nekolicinu prekaljenih internacionalaca i turnir u Kini shvaćaju kao ogromnu priliku za dokazivanje. Sve to stavlja Južnoamerikance u poziciju blagoga favorita protiv Hrvatske. U prilog tome ide i činjenica na naša gorka iskustva u prijašnjim nadmetanjima s Meksikancima, Brazilcima, Ekvadorcima i Argentincima.Čačić u dosadašnjih 16 nastupa na klupi vatrenih ima 12 pobjeda, tri remija i samo jedan poraz, od Portugala na Euru. Nadamo se da mu se statistika na koju je toliko ponosan danas ipak neće pokvariti... Za sraz s Čileancima kandidiraju ovi hrvatski reprezentativci: Livaković i Prskalo (vratari), Matas, Pivarić, Barać, Barišić, Datković, Filipović, Juranović (obrambeni), Ivanušec, Antolić, Andrijašević, Šitum, J. Mišić, Ozobić, Tudor (vezni), Perošević, Marić (napadači). Poraz bi naše odveo na noge Kinezima i utakmica za treće mjesto igrala bi se 14. siječnja, dok će pobjednik igrati protiv Islanda 15. siječnja.  