Nakon pobjede protiv Egipta (21-19), hrvatska rukometna reprezentacija izborila je plasman u četvrtfinale Svjetskog prvenstva u Francuskoj, gdje će u borbi za polufinale igrati protiv Španjolske u utorak u 20.45 sati. Španjolci su nas na posljednjem europskom prvenstvu u Poljskoj pobijedili u polufinalu 33-29, međutim ukupno gledano hrvatski rukometaši su uspješniji. Od 23 utakmice dobili smo 14, a izgubili osam. "Španjolska je izuzetna momčad koja se kroz godine nije mnogo mijenjala. Stigao je samo novi trener, ali ostala je ista filozofija. Igraju vrlo slično kao u Poljskoj. Mislim da možemo očekivati tešku utakmicu u kojoj moramo biti koncentrirani svih 60 minuta. Na ovom Svjetskom prvenstvu je sve moguće. Imamo svoju šansu i priliku izboriti polufinale", kazao je pomoćni trener Petar Metličić. Metličić je naglasio kako protiv Španjolaca moramo biti čvrsti i odlučni, posebice bekovi. "Igraju puno na pivota, a Aguinagalde je broj jedan. Imaju i sjajna krila te golmane, a možemo reći da su im 'bekovi' malo slabiji. Brzi su u tranziciji i to im je forte. Moramo biti čvrsti i odlučni sa što manje tehničkih pogrešaka jer Španjolci to dobro kažnjavaju. Moramo ih prisiliti da igraju šest na šest, jer na postavljenu obranu imaju više problema," dodao je. Metličić se osvrnuo i na pobjedu protiv Egipta te ponovno dva različita poluvremena hrvatske vrste. "Potpisujem odmah sada da mi nastavimo ovako igrati i uđemo u finale, a umjetnički dojam ćemo ostaviti za prijateljske utakmice. Njemačka i Danska ostavile su odličan dojam, ali su obje ekipe ispale. Ovdje se igra za pobjede i to je jedino što se računa," kazao je dodavši: "Protiv Egipta je prvo poluvrijeme bilo jako dobro. Bili smo koncentrirani i fantastični u obrani. Na otvaranju drugog dijela odigrali smo loše, pali smo u crnu rupu. Ali u završnici smo se vratili i priveli kraju utakmicu. Metličić je istaknuo kako nitko u stožeru ne bježi od toga da imamo problema, nadajući se da će ona prava utakmica doći protiv Španjolaca. "Mi ne bježimo od toga, niti se opravdavamo da imamo velikih problema. Nama je glavni igrač praktički bez treninga. Vođa ove ekipe ima velikih problema s koljenom, ali on se bori, on želi, a to je velika stvar. Imamo praktički cijelu vanjsku liniju koja je i do jučer bila rezerva. Nadam se doći ona prava utakmica, možda već protiv Španjolaca. Ako ćemo igrati kao protiv Egipta i pobijediti, opet ćemo biti zadovoljni," zaključio je Metličić. Luka Šebetić smatra kako Hrvatska ne bi bila u četvrtfinalu da nema određenu kvalitetu. "Ušli smo u četvrtfinale svjetskog prvenstva i sretan sam što sam dio ovoga. Da nemamo određenu kvalitetu, ne bismo bili tu gdje jesmo. Očekujem jako dobru utakmicu u kojoj ćemo dati sve od sebe. Momčadi koje su do sada igrale jako lijep rukomet ispale su sa SP-a, tako da je sve moguće. Španjolski sustav i rukomet igraju se dosta po Europi i u Ligi prvaka,dosta se igra na pivota . Bit će to tvrda utakmica," kazao je Šebetić. 