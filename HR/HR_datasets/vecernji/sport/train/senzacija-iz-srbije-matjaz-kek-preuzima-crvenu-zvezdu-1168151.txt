Srpski mediji servirali su danas senzacionalnu vijesti - trener Rijeke Matjaž Kek na kraju sezone će preuzeti Crvenu zvezdu! Dojučerašnji trener Zvezde Miodrag Božović podnio je ostavku nakon poraza od Voždovca kojom su crveno-bijeli vjerojatno ostali bez naslova. Stoga bi, prema tamošnjim medijima, klub preuzeo privremeni trener, a onda po završetku sezone u Beograd stigao Matjaž Kek. 55-godišnji nogometni stručnjak vodio je reprezentaciju Slovenije, a posljednjih godinu i pol je trener Rijeke. Kek je iznimno uspješan na klupi riječke momčadi i na najboljem je putu da prvi put u povijesti kluba osvoji naslov prvaka Hrvatske. Kek je u razgovoru za tjednik Max! nedavno odgovorio na pitanje gdje se vidi nakon Rijeke. - Uopće ne razmišljam o tome niti bih se uspoređivao s Kovačem, Bilićem ili Jurićem koji rade velike stvari u ligama petice. Nešto sam i zaradio da mi obitelj može normalno živjeti. Postao sam bolji trener u Rijeci. A imao sam iza sebe titule s Mariborom i SP sa Slovenijom.  