Momčad Nacionala pobjednik je Kupa Hrvatske u futsalu nakon što je u finalu završnog turnira u Makarskoj pobijedila Split Tommy 6-4. Bila je to dramatična utakmica u kojoj je lanjski osvajač Kupa četiri puta vodio, ali ipak nije izdržao. Momčad Kujtima Morine je do pobjede došla u posljednjoj minuti. Pitanje pobjednika razriješio je Kristjan Čujec zabivši gol u posljednjoj minuti utakmice. Splićani su do kraja pokušali s golmanom-igračem doći do izjednačenja, ali su primili još jedan pogodak. Sa zvukom sirene Kosor je napucao loptu u Jelovčića, a lopta se odbila u gol za konačnih 6-4. Bio je to treći gol Jelovčića na utakmici koji se među strijelce upisao u 16. i 31. minuti, a dva gola je zabio Rajčević (25, 35). Za Split Tommy zabili su Grcić (5), Koturović (18, 29) i Jesus Rodriguez (34). 