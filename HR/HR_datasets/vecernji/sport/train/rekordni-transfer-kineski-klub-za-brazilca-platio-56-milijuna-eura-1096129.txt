Brazilski napadač Hulk (29) napustio je ruski Zenit iz St Peterburga preselivši u redove kineskog prvoligaša Shanghai SIPG za 55,8 milijuna eura što je rekordni transfer u povijesti azijskog nogometa. Dosada je najskuplji bio transfer Alexa Teixeire za kojeg je Jiangsu Suning platio Šahtaru nešto više od 40 milijuna eura. Hulk bi u novom klubu trebao zarađivati između 15 i 20 milijuna eura godišnje, što će ga učiniti jednim od najbogatijih nogometaša. Brazilski napadač punog imena Givanildo Vieira de Sousa u Zenitu je proveo posljednje četiri godine postigavši 75 golova i 144 nastupa. Igrao je i za Porto, Tokyo Verdy, Kawasaki Frontale i Vitoriju.  U dresu brazilske reprezentacije sakupio je 48 nastupa postigavši 12 golova. Shanghai SIPG, kojeg trenira Sven Goran Eriksson, nakon 15 kola nalazi se na četvrtom mjestu kineskog prvenstva sa 24 boda, 12 manje od lidera Guangzhou Evergrande. Barcelona kupila Umtitija Mladi francuski nogometaš Samuel Umtiti (22) karijeru će nastaviti u redovima španjolskog velikana Barcelone. Dosadašnji branič Lyona preselit će na Camp Nou za 25 milijuna eura odštete, potvrdili su klubovi. Barceloni ostaje tek dogovoriti uvjete ugovora s igračem. - Između klubova je postignut dogovor, a preostaje još dogovor s igračem, a to ćemo učiniti kada završio Europsko prvenstvo. Umtiti je sada koncentriran na reprezentaciju i ne želimo remetiti njegov mir - kazao je Barcelonin predsjednik Josep Maria Bartomeu, dok je njegov kolega iz Lyona Jean-Michel Aulas dodao:  - Imali smo dogovor da Samuel može napustiti klub ako dobije ponudu kluba koji mu je u srcu. Umtiti je igrao za sve francuske mlađe reprezentacije, a nakon što se ozlijedio Jeremy Matthieu dobio je poziv za Euro. Do sada nije upisao niti jedan nastup u A sastavu tricolora. 