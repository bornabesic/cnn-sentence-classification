Šest osoba preživjelo je pad zrakoplova koji je srušio u Kolumbiji, a u kojem su bili i članovi brazilske momčadi Chapecoense. Među njima su bila i četvorica nogometaša, a jedan od njih je, nažalost, preminuo u bolnici. Vratar Marcos Danilo (31) preživio je pad, no od posljedica je preminuo u bolnici, objavio je brazilski Globo citirajući lokalne izvore. Danilo je posljednje dvije godine proveo u Chapecoenseu i odigrao 66 utakmica. Pad je preživio je Alan Ruschel (27, na fotografiji), branič koji je ove sezone iz Internacionala stigao na posudbu u Chapecoense. On je u zrakoplovu sjedio do Danila i njegovo stanje je stabilno. Spasio se i drugi vratar kluba, Jakson Follmann (24). Marca navodi i da je preživio i Helio Hermito Zampier Neto (31) koji je pronađen ispod trupa kada je sve ukazivalo da više nema preživjelih. Pad su preživjeli i novinar Rafael Henzel te stjuardesa Ximena Suárez. Po svemu sudeći, smrtno je stradalo 76 osoba. Na internetu je objavljena i posljednja fotografija igrača brazilskog prvoligaša, neposredno nakon što su se ukrcali u zrakoplov koji je letio u Kolumbiju.  Zrakoplov je krenuo iz Bolivije i putovao je u Medellin gdje je Chapecoense trebao igrati finale Copa Sudamericana protiv Atletico Nacionala. Utakmica se trebala igrati u srijedu u Medellinu. Klub je prije toga na Facebooku objavio video u kojem se nogometaši u zračnoj luci pripremaju za ukrcaj. - Ovo je velika tragedija - rekao je gradonačelnik Medellina Federico Gutierrez dok je putovao na mjesto nesreće. Zanimljivo i da su u srušenom zrakoplovu, kako piše španjolski sport, prije 20-ak dana putovali članovi argentinske reprezentacije. U zrakoplovu koji je letio u Brazil na kvalifikacijsku utakmicu za SP bili su Lionel Messi i Sergio Aguero. >> Zrakoplov se srušio u Kolumbiji: Prevozio 81 osobu, a na letu je bila i brazilska nogometna momčad 