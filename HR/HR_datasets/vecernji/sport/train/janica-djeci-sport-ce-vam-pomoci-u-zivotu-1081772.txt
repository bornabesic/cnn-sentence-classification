Svečanim otvaranjem u Vukovaru i rezanjem rođendanske torte Sportske igre mladih u Hrvatskoj ušle su u svoju 20. godinu postojanja. U tih 20 godina igre su postale najmasovnija sportska manifestacija u ovome djelu Europe u kojoj sudjeluju djeca osnovnih i srednjih škola. – Najvažnije nam je da su igre prepoznate među djecom i da smo kroz sve te godine ušli u sve županije. U budućnosti planiramo ući u što veći broj sela, ali i na sve naše otoke – kaže predsjednik Organizacijskog odbora Sportskih igara mladih Zdravko Marić. O značaju ovoga projekta govore i podaci prema kojima je u proteklih 19 godina na Igrama sudjelovalo više od 800.000 djece. Samo prošle godine u Hrvatskoj je sudjelovalo 62.000 djece. U međuvremenu Igre su prepoznate i u BiH, gdje je sudjelovalo oko 38.000 djece, kao i u Srbiji gdje je prošle godine sudjelovalo oko 30.000 djece. – Zaista mi je drago što smo ušli u BiH s obzirom na tri entiteta i sve što se tamo događalo. U Srbiju smo ušli prije tri godine na mala vrata, a iduće godine planiramo cijeli projekt dići na višu razinu. U sljedećim se godinama planiramo proširiti i na Albaniju – kaže Marić. Otvaranju Igara u Vukovaru nazočila je i proslavljena hrvatska skijašica Janica Kostelić koja je odnedavno pomoćnica ministra znanosti, obrazovanja i sporta. – Sportskih projekata ima dosta, ali to ipak nije dovoljno. Sport je grana koja je vrlo pozitivna za djecu te ih stoga treba usmjeriti prema njemu da se druže, zabavljaju i da budu djeca. Tako ona stječu i neke navike koje im mogu pomoći u životu, bavili se sportom ili nečim drugim – rekla je Janica Kostelić. 