Na kraju je podlegao emocijama. Na oproštajnom druženju s novinarima u Maksimiru, prije odlaska u Al Nassr, nije mu bilo lako. – Uh... Jako mi je teško, ali procijenio sam da je sad to najbolje rješenje za moju obitelj i mene. Posljednji događaj oko moje kćeri prelio je čašu i odlučio sam otići – rekao je Zoran Mamić i dodao: – Imao sam tešku godinu, ali uspio sam, zajedno sa sjajnim stručnim stožerom, sve “izgurati” na vrlo dobar način. Ne mislim da ne bih mogao nastaviti dobro raditi, ali zbog svega što se događalo s mojom obitelji, posebno zadnjih tjedan dana, ne bih bio miran “u glavi” i zato sam odlučio otići – ponudio je Mamić razlog odlaska iz Maksimira. Međunarodna tjeralica Podsjetimo: kći Zorana Mamića, Nina (23), završila je u pritvoru nakon što je bila prijavljena policiji zbog prijetećih poruka bivšem dečku i njegovoj majci. To su objavili gotovo svi mediji, a Udruga za ženska prava B.a.B.e ocijenila je kako je novinarska etika zakazala. “Ovdje je čitav sustav pokazao svoje manjkavosti, a svi sudionici u procesu su pretjerali. Ovakvo izricanje sankcija šalje poruku da je u ovom društvu i dalje važno tko si i čiji si”, kaže se, uz ostalo, u priopćenju koje aludira na to da neka druga djevojka, zbog toga, ne bi završila u pritvoru. Sve to postalo prevelik uteg Zoranu Mamiću i pokušat će mir potražiti izvan Hrvatske. I odmah naglasimo: po hrvatskim zakonima, Mamić može otići na rad u inozemstvo iako je protiv njega podignuta optužnica. I sve dok se bude pridržavao uvjeta pod kojima je, uz jamčevinu, pušten iz istražnog zatvora, može živjeti i raditi gdje želi. Pozove li ga sud na raspravu, mora se odazvati, odnosno opravdati nedolazak. Ne opravda li izostanak ili se neopravdano ne odazove na sudsku raspravu, tada se jamstvo može ukinuti. U tom slučaju iznos jamstva uplaćuje se državi, a okrivljeniku se određuje istražni zatvor i raspisuje se međunarodna tjeralica. Pa iako Hrvatska nema potpisan ugovor sa Saudijskom Arabijom o izručenju, to se izručenje može tražiti (u načelu se i prihvaća) na osnovi potpisanog Protokola o uspostavi diplomatskih odnosa. Dakle, Mamić nije u Saudijsku Arabiju pobjegao pred pravosuđem, jer postoje instrumenti za njegovo izručenje. Inače, jučer ujutro Mamić je stigao u Rijad, a na aerodromu ga je dočekalo nekoliko stotina glasnih navijača. Već je dobio ovacije. Plavi su na prekretnici Zoranov odlazak nedvojbeno označava kraj najuspješnijeg razdoblja u klupskoj povijesti. Kao trener je u posljednje tri sezone na plavoj klupi osvojio šest trofeja, vodio je Dinamo dva puta u skupini Europske lige, jednom i u LP-a. Mamić je u Dinamu, kao igrač, sportski direktor i trener, osvojio ukupno 22 trofeja, a posljednjih 11 nedodirljivih godina u Prvoj HNL dovoljno govori o uspješnosti... – Došao sam nastaviti tamo gdje je Zoran stao – rekao je na predstavljanju Mamićev nasljednik Zlatko Kranjčar. Trebat će Cici mnogo znanja, ali i sreće, da nastavi tom stazom. Jer, Dinamo je sad na prekretnici, ništa više nije kao prije, a i Zdravko Mamić, u ulozi savjetnika, više nije “unutra” kao prijašnjih godina i vidjet ćemo što donosi nova sezona u Maksimiru. 