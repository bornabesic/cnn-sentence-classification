Svečanu prisegu Oružanim snagama, u Središtu za obuku u Požegi, u petak je imao novi naraštaj vojnika sportaša. A to je nešto što je proisteklo iz otprije postojećeg sporazuma MORH-a i HOO-a o podršci vrhunskim sportašima koji se ne bave komercijalnim sportovima poput nogometa, košarke, tenisa... Tako su domovni ovaj put prisegnuli skijaši Istok Rodeš i Filip Zubčić, hrvači Antonio Kamenjašević i Dominik Etlinger, tekvondaši Toni Kanaet i Matea Jelić, džudaši Brigita Matić i Zlatko Kumrić, strijelac Petar Gorša, atletičari Martin Marković (disk) i Ivan Horvat (motka) te najbolji hrvatski karataš Anđelo Kvesić, trećeplasirani borac sa posljednjeg SP-a. Sve su to odreda perspektivni, neki već i trofejni sportaši, kojima će vojnička plaća itekako dobro doći. Njih 12 prošlo je kroz ubrzanu obuku jer kada bi u vojarni morali provesti tri mjeseca, koliko traje standardna obuka ročnika, onda bi svi oni oni mogli ovu godinu rezultatski otpisati. Ili bi svi njihovi savezi, odnosno klubovi, morali poslati svoje trenere u Požegu pa da rade s njima u slobodno vrijeme vojnika. A baš to učinili su Hrvatski te-kvon-do savez odnosno Te-kvon-do klub Marjan koji su u Požegu poslali trenera Veljka Lauru kako bi radio sa Tonijem Kanaetom i Matejom Jelić kako bi ovi izgubili što manje od treninga u jeku priprema za nadolazeće Svjetsko prvenstvo (krajem lipnja) u Južnoj Koreji. - Ponekad smo trenirali jednom dnevno, a to bi bilo predvečer, nakon svih njihovih dnevnih obveza, no bilo je dana kada bismo dobili još jedan termin. Sve je ovisilo o tome je li za njih to bio lakši ili teži dan na obuci - kazao je Laura. I Anđelu Kvesiću dobro bi došao trener, da se što bolje spremi za subotnji turnir "Super osam" na kojem brani naslov prvaka. No, kako je on, zapravo, dojurio u Požegu izravno iz Turske, gdje je s momčadi osvojio europsku broncu, ima ovo razdoblje bez klasičnih karate treninga i svoju korisnu stranu. - Dobro mi je došlo da se malo osvježim i odmorim od karatea, pri čemu vjerujem da u tih 12 dana nisam izgubio puno od svoje sportske forme. Uostalom, trenirao sam ja svaki dan, bilo da je to bio trening snage ili izdržljivosti - kazao je Kvesić koji je u petak stigao u Zagreb, a već u subotu nastupa na vrlo jakom turniru. Svi spomenuti sportaši nakon tri mjeseca će potpisati ugovor s Ministarstvom obrane RH i bit će u pričuvnom sastavu. Taj status, svatko od njih, morat će braniti svojim sportskim rezultatima. Ovih 12 sportaša pridružilo se postojećim sportašima koji su otprije u statusu pričuvnih vojnika Hrvatske vojske, a to su boksač Filip Hrgović, gimnastičar Filip Ude, jedriličari Šime Fantela, Igor Marenić, Tonči Stipanović i Ivan Kljaković-Gašpić, džudašica Barbara Matić, strijelci Josip Glasnović, Snježana Pejčić i Giovanni Cernogoraz, tekvondaši Lucija Zaninović i Filip Grgić, veslači Damir Martin, Valent Sinković i Martin Sinković te atletičarka Ana Šimić.