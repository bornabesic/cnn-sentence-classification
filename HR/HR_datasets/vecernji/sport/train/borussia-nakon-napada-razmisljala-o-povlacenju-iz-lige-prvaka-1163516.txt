Igrači Borussije Dortmund su proživjeli pravu dramu u utorak kada je u blizini njihovog busa eksplodiralo nekoliko eksplozivnih naprava. Sve se dogodilo u trenucima dok su igrači putovali na stadion na utakmicu četvrtfinala Lige prvaka s Monacom, a ozlijeđen je tada Marc Bartra, piše Goal. Policija je na mjestu događaja pronašla pismo u kojemu je preuzeta odgovornost za napad koji je bio planiran. Borussijin direktor Hans-Joachim Watzke je priznao da je jedna od opcija o kojoj je klub razmišljao nakon napada bilo i povlačenje iz natjecanja. - Pomislio sam i na opciju da se povučemo iz natjecanja, ali sam odustao od toga jer bi naše povlačenje značilo pobjedu napadača - rekao je Watzke u razgovoru za Der Spiegel. Borussia je ni 24 sata nakon napada ipak odigrala svoju utakmicu s Monacom i poražena je 2:3, a novi termin utakmice kojeg je odredila Uefa kritizirali su trener Thomas Tuchel ali i mnogi igrači. - Ako neki igrač nije bio spreman igrati, mogao je to reći treneru. I ja sam im rekao: Mi ćemo imati puno razumijevanje i pružit ćemo vam podršku - tvrdi Watzke. Watzke je rekao i kako je klub svim igračima dao priliku za razgovor sa stručnjakom nakon napada. - Igrači su mogli o napadu razgovarati sa stručnjakom, sa psihologom, mi smo im ponudili svaku pomoć. Mislim da cilj napada nije bio naštetiti Borussiji Dortmund nego državi Njemačkoj. >> Stigla nova prijetnja: 'Ovo je tek početak, 22. travnja će poteći šarena krv' 