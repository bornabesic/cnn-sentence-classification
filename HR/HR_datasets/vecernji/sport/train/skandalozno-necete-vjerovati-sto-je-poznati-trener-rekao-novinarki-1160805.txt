Bivši trener Manchester Uniteda David Moyes našao se u središtu skandala. Poznatom strategu, naime, ne ide dobro na klupi Sunderlanda s kojim je na začelju tablice pa je svoje frustracije iskalio na novinarki. Događaj se zbio prije dva tjedna nakon što je Sunderland remizirao s Burnleyjem (0:0). Novinarka BBC-a Vicki Sparks upitala ga je li bio pod pritiskom s obzirom na to da je utakmicu s tribina pratio vlasnik kluba Ellis Short. - Ne, nimalo, rekao je Moyes, a zatim, misleći da su se kamere ugasile, počeo prijetiti. - Postala si malo bezobrazna na kraju, zato se pripazi. Mogla bi dobiti šamar, iako si žena. Budi oprezna sljedeći put kad dođeš, vikao je Moyes i otišao. Iako se mnogima učinilo da se radilo o šali jer se novinarka smijala, to nije bila šala pa je FA savez pokrenuo istragu i Moyesa najvjerojatnije čeka kazna, a trener Sunderlanda se javno ispričao. - U tom trenutku učinio sam veliku pogrešku, zbog čega žalim. Razočaran sam svojim ponašanjem. Nazvao sam novinarku istoga dana i ispričao joj se, a ona je ispriku prihvatila. Svi koji me poznaju znaju da nisam takva osoba, još jednom mogu svima poručiti da mi je žao, zaključio je Moyes. 