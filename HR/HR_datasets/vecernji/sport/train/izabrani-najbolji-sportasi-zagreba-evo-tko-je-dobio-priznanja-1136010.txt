Olimpijski pobjednici Sandra Perković i Josip Glasnović proglašeni su najboljim sportašima Zagreba u 2016. godini u izboru Sportskog saveza Grada Zagreba na svečanosti koja je održana na adventskoj pozornici na Trgu bana Jelačića. Sandra Perković je imala još jednu sjajnu godinu. U Rio de Janeiru je obranila olimpijsko zlato iz Londona, u Amsterdamu je četvrti put uzastopce pobijedila na Europskom prvenstvu, dok je petu godinu uzastopce bila najbolja u Dijamantnoj ligi. Zlato u Riju osvojio je i Josip Glasnović u disciplini trap. Ove godine je osvojio i europsko zlato u talijanskom Lonatu u ekipnoj konkurenciji, te srebro u pojedinačnoj konkurenciji. Godinu je završio na prvom mjestu Svjetske rang ljestvice u disciplini trap. Najboljim sportskim parom, posadom ili štafetom proglašeni su Martin i Valent Sinković, olimpijski pobjednici u dvojcu na pariće. Braća Sinković su ove godine slavila i na europskom prvenstvu, a bili su i ukupni pobjednici Svjetskog kupa. Nedavno ih je Međunarodna veslačka federacija proglasila najboljom svjetskom posadom u 2016. Nagradu za najbolju ekipu dobile su odbojkašice Mladosti, osvajačice dvostruke krune nakon 13 godina, dok je nagrada za najbolju momčad pripala rukometnim vladarima Hrvatske, PPD Zagrebu. Sportski savez Grada Zagreba dodijelio je i posebna priznanja sportašima s invaliditetom, a dobili su ih osvajači medalja na paraolimpijskim igrama u Rio de Janeiru. Priznanja su dobili 'zlatna' stolnotenisačica Sandra Paović, članica STKI Uriho, njezina klupska kolegica Helena Dretar Karić koja je u Riju osvojila ekipno srebro sa Splićankom Anđekom Mužini, te osvajač srebra u skoku u dalj Zoran Talić, član AKOSI Agrama. Godišnje nagrade SSGZ-a dobili su taekwondašica Iva Radoš ((TK Metalac), boksač Filip Hrgović (BK Leonardo), veslač Damir Martin (VK Trešnjevka), Martinov trener Srećko Šuk, te hrvatska teniska Davis Cup reprezentacija. Posebna priznanja najuspješniji trenerima dobili su Nikola Bralić (trener braće Sinković), Edis Elkasević (trener Sandre Perković), te Mirela Šikoronja (trenerica paraolimpijske ženske stolnoteniske reprezentacije). Dodijeljena su i priznanja za životno djelo SSGZ-a. Dobili su ih proslavljena zagrebačka i hrvatska kuglačica Štefica Krištof, legendarni nogometni djelatnik Zorislav Srebrić, dugogodišnji trener AK Dinamo, od 1985.-2000. stručni tajnik Zagrebačkog atletskog saveza, a od 2000.-2016. glavni tajnik Hrvatskog atletskog saveza Milan Orešković, umirovljeni profesor KIF-a Stjepan Heimer, te tajnik Saveza sportsko ribolovnih društava Grada Zagreba Anđelo Orač. 