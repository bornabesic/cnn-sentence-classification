Naš Ivan Rakitić, Lionel Messi, te njihovi suigrači iz Barcelone Jordi Masip, Sergi Roberto i Sergio Busquets posjetili su španjolsku paraolimpijsku reprezentaciju i okušali  se u igranju nogometa za slijepe. Messi, Rakitić i društvo dobili su poveze na očima i potom su pokušali odigrati nekoliko poteza sa zvučnom loptom, a okušali su se u izvođenju kaznenih udaraca. Pucala su po trojica sa svake strane, a za Barcu su Rakitić i Roberto bili neprecizni, dok je Messi uz mnogo muke ipak zabio pogodak. Za španjolsku reprezentaciju slijepih jedini pogodak je postigao Javier Alvaro. Posjet Barcinih igrača španjolskoj reprezentaciji slijepih organizirao je Unicef. – Paraolimpijske igre pokazuju da sposobnost, a ne invalidnost određuju što netko može postići u životu. Željeli smo pokazati da nema ograničenja kada je u pitanju želja za postignućima u sportu – kazao je izvršni direktor Unicefa Anthony Lake. 