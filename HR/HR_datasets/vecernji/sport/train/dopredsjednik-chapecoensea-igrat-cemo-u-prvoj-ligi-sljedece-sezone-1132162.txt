Dopredsjednik brazilskog nogometnog prvoligaša Chapecoensea, koji je izgubio gotovo čitavu prvu momčad u zrakoplovnoj nesreći u Kolumbiji u noći s ponedjeljka na utorak, Ivan Tozzo izjavio je kako je odlučan u namjeri vratiti klub na noge nakon ove tragedije i kako će Chapecoense sljedeće godine sigurno igrati u prvoj ligi. – Restrukturirat ćemo klub, dovesti nove igrače te uz mnoge sastanke i puno strpljenja ponovno zaigrati u brazilskom prvenstvu – kazao je Tozzo za brazilski internetski portal Globoesporte. U nesreći je poginula 71 osoba, dok je preživjelo šestero putnika. Preživjela su trojica nogometaša, braniči Alan Ruschel i Helio Hermito Zambier Neto i pričuvni vratar Jakson Follman. Igrači Chapecoensea putovali su u Kolumbiju gdje su u srijedu trebali igrati prvu utakmicu finala južnoameričkog kupa protiv Atletico Nacionala. Čelnici Atletico Nacionala zatražili su od Južnoameričke nogometne federacije (CONMEBOL) da naslov pobjednika dodijeli Chapecoenseu. – Predložili smo CONMEBOL-u da naslov prvaka dodijeli našim suparnicima. To je najmanje što možemo učini za naše brazilske prijatelje – poručili su iz Atletica. Brazilski prvoligaši odlučili su ponuditi neke svoje igrače na posudbu Chapecoenseu, a ujedno su i predložili Brazilskoj nogometnoj konfederaciji (CBF) da Chapecoense u sljedeće tri sezone ne može ispasti iz prve lige bez obzira na plasman. – To je minimalna gesta solidarnosti koju možemo ponuditi kako bi se oporavila ova institucija i dio brazilskog nogometa koji je danas izgubljen - stoji u priopćenju. Chapecoense je klub iz grada Chapeca u južnobrazilskoj provinciji Santa Catarina, koji je osnovan 1973. godine spajanjem klubova Atletico i Independente. U najjaču brazilsku ligu Chapecoense ili "Veliki zeleni", kako im je bio nadimak, ulazi 2014. godine, a već u trećoj godini u brazilskoj Seriji A ostvaruju najveći uspjeh – plasman u finale južnoameričkog kupa, što je južnoamerički ekvivalent Europske lige, dok su u prvenstvu kolo prije kraja držali visoko deveto mjesto.   Na putu prema finalu eliminirali su brazilsku Cuiabu (0:1, 3:1), argentinski Independiente boljim izvođenjem kaznenih udaraca. 