O Krunoslavu Jurčiću možete misliti što hoćete, kao i o svakom drugom na ovom svijetu, ali nitko mu ne može osporiti da je veliki radnik. Gdje god je bio, i kao igrač, a onda i kao trener. Od Istre, Slaven Belupa, Dinama, reprezentacije, Maribora... Puno smo se puta čuli i kad je bio bez kluba, kad nam je analizirao nogometna zbivanja, pisao kolumne, a sad nam je veselo javio: – U nedjelju u 14 sati potpisao sam dvogodišnji ugovor s turskim prvoligašem Adanasporom. Veselim se radu, teško je biti bez posla, sad sam dosta pametovao u medijima (smijeh) – zadovoljno će Kruno. U nedjelju se odmah i vratio u Zagreb po stvari, već danas putuje u svoj novi grad, u Adanu, u južnu Tursku, nedaleko od Sredozemnog mora. Taj se transfer dogodio prilično iznenada. Već treći naš trener u Turskoj – Otišao sam tamo na razgovore iako, iskreno, nisam puno očekivao, ali brzo smo se dogovorili i potpisao sam na dvije godine te sam jako zadovoljan. Sve je dogovorio Emir Dizdarević. Dizdarevića se još dobro sjećaju u Dinamu, ali u drugim našim klubovima, on je organizirao brojne pripreme našima u Turskoj. Kako je situacija u Turskoj u posljednje vrijeme prilično napeta, od pokušaja vojnog udara do brojnih terorističkih napada, nije li odlazak na taj novi posao prilično rizičan? – Teško je o tome govoriti ovako s distance, drukčija je percepcija. Bio sam sad u Turskoj, pa Istanbul ključa od života. Uostalom, nije li po cijeloj Europi, sjetimo se samo Pariza i Bruxellesa, bilo terorističkih napada? Kažem, sada sam bio tamo i sve je krasno – mirno će Jurčić koji se o svemu raspitao i kod naših trenera u Turskoj Igora Tudora i Stjepana Tomasa. Tudor je trener prvoligaša Kardemira, a Tomas pomoćnik u drugoligaškom Göztepeu. – Razgovarao sam s Tomasom, naravno da me osim nogometa zanimalo i ono što ste me pitali, o sigurnosti i životu. S Tudorom sam se čuo kratko jer je u nedjelju imao utakmicu, ali razgovarat ćemo. Grade novi stadion Adanaspor je novi prvoligaš. – Da, ušli su u prvu ligu, mlada su i jako potentna momčad, čim su ušli u elitnu ligu, doveli su 12 igrača. Mlada su momčad, svidjelo mi se to što sam vidio i to je veliki izazov za mene, vjerujem da mogu pomoći klubu u ostvarenju ambicija, baš se tom izazovu jako veselim, željan sam rada. Da je klub ambiciozan, govori i podatak da radi novi stadion. – Pokazali su mi što se radi, dok stadion ne bude gotov, igrat ćemo na starom. Vodite li nekog od naših trenera? – Vjerojatno će ići dvojica sa mnom, ali ne mogu još o imenima jer sve to još nije do kraja definirano. Vidio je novi trener Adanaspora kako je njegov bivši klub, Dinamo, prilično sretno ušao u Ligu prvaka. – Najmanje je važno kako je ušao, taj je ulazak golem uspjeh i svaka čast baš svakom pojedincu koji je na bilo koji način sudjelovao u tom projektu. Lakše je jednom ući, ali stalno biti sudionik skupina... E, to zaslužuje velike pohvale, nema klubova te razine koji su tako uspješni kao Dinamo. Žao mi je što i Hajduk nije ušao, ali svaka čast i njemu i Lokomotivi na svemu što su pokazali, a pokazali su da se naša liga nepravedno podcjenjuje. 