U hotelu Çırağan Palace, negdašnjoj otomanskoj palači, danas će se u Istanbulu održati ždrijebanje skupina idućeg Eurobasketa (2017.) koji će se, baš kao i prošli, održati u četiri zemlje. Natjecanja po skupinama održat će se u Finskoj, Izraelu, Rumunjskoj i Turskoj koja će ujedno biti i domaćin završnice. Nema favorita za izbornika Posve je izvjesno da će u helsinškoj skupini biti Finska i Island, u Cluju Rumunjska i Mađarska, u Tel Avivu će igrati Izrael i Litva, dok je Turska za zemlju partnera izabrala Rusiju. S obzirom na to da je u podjeli “startnih brojeva” na listi nositelja Hrvatska u istoj ravnini s tri preostala domaćina (Turska, Finska, Izrael), naši će igrati u skupini u Cluju što je najbliža destinacija Hrvatskoj (600 km od Osijeka). Za neke će to biti dobra vijest, no šefu struke Hrvatskog košarkaškog saveza Dinu Rađi je svejedno. – Ja nemam baš nikakvih preferencija jer, ako želiš osvojiti medalju, ti moraš prije ili kasnije dobiti 3-4 jake reprezentacije pa ti dođe na isto jesi li u početku u lakšoj skupini ili ne. Nakon što je formiran novi Stručni savjet, s malo novih lica u njemu, Rađa je ostao predsjednikom ovog tijela kojem će prvi zadatak biti predložiti izbornika. – Ja držim da mi moramo imati plan koji se zove Tokio i da bismo trebali odmah imenovati čovjeka koji će raditi četiri godine. Ne smijemo svako ljeto tražiti novog izbornika. S obzirom na to da je Aco Petrović promijenio mišljenje i poželio i dalje raditi s reprezentacijom, to je prilika za kontinuitet. – Aco je sigurno u tom trenutku bio najbolji izbor i ja i danas stojim iza toga, no nije on tada bio jedini kandidat jer u igri su bili i Jusup i Mršić. Moguće je da ni ovaj put nećemo imati samo jednog kandidata pa ću i ja ponuditi svoje mišljenje, no ono će biti jednako vrijedno kao i sedam ostalih. Javna je tajna da Rađa simpatizira Talijana hrvatskih korijena Andreu Trinchierija, aktualnog trenera njemačkog euroligaša Bamberga. – Ne bih ja o tim stvarima javno govorio dok se Stručni savjet ne sastane i donese neke kriterije i postavi ciljeve. Dolaze nova lica Hoće li Hrvatska tražiti izbornika koji će već 2017. jurišati na europsku medalju? – Znamo kojim igračima raspolažemo i moramo donijeti procjenu tko s njima može napraviti najbolji posao. Ono što smo igrački imali u Torinu i Riju nije sve, bilo je igrača koji se nisu odazvali ili su bili premladi, no Žižić, Zubac i Bender već kucaju na vrata seniorske reprezentacije. S obzirom na to da spominje nove centre, znači li to da se Rađa ne bi više vraćao na Antu Tomića? – Bilo bi loše da se ja, nakon što dobijemo izbornika, idem miješati u njegov posao. Mogu mu biti pri ruci, no kad se za nekog odlučimo, taj mora imati svoju autonomiju. Može li si HKS priuštiti profesionalca, može li osigurati nekome četverogodišnju plaću? – Moramo moći jer, ako se budemo vodili isključivo time da prođemo što jeftinije, onda smo se zatvorili. Ovih će dana u Istanbulu biti govora i o Cedeviti, kao i o svim drugim klubovima koji igraju Eurokup koji Fiba uopće ne priznaje kao natjecanje. – Mi smo članica Fibe i moramo raditi ono što nam Fiba kaže. Zasad nismo dobili nikakvu naredbu, a ako to od nas budu tražili, mi ćemo to morati napraviti jer oni u rukama imaju mogućnost da suspendiraju reprezentaciju, a to ne smijemo dozvoliti. Fiba ne priznaje ni ABA ligu, a ona se svejedno igra. – Ta je liga korisna, no osnova svega mora biti domaća liga koju ćemo malo skratiti, baš kao što bi trebalo skratiti i regionalnu ligu, a dalo bi se dogovoriti i da se našim ABA ligašima računaju rezultati iz međusobnih susreta.• 