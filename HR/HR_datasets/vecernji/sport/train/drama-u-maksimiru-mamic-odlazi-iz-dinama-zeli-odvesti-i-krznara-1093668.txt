Ždrijeb nije mazio Dinamo, u drugom pretkolu Lige prvaka dodijelio mu je makedonski Vardar, vrlo nezgodnu momčad. Uostalom, s momčadi koju vodi Goce Sedloski igrali su prošlog ljeta i pobijedili 4:1 u prijateljskom, ali žestokom susretu. Taj je Vardar nakon toga ispao u kvalifikacijama za Ligu prvaka od Apoela s 0:0 i 1:1, zbog pogotka Ciprana u gostima. Nekadašnji kapetan plavih na okupu ima prilično dobru momčad koja se okitila naslovom prvaka Makedonije i sada ima velike ambicije. Zoki hoće odvesti i Krznara – Dobro se sjećam te utakmice s Dinamom u Sloveniji, dok nam je igrala prva momčad, dobili smo samo 2:1 i imali puno udaraca. Dinamo je veliki klub ove regije i privući će velik broj gledatelja na naš stadion, to će nam biti velika pomoć u prvoj utakmici u Skoplju. Težak ždrijeb, ali šanse za naš prolaz su velike – kazao je kapetan Vardara Boban Grnčarov. – Favoriti smo, bolja momčad i vjerujemo u prolaz iako više nema malih utakmica. Znamo koji su naši ciljevi, u ovoj fazi natjecanja nema mjesta za popravak i cilj je pripremiti se što bolje te dočekati ove utakmice spremni. Sigurno da nećemo biti na vrhuncu forme, to na koncu nije ni cilj početkom srpnja, ali moramo biti jako dobri da bismo ostvarili želje i prošli dalje – kazao je Zoran Mamić nakon ždrijeba. Samo, ubrzo su stigle informacije da je o ždrijebu zapravo govorio bivši trener Dinama jer proširila se informacija da mlađi Mamić odlazi u saudijski Al Nassr. Puno toga događalo se u noći s nedjelje na ponedjeljak i stoga je prvi radni dan ovog tjedna u Maksimiru bio i te kako dramatičan. U klubu su i službeno potvrdili da postoji interes Al Nassra za Zorana Mamića i da će detaljne informacije objaviti do kraja tjedna. Zoki želi ići, a dodatni problem za Dinamo je što sa sobom želi povesti i Damira Krznara, stručnjaka koji ima veliki kontinuitet u Dinamu, koji sve zna i koji je puno toga vodio u prvoj momčadi Dinama. Svjestan je mlađi Mamić da će mu bez takvog stručnjaka biti gotovo nemoguće raditi, ali to samo donosi nove probleme. Kranjčar je slobodan... Utakmica s Vardarom, a to su utakmice koje Dinamu život znače, za 20 je dana. I sada na pripremama nedostaje pola igrača zbog reprezentacija, ostanu li plavi i bez trenera, mogla bi to biti katastrofa. Izvori bliski vodstvu kluba tvrde da u Dinamu još nemaju rješenje za Mamićeva nasljednika. Iako, spominje se ime Zlatka Kranjčara koji je slobodan, i sam je u Večernjem listu nedavno rekao da bi se vratio u naš nogomet, samo u Dinamo ili reprezentaciju. 