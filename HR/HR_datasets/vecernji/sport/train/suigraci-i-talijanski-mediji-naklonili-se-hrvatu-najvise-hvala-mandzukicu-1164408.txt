Nogometaši Juventusa sinoću su na Camp Nouu demonstrirali obrambenu moć, pokazali kako se treba braniti protiv Barcelone i s 0:0 obranili prednost iz prve utakmice (3:0) i plasirali se u polufinale Lige prvaka. Bilo je zaista lijepo gledati kako se gosti organizirano i smisleno brane, a onda otvaraju u kontru kada osvoje lopte. Djelovali su kao moćan stroj u kojem svako ima svoju ulogu, a jednu važnu odigrao je i hrvatski napadač mario Mandžukić. Kao i uvijek, Super Mario podredio se momčadi, bio je borben i puno je pretrčao. Zbog toga ga je pohvalio i suigrač Leonardo Bonucci. - Najviše hvala Mandžukiću i Cuadradu koji su pritiskali njihove braniče, rekao je Bonucci pa dodao: - Znali smo da je Barcelona spremna sve riskirati ove večeri, ali zatvorili smo im sve prolaze. To što smo im zabili tri u prvoj utakmici, što nismo primili gol u uzvratu, dokaz je da smo velika momčad, da vrijedimo. Sad ne smijemo stati, moramo biti još bolji. A našeg Marija pohvalila je i talijanska Gazzetta, koja ga je izdvojila među najbolje igrače susreta. "U napadačkom dijelu nije napravio ništa, ali u obrani je bio požrtvovan i pomagao je suigračima. Puno se trošio i bio kralj kaznenog prostora, gotovo sve lopte nakon Barcinih kornera odnosio je upravo Mandžukić", napisala je Gazzetta. >>Pique: Ispadanje će ostaviti traga, ali sada moramo slaviti protiv Reala 