Mladi hrvatski reprezentativac Alen Halilović, koji je u srijedu s Las Palmasom uzeo bod europskom prvaku Real Madridu, vraća se u formu te je uvjeren da će nakon lijepe igre na Santiago Bernabu osvojiti bodove protiv Osasune. U nedjelju bi 20-godišnji ofenzivni vezni igrač trebao istrčati i sedmi put u žutom dresu od kada je krajem siječnja stigao na Kanarske otoke iz njemačkog HSV-a. - Osjećam se dobro. Potrebno mi je vrijeme za prilagodbu nakon što dugo nisam igrao u Njemačkoj, no trener me dobro tempira, igrao sam sve utakmice od dolaska - rekao je Halilović u razgovoru za Hinu. Prije 38 dana, u petak, sletio je u Las Palmas, a trener Quique Setien ga je poslao na teren već u ponedjeljak protiv Valencije. Nakon toga je igrao protiv Granade, Seville, Malage, Real Sociedada i Real Madrida. Skupio je 200 minuta, sada već više od 164 odigrane minute u Njemačkoj u prvom dijelu sezone. - Halilović je odličan igrač, sviđa mi se njegova igra. Želimo ga uvjeriti da se može uklopiti u ovu momčad - rekao je trener Setien koji je na širem medijskom popisu jedan od kandidata za klupu Barcelone. - Od svojih igrača tražim da budu požrtvovni i u napadu i obrani, to tražim i od novih Halilovića i Jese Rodrigueza, a naš stil je igra s držanjem lopte u posjedu.  U srijedu je do 86. minute 'držao na konopcima Real Madrid' no dva Ronaldova gola, iz jedanaesterca i kornera, poravnala su rezultat na konačnih 3:3. - Kada vodiš 3:1 protiv Real Madrida na Bernabeu to ne smiješ prokockati. No oni su jedna od najboljih momčadi na svijetu - kaže Halilović koji je bio na korak od svoje prve pobjede ondje. Baš kao i Las Palmas koji nikada u povijesti, u svoje prethodne 32 utakmice, nije slavio na tom terenu. - Real Madrid se napatio s nama. Igrali smo dobro, imali loptu u svom posjedu, stvarali brojne prilike. Mislim da smo bili bolja momčad, a to i oni misle - rekao je Halilović koji se u 78. minuti sjurio po desnoj strani iz svoje polovice, na centru prošao dvojicu igrača, oslobodio varkom i trećega ispred kaznenog prostora pa lijevom nogom uputio udarac nakon kojeg je lopta otišla pored grede. Publika ga je nagradila pljeskom a poslije utakmice je primao čestitke, baš kao i njegovi suigrači. - Dobro sam se osjećao kada sam ušao u igru, tražio sam loptu, nastojao smiriti igru. Trener je tražio od mene da čuvam loptu, i mislim da je to bilo u redu, ali nažalost primili smo golove iz penala i kornera - priča Halilović. Na kraju je razgovarao s Lukom Modrićem i Mateom Kovačićem, veznim igračima Real Madrida. - I oni kažu da su iznenađeni dobrom partijom koju smo pružili, da smo igrali otvoreno, bez grešaka. Da smo se htjeli nadigravati, pa ih čak i i nadigrali - dodaje. Na kraju je bod realu donio Cristiano Ronaldo, dobitnik nagrade za najboljeg nogometaša svijeta u prošloj godini. Nije se isticao na toj utakmici no onda je hladnokrvno zatresao mrežu. - Presudila je njegova kvaliteta. Nema ga nigdje pa se pojavi s dva gola, tu ga stvarno respektiram. Nije lako kada ti navijači zvižde, znaš da igraš slabo, i onda opet zabiješ dva gola i vratiš svoju ekipu u igru. Iako smo tužni što nismo odnijeli pobjedu zadovoljni smo svojom izuzetno dobrom igrom na takvom teškom gostovanju -- dodaje. Gotovo u isto vrijeme je njegov bivši trener u Barceloni, Luis Enrique, najavio odlazak s klupe katalonske momčadi ovog ljeta. - Ne bih htio to komentirati, ja sam sada igrač Las Palmasa - rekao je. Halilović je bio igrač Barcelone od 2014. do 2016. a sezonu je proveo na posudbi u Sporting Gijonu. Smatra da je dolazak u Las Palmas bio pun pogodak. - Ovo kako igra Las Palmas je i moja igra, to je igra s loptom u koju se uklapam i ugodno osjećam. Težimo posjedu lopte, to treniramo, stalno vježbamo kako bi smo imali loptu više od protivnika bez obzira tko se nalazio s druge strane - napominje. U petak mu se na treninzima priključio i 23-godišnji hrvatski napadač Marko Livaja koji je zbog ozljede noge propustio zadnje tri utakmice. - Borio se s ozljedom, morao je stati, ali sada se vraća. Normalno je da nam nedostaje, s njim nam je lakše igrati-  kaže Halilović. - Sada moramo nastaviti gdje smo stali u Madridu. Iako ondje nismo pobijedili najvažnije je da smo pružili odličnu utakmicu i da nastavljamo igrati svoj nogomet. Onako kako smo igrali ondje uvijek igramo, a siguran sam da će nam se sve vratiti pobjedom u idućoj utakmici - dodaje. Trinaest bodova dijeli žute od mjesta koje vodi u Europsku ligu iduće sezone. - Ove sezone će biti teško ući u Europu, zaostajemo previše bodova, no sve je moguće. Mi trebamo gledati svaku iduću utakmicu, cilj nam je u svakom nadolazećem susretu pružati što bolju partiju pa da na početku iduće sezone imamo odlično posloženu ekipu koja će moći dohvatiti to mjesto - kaže. Alen Halilović je nakon dugo vremena sretan. A sretan je i njegov trener Setien. - Mislim da su zadovoljni, a ja samo želim nastaviti dalje, skupljati minutažu. Iduće godine ostajem u Las Palmasu pa se nadam da ću tada biti u punoj formi i pružati igru na najvišoj razini - kazao je na kraju. 