Najbolji talijanski tenisač i prošlogodišnji pobjednik umaškog ATP turnira 29-godišnji Fabio Fognini svladao je u dvoboju 2. kola Mastersa 1000 u Rimu svjetskog 'broja 1' i branitelja prošlogodišnjeg naslova, Britanca Andyja Murrayja sa 6-2, 6-4 te se probio u osminu finala. Fognini je drugi put u karijeri uspio uspio stići među 16 najboljih na najvećem turniru na domaćem tlu, a to je začinio svojom prvom pobjedom nad vodećim tenisačem svijeta, koji je u ponedjeljak proslavio 30. rođendan. Fognini će u osmini finala igrati protiv pobjednika dvoboja Nijemca Alexandera Zvereva i Srbina Viktora Troickog, koji je na rasporedu u srijedu, kao i preostali mečevi 2. kola. A Francuska teniska federacija (FFT) nije uvrstila dvostruku pobjednicu Roland Garrosa, 30-godišnju Ruskinju Mariju Šarapovu, na popis dobitnica pozivnica za glavni turnir ili ždrijeb kvalifikacija te joj tako onemogućio nastup na ovogodišnjem izdanju drugog Grand Slam turnira u sezoni. Šarapova se prošlog mjeseca vratila na WTA Tour nakon što je odslužila 15-mjesečnu suspenziju, zbog korištenja nedopuštenog stimulativnog sredstva, a njezin povratak izazvao je mnoge, oprečne reakcije u javnosti, što od predstavnika medija, što od njezinih suparnica. FFT je u utorak objavio popis s dobitnicima pozivnica za ovogodišnje izdanje Roland Garrosa, a na njemu se ime Marije Šarapove ne nalazi ni među onima koje su dobile mjesto u glavnom ždrijebu, ni među onima za kvalifikacije, iako je bilo najava da će pobjednica pariškog Grand Slam turnira iz 2012. i 2014. godine dobiti priliku da se barem kroz kvalifikacijske mečeve pokuša se izboriti za mjesto među 128 tenisačica u glavnom turniru. Još je uvijek neizvjesno hoće li se peterostruka osvajačica Grand Slam naslova izboriti za svoje mjesto u glavnom ždrijebu Wimbledona, o čemu će odlučivati WTA lista koja će biti objavljena sljedećeg ponedjeljka. Ako ništa drugo, imat će dovoljno dobar renking za kvalifikacije. 