U subotu je u Zagrebu u 90. godini preminuo bivši  nogometaš zagrebačke Lokomotive Otto Bobek, brat poznatijeg Stjepana Bobeka. Otto Bobek rođen je 1927. godine u Zagrebu, a karijeru je započeo 1943. u zagrebačkom Poštaru. Nakon Drugog svjetskog rata, odnosno od 1947. do 1959., igrao je za zagrebačku Lokomotivu, i to je po mnogima bilo i najuspješnije razdoblje tog kluba.  Najbolje igre pružao je protiv Partizana, u čijem je dresu je u to vrijeme nastupao brat Stjepan, a  unatoč pozivima i pritiscima da braća zajedno zaigraju u dresu Partizana Stjepan i Otto Bobek nikada u karijeri nisu nastupili u istom klupskom dresu.  Kao kuriozitet ostaje podatak da je Otto Bobek prvi gol za Lokomotivu zabio slavnom Zvonimiru Monsideru, koji je jedno kratko vrijeme čuvao gol Rabotničkog. Nakon igračke karijere bio je trener juniora Lokomotive te seniorskih sastava Trešnjevke, Rade Končara, RIZ-a i kutinske Moslovine. Otto Bobek bio je i osnivač Lige veterana 1971. godine, izbornik svih amaterskih sastava Zagreba i Hrvatske, te trener reprezentacije Zagreba od 1958. do 1974. godine. Datum posljednjeg ispraćaja Otta Bobeka bit će naknadno objavljen. 