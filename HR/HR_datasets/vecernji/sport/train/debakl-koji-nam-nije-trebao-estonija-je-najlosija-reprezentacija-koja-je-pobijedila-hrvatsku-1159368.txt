Hrvatska nogometna reprezentacija doživjela je večeras neugodan poraz u prijateljskoj utakmici protiv slabašne Estonije (0:3) u Tallinnu. Izlet vatrenih tako se pokazao kao ne baš mudar potez - debakl protiv 119. momčadi svijeta ne izgleda dobro za ugled, a usput nam se ozlijedio Marko Pjaca. Poraz od Estonije nije najteži u povijesti, ali je svakako najneočekivaniji. Najteže smo nastradali od Engleza (5:1 i 4:1), neugodno je bilo i protiv Slovačke (4:1), a s 3:0 su, osim Estonije, slavile Francuska, Nizozemska i Portugal. No, Estonija je najlošije rangirana reprezentacija koje je pobijedila Hrvatsku. Do sada je to bila Makedonija koja nas je 2007. godine u Skoplju svladala (2:0) kao 75. momčad svijeta. Hrvatska je do danas osam puta igrala s Estonijom te upisala šest pobjeda i dva remija uz gol razliku 16:2. Estonci su nam tako u jednoj utakmici zabili više golova nego u osam dosadašnjih. Posve zasluženo, jer danas smo gledali iznimno blijedo izdanje Čačićevih izabranika. Hrvatska će pamtiti ovu utakmicu i kao prvi Čačićev poraz u 90 minuta igre, a primili smo i najbrži gol u povijesti. Estonci su nam zabili nakon samo 58 sekundi. Sve u svemu - neuspjeli eksperiment koji Hrvatskoj nije trebao. >> Kakav krah vatrenih u Tallinnu, teška ozljeda Marka Pjace! 