U trećem najvećem španjolskom gradu košarkaši Cedevite igrat će večeras (20.30) protiv domaće Valencije još jednu “biti ili ne biti” utakmicu u Europu. Doduše, kad bi kojim čudom Alba večeras pobijedila na gostovanju Malagu, onda bi i poraz od lidera skupine ostavio prostora za nadu i u posljednjem kolu igranja po skupinama. Kao i za prvu utakmicu, ni ovaj put Cedevitin trener Veljko Mršić nije imao vremena za kvalitetnu taktičku pripremu, a nasuprot sebe ima trostrukog pobjednika ovog natjecanja. Jer, u subotu kasno navečer igrali su cedevitaši utakmicu ABA lige protiv Igokee, a u nedjelju se pola prve momčadi skinulo kako bi se osvojili i novi bodovi u Prvenstvu Hrvatske. Previše utakmica – U ritmu igranja tri utakmice tjedno mi smo stalno u hendikepu kada su u pitanju kvalitetni taktički treninzi. Kako u ABA ligi tako i u Eurokupu, uvijek igramo protiv suparnika koji imaju više vremena spremiti se za nas. Prije Valencije imali smo samo jedan trening pa ne samo da se ne možeš taktički spremiti za suparnika nego nemaš vremena ni svoj sastav dići na višu razinu. Upravo zbog toga se u NBA ligi postiže tako puno koševa jer je zbog ritma igranja taktika pojednostavljena, a i u ovogodišnjoj Euroligi postiže se više koševa jer ni euroligaši više nemaju toliko vremena za pripremu pa se sve više prelazi na individualne akcije igrača. S obzirom na to da se, za razliku od prethodnih godina, po nalogu Hrvatskog košarkaškog saveza nijedan dio nacionalnog prvenstva ne smije preskakati, čini se da je tu jedno natjecanje suvišno. – Kad bih mogao birati između regionalne lige i Eurokupa, izabrao bih europsko natjecanje jer se tu igraju jače utakmice – objašnjava Mršić koji unatoč svemu silno želi prolaz u četvrtfinale drugog najjačeg klupskog natjecanja u Europi. – Kad ste sportaš, ne možete odustati od ciljeva i zato i dalje želimo najviše, no ako se dogodi da ne prođemo dalje, u nastavku sezone bit će nam znatno lakše. Da je tome tako, neizravno potvrđuje i iskusni Marko Tomas koji ističe: Ništa bez treninga – Naš je najveći problem nedostatak treninga zbog velikog broja utakmica i putovanja. A i kada imate trening, nerijetko ste umorni za maksimalan angažman. O toj problematici razgovarali smo i s Mirkom Novoselom, tvorcem Cibone, koji je na ovom putovanju bio poseban gost Cedevite. Naime, trener Veljko Mršić jedan je od onih koji voli čuti što misle sijede glave pa se nerijetko savjetuje s trenerom iz košarkaške Kuće slavnih. – Ovime je HKS Cedeviti i Ciboni napravio medvjeđu uslugu. Ovo stanje za dva naša najjača kluba nikako nije dobro, a pogotovo za njihove mlade igrače koji se ne mogu razvijati bez velikog broja jakih treninga. A jedan od takvih je i Džanan Musa, Cedevitin 17-godišnjak koji je od svega toga psihofizički “pregorio” pa je, za ovu priliku, ostao u Zagrebu. 