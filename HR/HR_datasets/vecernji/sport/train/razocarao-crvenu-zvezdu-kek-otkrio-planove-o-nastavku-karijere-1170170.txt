Nedavno su srpski mediji objavili glasinu kako će trener Rijeke, Matjaž Kek, od sljedeće sezone voditi Crvenu zvezdu. No, slovenski stručnjak to je ubrzo demantirao, a potom je otkrio planove za nastavak karijere. - Sve to o Zvezdi obične su glasine i sve je to dio igre. Nekad netko nešto kaže, obično bez pokrića, i onda krene stampedo. S Rijekom imam ugovor do 15. lipnja, nakon čega ćemo ga produljiti do 2021. godine. Sve je već dogovoreno s predsjednikom Miškovićem kojeg iznimno poštujem i samo nedostaje moj potpis. Usmeno smo se već dogovorili i stisnuli si ruke - kazao je Kek za Vecer.com te naglasio: - Sve moje misli i energija usmjereni su na projekt Rijeke.  A momčad s Rujevice u srijedu očekuje gostovanje u Koprivnici gdje je posljednji put slavila 23. ožujka 2014. godine. - Znamo koja je negativna serija iza nas u Koprivnici, ali ovo je nova utakmica i novi izazov. Cilj i želja je pozitivan rezultat - rekao je Kek i dodao: - Sada kada je ulog veliki treba istrčati na travnjak i odigrati i dati malo više kada boli, kada peče i ponestaje zraka. To je jedini način da na kraju jednog maratona možeš doći do cilja. 