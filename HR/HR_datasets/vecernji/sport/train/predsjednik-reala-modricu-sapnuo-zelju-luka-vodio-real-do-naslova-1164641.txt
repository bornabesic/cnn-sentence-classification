Ako je po nečemu Hrvatska poznata i prepoznatljiva u cijelom svijetu, onda je to nogomet. Gotovo da nema poznatog svjetskog trenera koji nije nahvalio naše nogometaše i koji ih nije želio u svojoj momčadi. Na svakom velikom natjecanju svrstavaju nas među pritajene favorite, Wenger nas je na zadnjem Euru vidio kako podižemo pehar, a Harry Redknapp nikada nije skrivao zaluđenost Hrvatima. Samo Brazilci kao Hrvati – Nevjerojatno je koliko Hrvatska, tako mala zemlja, ima odličnih nogometaša. Hrvati koje sam trenirao najbolji su mi i najdraži od svih koje sam vodio u dugogodišnjoj karijeri – izjavio je Redknapp. A sve ovo nabrojeno ima i pokriće. Hrvatska će, naime, sasvim sigurno šesti put zaredom imati predstavnika u finalu Lige prvaka te peti put zaredom osvajača tog najeminentnijeg klupskog natjecanja. U svakom od klubova koji su izborili polufinale imamo igrača, a time se na cijelom svijetu može pohvaliti još samo Brazil. U cijeloj ovoj priči još jedan raritet je Zadar, mali klub koji je dao čak trojicu igrača čiji su klubovi u završnici. Luka Modrić, Danijel Subašić i Šime Vrsaljko prve su nogometne korake napravili baš u tome klubu, a nedavno su dobili i članske iskaznice (Vrsaljko je zbog rehabilitacije nije podigao). Mario Mandžukić bit će jedan od glavnih aduta Juventusa koji lovi svoj treći naslov, prvi od 1996. godine. Stara dama ove godine djeluje moćno, a Allegri kao da je kopirao Lippijevu taktiku iz te davne, uspješne sezone. Zbog toga se Mandžu uspoređuje s Ravanellijem, a njegova žrtva za momčad iznimno se cijeni. – Hvala Mandžukiću, puno je pomogao obrani, nahvalio ga je suigrač Bonucci, dok su ga mediji prozvali Juventusovim X-manom. – Pokriva cijeli teren i tako suigračima omogućuje da dođu do daha i ideja – hvali ga Gazzetta. Uspije li Juve odvesti do naslova, bit će mu to druga “kanta”, a tada će razloga za slavlje imati i Marko Pjaca. Iako je ozlijeđen i neće igrati, naslov bi mu bio upisan u biografiju. Kad je Luka Modrić stigao u Madrid, predsjednik Florentino Perez otkrio mu je da su svi opsjednuti “decimom”, desetim naslovom u Ligi prvaka. Kovačić ulazi kad je gusto “Pomozi nam u tome i ući ćeš u povijest”, šapnuo mu je na uho, a otkako je hrvatski virtuoz glavni dirigent momčadi, Real ne samo da je osvojio deseti naslov, već bi za mjesec dana mogao slaviti i 12. Uz Luku, tu je i Mateo Kovačić, igrač koji ulazi kada simfonija “zaškripi”, a ove sezone od našeg se dvojca očekuje da pomogne Realu postati prvi u povijesti koji je bi obranio naslov pobjednika u ovom natjecanju od kada se zove Liga prvaka. U Kupu prvaka to se ipak događalo. Hrvatsku formulu za uspjeh dobro zna i princ Albert koji je sa Subašićem slavio veliki uspjeh i plasman Monaca među četiri najbolje momčadi Starog kontinenta. Posljednji put kad je to uspjelo klubu iz Kneževine, a bilo je to 2004., u momčadi je bio Dado Pršo. Cijelu ovu priču zaokružuje Šime Vrsaljko koji je ozlijeđen, ali baš su jučer stigle dobre vijesti da je počeo trenirati te bi se mogao vratiti u završnici sezone i pomoći Atleticu popeti se na krov Europe. Kad se na kraju sve zbroji, nije čudno što su treneri velikih klubova počeli govoriti poput Napoleona: “Dovedite mi Hrvate i pokorit ću svijet!” >>Pogledajte kako je Luka Modrić završio u Hollywoodu! Ali, potkrala se i jedna velika greška 