Dinamo je nakon četiri kola Lige prvaka na dnu ljestvice bez boda i bez pogotka. Hrvatski prvak ima gol-razliku 0-12 u utakmicama protiv Lyona, Juventusa i dvaput Seville. U 4. kolu elitnog natjecanja španjolski klub je pobijedio plave s 4:0. – Teško je išta reći nakon poraza i četiri primljena pogotka. Dobro smo se držali u prvom dijelu, prvih smo 30 minuta igrali dobro i dobro se branili. Poljuljao nas je crveni karton i isključenje Stojanovića. To je Sevilla, izuzetno su kvalitetni i znali smo da nas čeka teška utakmica. Naravno da nam je žao zbog ovakvog poraza. Pala je cijela momčad kad smo ostali s igračem manje, mogu samo još jednom reći da nam je žao – rekao je Domagoj Pavičić. Dinamo je pri vrhu u statistici o broju kartona. Igrači plavih su treći s 45 prekršaja, dobili su devet žutih i jedan crveni karton. Stojanović je protiv Seville "pocrvenio" prije odlaska na odmor. – Mislim da smo se dobro držali u prvom dijelu dok smo još svi bili na broju. Kad smo ostali s igračem manje, to je utjecalo na našu igru, pali smo. Bilo je teško, znamo kakva je Sevilla momčad. Imaju izuzetnu kvalitetu, kažnjavaju svaku i najmanju pogrešku. Prvih 30 minuta izgledali smo dobro, isto kao i utakmicu protiv Seville na Maksimiru, bili smo organizirani. Uspjeli smo ih i danas držati dalje od gola, ali nakon isključenja sve se okrenulo. To je Liga prvaka, tu se ne oprašta niti jedna sekunda, niti mala pogreška. Ove su utakmice idealne da se nauči nešto, da mladi igrači skupe iskustvo i da vide razliku natjecanja – istaknuo je Gordon Schildenfeld. Dinamo je bez gola, s najmanje udaraca na suparnička vrata, najmanje dobivenih dvoboja, najmanjim posjedom lopte... – Nema se što filozofirati nakon ovakvog poraza. Pobijedila je bolja ekipa i najbitnije je da smo mi dali sve od sebe. Dobro smo otvorili utakmicu i dobro smo im parirali. Naravno, tu se kažnjavaju najmanje pogreške i Sevilla nas je kaznila. Sudac je osim toga lako davao kartone, čak i kod prvog faula. Ostali smo s igračem manje u prvom dijelu i bilo je teško. Dali smo sve od sebe, nažalost završilo je ovako i iz ovakvih utakmica trebamo izvući pouku – dodao je Josip Pivarić. 