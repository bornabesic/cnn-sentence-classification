Slaven Bilić priuštio je Upravnom odboru West Hama radnu nedjelju s obzirom na duboku krizu u kojoj su se čekićari iznenada zatekli. No taj radni doručak West Hamovih direktora nije iznjedrio Bilićevu smjenu o kojoj se u Engleskoj već danima nagađa, nego upravo suprotno – plebiscitarnu podršku hrvatskom treneru. – Da bismo okončali nagađanja jednom zauvijek, smatramo potrebnim objaviti da imamo sto posto povjerenja u sposobnosti Slavena Bilića da i dalje vodi našu momčad. Unatoč medijskim nagađanjima, pozicija našega menadžera nije ugrožena. Uvjereni smo da Bilić i njegov stručni stožer uživaju potporu igrača i velike većine navijača West Hama kako bi izvukli naš klub iz ove nezavidne situacije. Odbor poziva sve navijače da se ujedine u potpori našemu menadžeru i momčadi uoči nekoliko važnih utakmica. Imamo potpuno povjerenje u njihove sposobnosti da prekinu neuspješni rezultatski niz i završe sezonu na višoj poziciji od sadašnje – stoji u klupskome priopćenju koje će Biliću ipak omogućiti mirniju pripremu za utakmicu s Arsenalom u srijedu. Potvrdio nam je to i Bilićev asistent Nikola Jurčević, koji nam se iz Londona javio nakon nedjeljnoga treninga. Porazi pri kraju utakmica – Kada izgubite četiri utakmice zaredom, situacija nikako ne može biti ugodna. Međutim, kako je odnos klupskoga vodstva prema nama oduvijek bio vrlo korektan, u tom smjeru išlo je i ovo klupsko priopćenje. Njihova potpora puno nam znači, kao i spoznaja da ozračje u momčadi nije narušeno. Slaven i ja osjećamo da su i igrači čvrsto uz nas – kaže Jurčević. Statistika je u Bilićevu slučaju zaista neumoljiva i uopće mu više nije saveznik. Splitski je stručnjak s West Hamom trenutačno na 14. mjestu engleskog prvenstva (prošlu sezonu okončao je na sedmom), sa samo šest bodova više od prvoga davljenika Hull Cityja. Bilić je u trideset kola osvojio samo 33 boda, a u istom razdoblju prošle sezone čak 50, i upravo je upisao i šestu uzastopnu utakmicu bez pobjede, što će mu donijeti strahovit psihološki pritisak uoči posljednjih osam prvenstvenih nastupa. Već u srijedu gostuje kod Arsenala, a 8. travnja kod kuće će igrati biti ili ne biti meč protiv Swansea Cityja. No dojam o nastupima čekićara ipak je ponešto drugačiji od suhih brojki. Od Hulla (1:2) pali su u 85. minuti, protiv Bournemoutha u 90. (2:3), a i dva boda protiv WBA (2:2) otplovila su u sudačkoj nadoknadi... – I protiv Leicestera bili smo nadomak povratku u egal jer smo zapucali četiri zicera. Hoću reći da naša igra u tim utakmicama nije bila toliko loša i da smo uz malo sreće mogli biti u sredini ljestvice, jer nas nitko nije nadigrao. No nažalost, bodovi su nepovratno izgubljeni i sada smo tu gdje jesmo, u nezavidnoj poziciji – nastavlja Jurčević. Nije ključan odlazak Payeta U Hullu je opet bio koban prekid? – Tako je, a posljednja dva dana uoči utakmice na treninzima smo upravo uvježbavali prekide. Očito nam je to bolna točka, a posebno boli činjenica kako bismo s tim bodom ostavili Hull na devet bodova iza nas – uzvraća Jurčević. Je li sve krenulo po zlu odlaskom Payeta? – Ne, jer mi smo bez Payeta svladali Crystal Palace, Middlesbrough i Southampton. Rekao bih da smo bez njega zaista dobro reagirali i ova kriza nema veze s Payetom. Kakva će biti priprema za Arsenal? – Sljedeće dvije utakmice bit će jako bitne za usmjeravanje ostatka sezone i mi ćemo kao stožer u profesionalnom smislu napraviti sve kako bi ih momčad dočekala u optimalnom stanju. Svjesni smo kako je Arsenal klasa za sebe, ali pokušat ćemo iskoristiti i njihove krizne trenutke i vratiti se u pozitivu, kako bismo ponovno počeli gledati prema gore, a ne više prema dnu ljestvice – zaključio je Nikola Jurčević. Kad smo već kod vrućih premijerligaških trenerskih klupa, podsjetimo da su ove sezone odletjela šestorica menadžera: Swansea City otjerao je Francesca Guidolina i Boba Bradleya (sada ih vodi Paul Clement), Crystal Palace je Alana Pardewa zamijenio Samom Allardyceom, Portugalac Marco Silva u Hull Cityju uskočio je na mjesto Mikea Phelana, Nigel Shakespeare u Leicesteru umjesto Claudija Ranierija, dok je u Middlesbroughu imenovano tek prijelazno rješenje umjesto Aitora Karanke, zove se Steve Agnew. Nadamo se da Slaven Bilić neće biti sljedeća meta... >>West Ham se zbog loših rezultata oglasio priopćenjem, evo što kažu o Slavenu Biliću! 