Nakon što je Osječanin Damir Batinić prošlog vikenda sasvim uprskao utakmicu u Vinkovcima, u kojoj je poklonio kazneni udarac Dinamu, na vidjelo je izašao još jedan skandal unutar sudačke organizacije: je li doista 40 posto sudaca s A i B liste na nedavnom seminaru u Medulinu palo na teorijskim ispitima? – Nije točno da ih je palo 40 posto, jer zapravo nije pao nijedan – kaže povjerenik za suđenje Prve HNL Šibenčanin Ante Kulušić i objašnjava o čemu je zaista bila riječ: – Dakle, mi smo tamo željeli iskušati jedan novi način testiranja sudaca. Bio je to – naglašavam – neobvezujući eksperiment uoči početka nove polusezone, test isključivo za internu upotrebu. Međutim, kako je bilo vrijeme poklada, maske pojedinih nezadovoljnika iz bivše Sudačke komisije su pale. Pa je netko od njih brže-bolje pustio te podatke van. Prepoznat će se oni... Tko su nezadovoljnici? Budući da Ante Kulušić nije želio govoriti o imenima nezadovoljnika, podsjetit ćemo da je u prvom dijelu prvenstva Sudačku komisiju vodio Siščanin Dušan Kukić, koji je istodobno bio i povjerenik za suđenje. Komisiju su još činili naš sugovornik Kulušić (koji sigurno nije nezadovoljni druker), zatim Božo Mamić, Dragutin Vuk, Miroslav Vitković, Darko Cvitković, Predrag Borovec, Ivan Peraić i Domagoj Vučkov. O kakvom je teorijskom testiranju na seminaru bila riječ, pitamo Antu Kulušića. Nije tajna da je pitanja sastavio bivši sudac Draženko Kovačić iz Križevaca. – Na dvadeset pitanja trebalo je odgovoriti unutar 24 minute. U svakom pitanju bila su ponuđena četiri vrlo slična odgovora; dakle, trebalo je svako pitanje dobro iščitati, a objektivno vremena je bilo premalo. Ponavljam, rezultati su bili za internu upotrebu i nisu bili obvezujući. Biste li vi prošli na tom ispitu? – Vjerojatno bih, ali bilo bi mi jako teško. Jer, i ja sam taj test tamo u Medulinu prvi put vidio – kaže Kulušić. Kakvi su rezultati testiranja bili uoči prvenstva, prošlog ljeta? – Testovi su bili drukčiji, zahtijevali su odgovore kroz objašnjenja situacija na terenu. I svi su ih suci prošli. Kako su suci ove zime u Medulinu prošli na testovima fizičke spremnosti? – Svi su ih prošli, osim dvojice koji su pali na kratkim dionicama. Pitao sam Draženka Kovačića o čemu je bila riječ pa sam dobio objašnjenje da je na startu na terenu bilo pijeska. Nisam želio biti policajac pa su, uz prisustvo trojice kontrolora, sljedećeg dana ta dvojica ponovno podvrgnuta testiranju i obojica su bila uspješna. Dakle, suci su u fizički optimalnom stanju? – Da, fizički su na jako visokoj razini i kamo sreće da im se takvima događa što manje pogrešaka i da se o sucima što manje govori. Vaš stranački drug iz HDZ-a Splićanin Andro Krstulović Opara tvrdi da ste vi odgovorni što Hrvatska nema relevantnog suca u Europi. – Ivan Bebek bio je jednom nogom na Europskom prvenstvu prošle godine, ali onda su mu se dogodile dvije pogreške na utakmici Europske lige u Bragi pa je kompromitirao svoj nastup na EP-u. A za te pogreške ne može biti odgovoran Kulušić. Slažem se da Hrvatska, sa svojim visokim nogometnim rejtingom, treba imati suca visokoga europskog ranga, ali Bebek i dalje sudi Europsku ligu, dakle, nije odbačen – naglašava Kulušić. Volio bih da je Šuker više tu Krstulović Opara traži ostavku Šukera i cijelog vodstva HNS-a u kojemu ste i vi? – To je čisti populizam, kao i Mostov, u svrhu predizborne kampanje. HDZ nikada nije odlučivao o vodstvima sportskih saveza. Sjetite se samo Skupštine HNS-a iz 2010. godine, kada je polovica skupštinara HDZ-a bila za Štimca, a polovica za Markovića. Smeta li vama što predsjednik HNS-a Davor Šuker više boravi u inozemstvu nego u zemlji dok se u Savezu događaju važne promjene? – Iskreno, volio bih da je Šuker više tu, međutim pitanje je što bismo dobili da imamo predsjednika koji je angažiran 24 sata dnevno. Savez sa Šukerom na čelu funkcionira dobro i uvjeravam vas da u Izvršnom odboru nema nezadovoljnih predsjednikovim angažmanom – zaključio je Ante Kulušić, koji će na dužnosti povjerenika za suce ostati do kraja natjecateljske sezone. >> Sporni jedanaesterac: Povjerenik za suđenje otkrio što mu je nakon utakmice kazao sudac Batinić 