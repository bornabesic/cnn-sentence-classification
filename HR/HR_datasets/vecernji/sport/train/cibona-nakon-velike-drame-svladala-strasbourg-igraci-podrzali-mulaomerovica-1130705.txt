Košarkaši Cibone na dramatičan su način stigli do druge pobjede u Ligi prvaka, nakon što su u srijedu u KC Dražen Petrović svladali francuski Strasbourg sa 93-88 (18-11, 19-22, 22-20, 17-23, 17-12) tek u dodatnih pet minuta produžetka.  Cibona je većim dijelom utakmice vodila, ali je u završnici umalo poražena. Najbolji strijelac Strasbourga Amerikanac Slaughter je 40 sekundi prije kraja pogodio tricu za 76-76, na suprotnoj strani je Domagoj Bošnjak na isteku napada promašio tricu, a pet sekundi prije isteka regularnog dijela Slaughter je još jednom gađao tricu za pobjedu koja je izašla iz obruča. U dodatnih pet minuta Domagoj Bošnjak se pokazao ključnim igračem Cibone. Prvo je pogodio tricu za 87-82, a u posljednjih 18 sekundi je realizirao sva četiri slobodna bacanja, čime je zagrebačka momčad sačuvala teško stečenih pet koševa prednosti. Novi Cibonin Amerikanac Scott Reynolds postigao je 21 koš uz sedam asistencija. Ante Žižić je ubacio 15 koševa, Željko Šakić 14 uz 11 skokova, a Domagoj Bošnjak se zaustavio na 13 poena i četiri asistencije. Kod Strasbourga najbolji je bio Slaughter s 21 košem. Cibona se pobjedom pomakla s posljednjeg mjesta u skupini i pridružili grupi od četiri momčadi koje nakon šest kola imaju učinak 2-4. Vodeći je litavski Juventus s pet pobjeda i jednim porazom. Na konferenciji za medije nakon dvoboja kapetan Cibone Marin Rozić u ime svih igrača je izrazio podršku glavnom treneru Damiru Mulaomeroviću, o čijoj su se smjeni, bez obzira na ishod ove utakmice, pojavile špekulacije u hrvatskim medijima. U sljedećem kolu Lige prvaka Cibona 30. studenoga gostuje u Belgiji kod Oostendea. 