Međunarodni sportski arbitražni sud (CAS) još je prošli tjedan objavio kako je Arijanu Ademiju smanjena suspenzija s četiri na dvije godine te bi se veznjak Dinama u listopadu mogao vratiti na travnjak. Danas je napokon objavljeno i obrazloženje takve odluke. "Sportski arbitražni sud donio je odluku u arbitražnom procesu između makedonskog profesionalnog nogometaša Arijana Ademija i Uefe, u vezi s odlukom Uefine komisije za žalbe donesene 12. svibnja 2016. godine u kojoj je igrač proglašen krivim zbog kršenja antidopinških pravila. CAS je smanjio igračevu četverogodišnju suspenziju na dvije godine, počevši od 7. listopada 2015. Uzorak koji je Arijan Ademi dao na dopinškoj kontroli 16. rujna 2015. sadržavao je zabranjenu tvar stanozolol", piše CAS u obrazloženju pa nastavlja: "Igrač je tražio poništenje Uefine odluke jer je nakon ozljede uzimao propisani lijek koji je bio kontaminiran nedopuštenom supstancijom. CAS je uzeo u obzir posebne okolnosti u ovom slučaju. Iako je igrač dokazao da nije imao namjeru uzimati nedopuštena sredstva, ne možemo se složiti da kaznu treba poništiti. Umjesto toga, odlučeno je da je smanjenje kazne na kraći period prihvatljivo. Njegova žalba tako je djelomično prihvaćena. Posljedično tome, za Arijana Ademija izrečena je zabrana igranja nogometa od dvije godine, s početkom od 7. listopada 2015. godine." >>Arijan Ademi izgubio finale padel Mastersa 