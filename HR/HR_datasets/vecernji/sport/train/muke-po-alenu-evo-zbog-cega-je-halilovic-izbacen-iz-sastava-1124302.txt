Alen Halilović iz Dinama je otišao kao jedan od najvećih talenata koje smo ikad imali, svojedobno je službeno proglašen najboljim igračem svijeta od svih nogometaša rođenih 1996. godine, a i sama činjenica da ga je kupila Barcelona govori o tome koliko je potencijala imao. Međutim, razvoj "hrvatskog Messija", kako su mu mnogi tepali, jednostavno je zastao. Barcelona ga se odrekla i prodala HSV-u, a ni u njemačkom klubu nije se uspio nametnuti. Ove sezone odigrao je tek nešto više od 100 minuta, a zamjera mu se nezalaganje, fizička nespremnost, kao i problematično ponašanje. Iako je predsjednik kluba nedavno izjavio da na njega ozbiljno računaju u budućnosti te da će ga trener postupno pripremati za buduće izazove, za njega je loša vijest stigla ovoga tjedna kad je uoči kup utakmice izbačen iz momčadi, točnije da ne kandidira za susret protiv trećeligaša Halleschera. Njemački prvoligaš bez njega se lako obračunao sa svojim protivnikom i slavio s 4:0, a novinare je na konferenciji zanimalo zbog čega Halilović nije bio u kadru. Evo kako je trener to objasnio. – Igrali smo s dvojicom napadača, a na raspolaganju sam imao dvojicu igrača koji mogu igrati na poziciji desetke, pa nam nije trebao i treći kreator igre – rekao je Markus Gisdol. 