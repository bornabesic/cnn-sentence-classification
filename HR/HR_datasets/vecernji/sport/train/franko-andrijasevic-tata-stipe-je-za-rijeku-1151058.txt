Gdje je kraj briljiranju Rijekina lidera Franka Andrijaševića (25), čije izvedbe ove sezone podsjećaju na “one man show” kakav je svojedobno u Rijeci demonstrirao Andrej Kramarić? Je li ovo najbolji nogomet koji ste igrali? Je li prisutnost izbornika Čačića u Gradskom vrtu bila poseban motiv?, pitali smo jučer Andrijaševića. – Uživam u tome kako trenutačno igram nogomet. Mislim da sam napredovao. Razlog tome su suigrači, s kojima se odlično slažem i na terenu i izvan njega, te pozitivna atmosfera na treninzima. Kada se te stvari poslože, možete samo napredovati. Trenutačno sam fokusiran samo na svoje igre u Rijeci. Nastavim li dobro igrati, vjerujem da će biti još prilike da nastupim i u dresu reprezentacije i pokažem sve svoje kvalitete – kaže nam novi heroj Kvarnera, igrač kojega nisu htjeli ni Hajduk ni Dinamo, omogućivši mu time preporod u Rijeci. Sve su utakmice bitne Koja će mu utakmica nastavka prvenstva biti najteža? Je li to skorašnji derbi s Hajdukom? – Koncentrirani smo na prvu utakmicu koja nam slijedi, a to je susret s Interom u gostima. Trenutačno su nam sve utakmice bitne, nema razlike. Nema velikih i malih utakmica, svaki susret je 90 minuta koje nam mogu donijeti tri boda i dovesti nas korak bliže cilju. Vodeći smo na ljestvici i svi su time dodatno motivirani da protiv nas igraju što bolje – nastavlja Franko. – Za koga navija otac Stipe, Hajdukova legenda – za Rijeku ili Hajduk? – Za sina. Kome Franko posvećuje svoje pogotke; obitelji, Armadi, Keku...? – Svakako kao igrač Rijeke veselim se s navijačima, ali obitelj mi je na prvome mjestu, daje mi potporu u teškim trenucima. Veliku ulogu u mojem životu imaju supruga i kći. Sjetite li se ikada, u trenucima kada slavite pobjede s Rijekom, onih teških trenutaka prošloga ljeta kada su vam rekli da ste u Dinamu višak? – Ne opterećujem se previše time što je bilo iako mi je to svakako dodatni motiv. Rijeka mi je dala priliku, a pokušavam joj to vratiti na najbolji mogući način. Za sada je sve, hvala Bogu, išlo prema najboljem mogućem scenariju. Preostaje mi da nastavim raditi, dokazivati se u svakom trenutku i vjerujem da neće izostati moje dobre igre, kao ni rezultat cijele momčadi. A to je na kraju najvažnije – zaključio je u ovom trenutku najbolji nogometaš Prve hrvatske lige Franko Andrijašević. Visina Khedire i Busquetsa Visoki Splićanin (189 cm, poput Khedire i Busquetsa) efikasnošću podsjeća na neke od najubojitijih veznih igrača Prve hrvatske lige. Još ako Frankovi pogoci donesu Rijeci naslov prvaka, njegov prošloljetni transfer iz Maksimira na Rujevicu dobit će atribut Dinamove gluposti stoljeća. Ostat će zapisano da je tu odluku zaprimio i proveo tadašnji trener Zlatko Kranjčar. I kao osvjedočeni komformist nije imao snage tome se suprotstaviti. Dakle, Andijašević je s deset pogodaka ove sezone u prvenstvu već na pragu izjednačenja svojega najboljega učinka u PHNL-u (12) u dresu Lokomotive, kada mu je trener bio Sreten Ćuk, a na putu je da ugrozi neke od najboljih dosega veznih igrača u jednoj sezoni. Primjerice, Miljenko Mumlek je u sezoni 1998./1999. u dresu Varteksa postigao 14 pogodaka, jednako koliko i Anas Sharbini 2008./2009. za Rijeku, odnosno Admir Hasančić za Zagreb (2001./2002.). Rekordni učinak jednoga veznoga igrača u Prvoj hrvatskoj ligi je čak 17 pogodaka Senijada Ibričića za Hajduk u sezoni 2009./2010. 