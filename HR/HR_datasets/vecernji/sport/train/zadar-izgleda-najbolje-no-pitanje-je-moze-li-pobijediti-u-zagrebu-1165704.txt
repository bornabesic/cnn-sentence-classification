Nakon Acine verbalne lavine na utakmici Gorice i Zagreba, uslijedile su prijave sudaca pa je povjerenik A-1 lige Dražen Jendriš pokrenuo postupak čiji bi ishod mogla biti financijska kazna izborniku koji kazuje: – Ništa dramatično nije bilo, ni kontakta ni tjelesnih prijetnji. Izvrijeđao sam suca i to minimalno u odnosu na ono što je on radio na terenu, čega je posljedica bila ispadanje jednog kluba iz lige. Aci je podršku izrazio i Josip Stojanović, sponzor KK Jollyja JSB. – Razumijem Acinu reakciju jer utakmicu Zagreba i Gorice sudio je i sudac koji je i nas krao u Zaboku. Tresoglavić je sudac za specijalne namjene povjerenika za suđenje. Ne znam koja bi bila svrha nastojanja da ispadne Gorica osim osvete bivšem predsjedniku HKS-a Šukeru. Kad nam je već bio na liniji, zamolili smo izbornika da najavi doigravanje za prvaka Hrvatske. – Od osam klubova, Zadar izgleda najbolje. U doigravanje ulaze najzdraviji, a trener Naglić je pogodio i kemiju. No, treba znati da Zadrani nikad nisu izbacili Cibonu kada su bili slabije plasirani. Zanimljivo će biti i u okršaju Jollyja i šestoplasirane Cedevite. – Neigranje Babića i dvojice Amerikanaca za Cedevitu ogroman je hendikep, ali im je zdrav igrač kojeg u ovim hrvatskim okvirima nitko ne može zaustaviti, a to je centar Miro Bilan. Jolly pak izgleda dobro što potvrđuje i pobjeda od 36 koševa razlike protiv Splita. To je serija puna upitnika. A njih je puno manje kod preostala dva para, Šibenik – Zagreb odnosno Split – Osijek. – Zagrebu je upitan najbolji igrač Božić pa je Šibenik veliki favorit zbog duže klupe i domaćeg terena. Split je favorit, ali ne toliko koliko Šibenik u odnosu na Zagreb. >> Cedevitu neka je sram, nikad neće biti veliki klub, Cibona je za njih i dalje institucija 