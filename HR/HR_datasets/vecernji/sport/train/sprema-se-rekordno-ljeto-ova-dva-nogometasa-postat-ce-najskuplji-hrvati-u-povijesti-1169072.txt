Ovaj put nema pogreške: transferno ljeto 2017. godine bit će najplodonosnije razdoblje dosad za hrvatske nogometne reprezentativce, a mjeseci koji dolaze, zaključno s 31. kolovozom, donijet će možda i rekordne prelaske nekih od najistaknutijih članova vatrenoga orkestra, piše Max!. I dok mjesecima sve pršti od spektakularnih najava transfera Omišanina Ivana Perišića i Solinjanina Nikole Kalinića, u njihovoj debeloj sjeni možda se valja i još poneki astronomski visok prelazak nekih naših igrača. Primjerice, Marcela Brozovića, pa čak i Ivana Rakitića, iako je u njegov novi ugovor s Barcelonom uglavljena odštetna klauzula od čak 125 milijuna eura. No, ona nije obvezujuća za klubove, niti za njegova sadašnjeg poslodavca, a budući da Barcelona traži pojačanja u veznom redu (spominju se Coutinho i Verratti), te dovodi novoga trenera, odjednom bi i Rakitićev status na Nou Campu mogao postati upitan. I donijeti mu transfer života u Englesku. Sprema li se doista rekordno transferno ljeto hrvatskih nogometaša?, pitamo menadžera Tončija Martića, bivšega zastupnika Ivana Perišića. – Da, ovoga ljeta moglo bi se svašta dogoditi. Često boravim u Italiji i svašta čujem, uglavnom, potražnja za hrvatskim nogometašima nikada nije bila izraženija. Licitira se s imenima Perišića, Nikole Kalinića, Brozovića, Strinića, pa čak i Matea Kovačića u kontekstu prelaska u Milan. No, još je prerano bilo što zaključivati jer transferi će se odvijati sve do 1. rujna – ističe Martić. Ivan Strinić vaš je štićenik, a njegov eventualni transfer ne spada među najzvučnije. Ostaje li u Napoliju? – Ivan ulazi u zadnju godinu ugovora i sada čekamo ponudu za produljenje. Koliko znam, Napoli ga ne bi rado pustio, što je za igrača priznanje, jer riječ je o igraču iz vrha Serie A, sudioniku Lige prvaka. Ali, Ivanu je najvažnije igrati i logično je da želi što više participirati. Trenutačno je zadovoljan jer dosta igra – ističe Martić. Nikolina sjajna statistika Kao bivši Perišićev zastupnik, nije želio komentirati mogući Ivanov transfer, no zato se rado osvrnuo na poziciju Nikole Kalinića. – Nikola je svojom statistikom u posljednje dvije sezone zaslužio najveći ugovor svoje karijere i na putu je da to i ostvari. I njegovu visoku cijenu nije formirala reprezentacija, jer on u njoj nije puno igrao, iako je Nikolinu imidžu sigurno pripomogao pogodak Španjolcima na Euru. Međutim, njega prvenstveno prodaje njegova impresivna statistika u dresu Fiorentine. I sada je pravi trenutak da se ona valorizira; da njegov klub na njemu sjajno zaradi i da Nikola dobije mnogo bolji ugovor u jačem klubu – dodaje Martić. Kad su u pitanju pozicije Perišića i Brozovića, nije upitno da je Inter spreman na njihovu prodaju. Premda se već dulje vrijeme nagađa kako Ivan za 60 milijuna eura ide u Manchester United, iz nekih krugova saznajemo kako naš reprezentativac ima i bolju, privlačniju opciju od te, no ona se drži u strogoj tajnosti. Možda bi u tom slučaju odšteta Interu bila nešto manja, čak bi Ivan imao manja primanja nego na Old Traffordu, ali bi mu se stvari posložile onako kako njemu najviše odgovara. U sportskom smislu to znači suživot s nekim od najvećih svjetskih igrača i lov na europski naslov. 