Prema prvotnom ždrijebu, Mirjana Lučić-Baroni u prvom se kolu turnira u Madridu trebala sastati s Čehinjom Siniakovom, 39. tenisačicom svijeta. No turnir je otkazala Agnieszka Radwanska pa je Mikica dobila status 17. nositeljice, ali nije se usrećila. Za suparnicu je dobila povratnicu Mariju Šarapovu (nekad najbolju na svijetu) i izgubila sa 6:4, 4:6, 0:6. Prvo kolo nije prošla ni Ana Konjuh koja je u dvoboju s Kristinom Mladenović izdržala dva seta (prvi je dobila sa 7:5, drugi izgubila sa 3:6), da bi nakon toga predala. Prema riječima njezina oca Marija, radi se o problemu s trbušnim zidom koji je osjetila još u meču protiv Ostapenko na turniru u Pragu. – Tek nakon detaljnijih pregleda znat ćemo o čemu je riječ. Zasad joj je liječnik preporučio dva dana odmora – kaže tata Konjuh. Iz trećeg pokušaja jedna je Hrvatica ipak prošla. Nakon što je uspješno apsolvirala kvalifikacije, Donna Vekić je u prvom kolu sa 6:3, 6:4 pobijedila Kazahstanku Juliju Putincevu, 32. tenisačicu svijeta. Suparnica u drugom kolu bit će joj Japanka Misaki Doi (52.). Borna Ćorić nije uspio ući na glavni turnir u Madridu (i tako se pridružiti Čiliću i Karloviću). U završnom krugu kvalifikacija bolji od njega bio je Kazahstanac Kukuškin (77.) sa 7:6 (2), 6:3.  