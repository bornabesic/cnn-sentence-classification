U finalu Europske lige igrat će Sevilla i Liverpool. Branitelj naslova u uzvratnoj utakmici polufinala Europske lige pobijedio je na domaćem terenu Šahtar s 3:1, dok su redsi na Anfieldu bez problema pobijedili Villarreal s 3:0. Dejan Lovren ponovno je zaigrao u početnoj postavi, a pravi su zaprijetili gosti. Prvo je Mignolet sjajno obranio udarac Gaspara, a minutu poslije zaprijetio je i Dos Santos. No, već u sedmoj minuti Liverpool je poveo. Nakon gužve u kaznenom prostoru pucao je Sturridge, lopta se odbila od Soriana i završila u mreži. I nakon toga domaćin je pritiskao, ali do odmora se rezultat nije mijenjao. U nastavku je Kloppova momčad zaigrala još bolje, počela sve jače pritiskati, a žuta podmornica popustila je u 63. minuti. Firmino je dao za Sturridgea, a ovaj od stative zabio za veliko slavlje. Osam minuta kasnije Ruiz je dobio drugi žuti karton i tu je priča bila gotova. Liverpool se razigrao, napadao iz svih oružja, a konačnu potvrdu finala donio je Lallana u 81. minuti. Dejan Lovren odigrao je svih 90 minuta, bio je vrlo dobar i nekoliko puta zaista je odlično reagirao i otklonio opasnost. U drugoj utakmici Sevilla je slavila protiv Šahtara s 3:1 i izborila svoj treći finale zaredom. Poveo je andaluzijski klub preko Gameira u devetoj minuti, a izjednačio je bivši hrvatski reprezentativac Eduardo minutu prije odlaska na odmor. U nastavku je Sevilla ubacila u brzinu više te je preko Gameira i Mariana već do 59. vodila s 3:1 i prelomila utakmicu. Eduardo je odigrao do 85. minute, a Srna do kraja. Obojica su dobila i žute kartone. Finale Europske lige igrat će se 18. svibnja na St. Jakob Parku u Baselu. Europska liga, polufinale Liverpool - Villarreal 3.0 (0:1) Sevilla - Šahtar 3:1 (2:2) 