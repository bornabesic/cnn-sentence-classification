Hrvatski izbornik Željko Babić bio je silno emotivan nakon pobjede nad Španjolskom u četvrtfinalu SP-a i nije mogao suspregnuti suze. Ujedno je zahvalio na brojnim porukama potpore koje su stigle iz Hrvatske. – Danas je pobijedila Hrvatska, naše srce i ljubav prema domovini. Ništa se nije promijenilo kod mene, ja ću se zahvaliti Gospi Međugorskoj i Isusu. Volim da su ljudi u Hrvatskoj sretni, da žene u marketima budu vesele, da se branitelji vesele. Posebno pozdravljam udrugu žena iz Zadra koje su nam poslale jedno dirljivo pismo, to su majke i sestre koje su u ratu ostale bez najmilijih. Puno ljudi je molilo za nas – poručio je izbornik. A Jadranski portal objavio je i pismo iz spomenute Udruge žena u Domovinskom ratu koje je silno motiviralo našu momčad. Evo što su poručile: –Ponosni na vaš uspjeh u dosadašnjem dijelu turnira, naša mala udruga želi vam uputiti jedan zahtjev uoči važne utakmice koju igrate večeras protiv Španjolske reprezentacije: Dragi igrači, u nedjelju 22. siječnja hodale smo i molile 25 kilometara za naše branitelje koji su poginuli u VRA Maslenica, to su naši sinovi, naša braća i supruzi, nažalost Hrvatska ih je zatajila i dogodila se tragedija još većih razmjera da su njihova imena ponovno umrla i to na jedan naivan način u zaboravu… Ali dragi dečki, vi pripadate jednoj drugoj Hrvatskoj, onoj koja štuje ponos i dostojanstvo dresa koji nosite na srcu. Mi braniteljice, majke, sestre i supruge naših branitelja molimo vas! Dečki IGRAJTE VEČERAS ZA NJIH, IGRAJTE ZA NJIHOVU SLAVU, IGRAJTE ZA SJENE KOJE VIDE I ČUJU, IGRAJTE S TOLIKO STRASTI I LJUBAVI PREMA DOMOVINI S KOLIKO SU ONI OSTAVLJALI SVOJE ŽIVOTE NA ZEMLJI HRVATSKOJ! Vi niste samo naš Ponos dragi dečki, vi ste i naša nada, jer vaša ruka na srcu, vaše davanje, vaše žrtvovanje, bit će pobjeda za njihove živote, za njihova djela hrabrosti… Hrvatski sportaši jedini su koji pronose slavu Hrvatske, naše su nade uprte u Vas dragi igrači, IGRAJTE ZA NJIH, ZA NAS, ZA NAŠU RANJENU HRVATSKU! Mi ćemo moliti za vas! 