Tako je to i prošloga ljeta trebalo izgledati protiv Portugalaca u Lensu, u osmini finala Europskog prvenstva, kada je Marko Pjaca (21) također bio predodređen za igrača odluke, ali ostao zavezan za klupu do 110. minute i, naravno, ušao – prekasno. Debelo prekasno! Za razliku od impresioniranoga Ante Čačića, Allegri je s Pjacom protiv Portugalaca imao savršen tajming: uveo ga je u igru u 67. minuti i, kako kaže izvjestitelj La Gazzette dello Sport, njegov treći ili četvrti dodir s loptom bio je neustrašiv, unaprijed je znao što će učiniti s njom. Dovoljno mu je bilo nekoliko minuta u igri kako bi ostavio trag. Allegrijeva kritika nakon prošlotjedne utakmice s Palermom u Pjaci je očito probudila inat, na što je lukavi strateg i računao, testirajući tako Markov karakter. “Pobjednici imaju plan, a gubitnici imaju izgovor!”, prenosi Gazzetta Pjacin način razmišljanja, honorirajući njegov učinak u Portu ocjenom 7. Pjaca je prvi put otkad je u Juventusu proglašen igračem utakmice! – Do jučer se činio kao odličan dribler i brzanac koji priprema prilike drugima. Ali u utakmici s Portom pokazao se i kao egzekutor, strijelac, bombarder. Na ovom gostovanju nije razmišljao, nego radio. Allegrijevo ribanje Pjace se isplatilo jer nakon toga je ušao i zabio za pobjedu – recenzira Gazzettin novinar Pjacine 23 minute na Dragau. Mandžukiću samo 5,5 Istodobno, Mario Mandžukić dobio je samo 5,5, najlošiju ocjenu u Juventusovim redovima. Ovo je bila rijetka zgoda kada je Mario zaista bio Mr. No Good. – Forsirao je, ali mu ništa nije uspijevalo. Trudio se u obrani jer Porto je opasan pri oduzimanju lopte i brzom prelasku u napad i tu je, kao i uvijek, dao svoj doprinos. Ali kada je morao ići prema naprijed, izgledao je izgubljeno. Ipak, kada mu i ne ide, Allegri ga se ne odriče i zato je igrao do kraja utakmice. Torinski Tuttosport je robusnome Marku Pjaci dao ocjenu 7,5. Tvrde kako je znao iskoristiti pogrešku Portova Španjolca Marcana i kako je Allegriju dao razlog za dvostruko zadovoljstvo: opravdao je svoj ulazak i pokazao kako je predodređen za velike stvari. – Pjaci je samo pet minuta provedenih u igri bilo dovoljno kako bi potvrdio sve ono što su Allegri i njegovi suradnici govorili o njemu. Najavljivali su ga kao otkriće 2017. godine, a mladi Hrvat izabrao je pravi trenutak kako bi se predstavio svijetu. Higuain je klasični golgeter, Dybala je fenomen, a Pjaca svojim driblinzima i instinktom napad Juventusa čini još eksplozivnijim i raznovrsnijim – piše Tuttosport. Trener Juventusa Allegri tako je uspio probuditi zvijer u Marku Pjaci i u kratkom vremenu dobio potpuno preporođenoga napadača. Istinskog nasljednika nekadašnjeg ljubimca navijača Alena Bokšića. – Već sam od nedjelje primijetio da Pjaca mijenja stav. On razumije kako neke stvari nisu dovoljne za igranje u talijanskom nogometu. Mijenja svoj stav, a već ima tehniku, tempo i talent. Mlad je, a s mladima treba strpljenja – kazao je Allegri. Intrigantna je pak bila jedna Pjacina rečenica nakon utakmice u Portu. – Naravno da želim igrati više, ali nastavljam raditi kao i do sada. Trener odlučuje, a ja čekam svoj trenutak – naglasio je Pjaca sugerirajući mrvicu nezadovoljstva svojom minutažom. Naime, Allegri, iako pun hvale na Markov račun, u deset nastupa u tri natjecanja samo je jednom našemu reprezentativcu dao 90 minuta, protiv Palerma prije tjedan dana. Zar je to odgovarajući tretman za igrača od 23 milijuna eura? Ili je Marko još uvijek u procesu prilagodbe pa onda i pažljivoga doziranja minutaže? To, signore Allegri, može biti i dvosjekli mač jer Marko puca od samopouzdanja i neizrecivo je željan igre. Osječani najefikasniji Marku Pjaci ovo je prvijenac u Ligi prvaka i ušao je u odabrano društvo četvorice Hrvata koji su zabijali za Juventus u ovom natjecanju. Alen Bokšić zabio je pet, a prvi je postigao protiv Manchester Uniteda u Torinu za pobjedu 1:0. Igor Tudor zabio je četiri, a Mario Mandžukić tri. Kad smo već kod Pjacine ‘gajbe’, spomenimo i kako je plećati dečko sa Savice tek šesti Zagrepčanin koji je postigao pogodak u elitnom natjecanju. Prije njega uspjeli su to Soldo (za Stuttgart), Mikić, Šokota, J. Šimić i Tomečak (sva trojica za Dinamo). U tom društvu, primjerice, nema D. Šimića, Kranjčara, Bišćana, Marića... Od naših strijelaca u Ligi prvaka još su uvijek najzastupljeniji Splićani (Tudor, Vastić, Pralija, Mornar, Perišić, Asanović, Butorović, Jeličić) s ukupno 14 pogodaka, a efikasniji od njih samo su četvorica igrača iz osječkoga rodilišta: Šuker, Babić, Rukavina i Špehar zajedno su postigli 16 pogodaka u Ligi prvaka. 