Večernjakovu domovnicu za osobu godine u hrvatskom iseljeništvu trener Eintrachta Niko Kovač primio je u četvrtak u Frankfurtu, na prigodnoj svečanosti koja je organizirana u Generalnom konzulatu Republike Hrvatske. Budući da je ovogodišnji Večernjakov iseljenički izbor održan pod visokim pokroviteljstvom ministra vanjskih poslova Davora Ive Stiera i pokroviteljstvom Središnjeg državnog ureda za Hrvate izvan RH, dodjela Večernjakove domovnice svečano je priređena u prostorijama generalnog konzulata u Frankfurtu. Pred uručenje Domovnice Niki Kovaču, prigodni govor održao je generalni konzul Vladimir Duvnjak, a o samom Večernjakovu izboru i nagradi za osobu godine govorio urednik inozemnog izdanja Večernjeg lista Stipe Puđa. Počašćen sam nagradom U ovogodišnjem izboru Niko Kovač je osvojio ukupno najviše glasova Večernjakovih čitatelja te da ga je za osobu godine nominirala Croatia Frankfurt, hrvatski nogometni klub koji se natječe u frankfurtskoj Kreisklasi A. Među tridesetak uzvanika iz sportskog i kulturnog života Hrvata u Rajnsko-majnskoj regiji, na dodjeli nagrade bio je i Kovačev menadžer Alen Augustinčić te glavni sponzor Večernjakove domovnice Petar Budimir. Primajući nagradu, Kovač je izrazio zahvalnost Večernjakovim čitateljima koji su ga izabrali, čestitao Večernjem listu na održavanju takvog skupa te zahvalio generalnom konzulu Vladimiru Duvnjaku na organizaciji dodjele nagrade u Generalnom konzulatu. Nakon primitka nagrade i druženja s gostima, Kovač je odgovorio na nekoliko pitanja našeg novinara. Što vam znači Večernjakova nagrada za osobu godine u hrvatskom iseljeništvu? – Počašćen sam ovom nagradom za osobu godine u hrvatskom iseljeništvu. Ona nije svakodnevna, već godišnja nagrada koju dodjeljuje Večernji list na osnovi glasova svojih čitatelja u inozemstvu. Drago mi je što sam večeras imao mogućnost primiti tu nagradu i hvala svima koji su mi dali glas. Na samu završnu večer dodjele Večernjakovih nagrada u Bad Homburg 4. ožujka, nažalost, nisam mogao doći jer sam tu večer imao klupskih obveza. Vjerujem da su svi imali razumijevanja za to. Svi znaju kakav sam profesionalac, kako gledam na obveze prema svom klubu i svojoj momčadi. A tu večer, nažalost, nisam mogao doći jer smo sutradan, u nedjelju, igrali utakmicu – kazao je Kovač. Uvjeren sam da ćemo na SP S Eintrachtom ste kao trener postigli velike stvari, s gotovo istom momčadi koju ste spasili od ispadanja, u novoj sezoni postigli ste neočekivani bodovni učinak i izborili polufinale Njemačkog kupa? – Radimo maksimalno što možemo uz mogućnosti koje imamo. Nekad je to malo bolje, nekad malo lošije. To je sport, to je nogomet i to je život. Mi smo u klubu zadovoljni ovogodišnjim rezultatima. Normalo, svatko bi želio da su ti rezultati još bolji, ali moramo biti svjesni i znati odakle smo krenuli i dokle smo do sada došli. I dalje ćemo raditi marljivo. Ovo što smo do sada postigli nije slučajno, to je rezultat mukotrpnog rada. A samo kroz trud i muku, kroz veliki rad dođu i rezultati. Stignete li pratiti sportska zbivanja u Hrvatskoj, HNL? – Iskreno rečeno, malo pratim jer ne stignem. Toliko sam zaokupljen svojim poslom i obvezama da jedva i pogledam rezultate. Nisam sto posto u tome tako da ne mogu reći da pratim kako bih dao neku ocjenu. Ali reprezentaciju, pretpostavljamo, pratite? – Da, to je normalno. I kad sam otišao s mjesta izbornika rekao sam da ću uvijek ostati navijač vatrenih, navijač svoje reprezentacije. Nju pratim i veselim se svim uspjesima Hrvatske. Uostalom puno sam znoja prolio, dugo igrao. I naravno da sam oduvijek uživao. Upravo smo htjeli pitati: vjerujete li u plasman Hrvatske na SP? – Naravno, uvjeren sam da će se Hrvatska plasirati na Svjetsko prvenstvo. Znam da nije lako i znam u kakvoj je situaciji izbornik naše nogometne reprezentacije Ante Čačić. Međutim, vjerujem u njega, vidim da radi odlično i da igrači daju sve od sebe. Trenutačna je situacija u reprezentaciji vrlo dobra. Bila je zo jedna ugodna večer u Frankfurtu, a Kovaču smo poželjeli puno sportskih uspjeha. >>Inter poslao poruku Mourinhu: Evo za koji iznos je spreman pustiti Perišića 