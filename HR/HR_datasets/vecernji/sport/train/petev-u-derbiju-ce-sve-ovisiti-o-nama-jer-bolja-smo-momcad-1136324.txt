Za splitski derbi, Dinamov trener Ivajlo Petev može računati na sve igrače. O sastavu će, kao i uvijek, odlučiti na dan utakmice, a plavi su u Split otputovali u petak popodne, nakon treninga... Ne vjerujem u juriš Hajduka – Osjećam da će to biti pravi derbi, ozračje bi moglo biti nevjerojatno, poticajno za nogomet. Momčad je u dobrom stanju, dečki su odlično trenirali i vježbali na treninzima i očekujem da ćemo na Poljudu pokazati svoje pravo lice – rekao je Petev uoči odlaska u Dalmaciju i posebno istaknuo: – Sve će ovisiti o nama! Objektivno smo, naime, bolji od Hajduka i budemo li dobro igrali, postići ćemo i dobar rezultat. Pobjeda nam je imperativ, nikakav nas remi ne zanima, a nadam se samo da ćemo imati više sreće na jesenskom derbiju u Maksimiru – prisjetio se Petev utakmice u kojoj je debitirao na klupi plavih. Tada je, podsjetimo, susret završen bez pogodaka, a u prvom se dijelu, kad je Dinamo igrom pregazio Splićane, napromašivao kapetan Domagoj Antolić. I zato je Petev spominjao faktor sreće, u tom maksimirskom okršaju božica Fortuna bila je leđima okrenuta plavima... Kakav Hajduk očekujete? Njihov novi trener, Joan Carrillo, najavljuje juriš po pobjedu? – Ne vjerujem u to, iskreno sumnjam da će se odlučiti na takav rizik. Svjestan je i Carrillo odnosa snaga i objektivne kakvoće, iako je neprijeporno da će Hajduk igrati žešće i agresivnije nego na bilo kojoj utakmici dosad. Ali, ponavljam, sve će ovisiti o nama – budemo li mi onakvi kakvi trebamo i moramo biti, tada će sve biti dobro. A hoće li možda vaša momčad od prve minute jurnuti po gol i iskazati pobjedničku ambiciju? – Vidjet ćemo! Uglavnom, najvažnije je da budemo pametni i strpljivi. Utakmica traje 90 minuta, ništa se neće riješiti u prvih 20 minuta, pa čak i ako netko povede. I to igrači moraju zapamtiti, to će biti iznimno važno. Što bi moglo presuditi? – U ovakvim je utakmicama nerijetko odlučujuća veća ambicija i želja za pobjedom. Uvjeren sam da domaćini ne mogu željeti uspjeh više od nas, na tom planu, dakle, ne bi smjelo biti problema. Nadalje, nogomet je momčadska igra i splitski derbi sigurno neće odlučiti nadahnuti pojedinac, nego bolje organizirana momčad! Svi moramo igrati kao jedan, i u obrani i u organizaciji napada i onda će to biti Dinamo kakav želimo. A bude li tako, onda će i momčad “izbaciti” raspoloženog pojedinca i junaka derbija – kaže Petev, koji bi pobjedom u Splitu mogao postati prvi bugarski trener koji je osjetio slast uspjeha u najvećem hrvatskom derbiju! Ne zanima me statistika Dosad su, naime, dvojica Bugara imala tu priliku, ali nijedan nije uspio! Obojica su vodila Hajduk, bili su to Ivan Vucov (sezona 1987./1988.) i Krasimir Balakov (sezona 2011./2012.), svaki je vodio po dva derbija. Vucov je na Poljudu izgubio 0:2 (Dinamov je trener tada bio Ćiro Blažević!), a u Maksimiru je bilo 1:1, dok je Balakov u Splitu remizirao (1:1), a u Maksimiru izgubio 1:2... – To je samo statistika, koja vama znači više nego meni. Dakako da bi bilo sjajno pobijediti u Splitu, ali važnija su mi tri boda od pogleda na statistiku – naglasio je Petev. 