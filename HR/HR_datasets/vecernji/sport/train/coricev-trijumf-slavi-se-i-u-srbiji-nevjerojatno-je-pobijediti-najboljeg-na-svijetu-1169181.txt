Borna Ćorić nakon sjajne igre u meču koji je trajao 86 minuta slavio je protiv prvog tenisača svijeta Andyja Murrayja sa 6:3, 6:3. Zagrepčanin je postao prvi tenisač u povijesti koji je na turniru Masters 1000 serije u Madridu stigao do četvrtfinala kao 'sretni gubitnik' iz kvalifikacija. Borna se nakon pobjede nad Britancem oglasio na Twitteru. - Hvala svima na brojnim čestitkama! Nevjerojatan je osjećaj pobijediti igrača broj jedan na svijetu Andyja Murraya. Sljedeći korak je četvrtfinale Madrida - napisao je Ćorić.   Kazao je kako je ovo bio njegov najbolji meč sezone.  - Igrao sam bez pogreške od početka do kraja. Kad god je bilo bitno odigrao sam savršeno. Imao sam plan igre i držao sam se toga. Imao sam dosta sreće. U kvalifikacijama nisam igrao najbolji tenis i izgubio sam. Poslije sam iskoristio dobar ždrijeb u glavnom turniru - rekao je Ćorić za HRT.  A u četvrtfinalu će igrati protiv Austrijanca Dominica Thiema, devetog igrača svijeta koji je teškom mukom savladao Bugarina Grigora Dimitrova (4:6, 6:4, 7:6). Ćorić je 23-godišnjeg Austrijanca pobijedio sa 6:1, 7:5 na tvrdoj podlozi u Miamiju ove godine. Pobjeda hrvatskog tenisača slavi se i u Srbiji jer će Novak Đoković u slučaju osvajanja turnira u Madridu smanjiti razliku na ATP ljestvici za vodećim Murrayjem. Britanac ima 11.270 bodova dok je drugoplasirani Đoković prikupio 7085.  - Borna je završio posao za 85 minuta, rutinski! Da Andyjeva bruka bude veća, Ćorić je u glavni ždrijeb došao kao 'lucky loser'. Murray je nastavio s posrtajima u 2017. i Đoković sad ima šansu smanjiti razliku - piše Kurir dok se na ostalim srbijanskim portalima ističu naslovi 'Hrvat igrao za Đokovića', 'Klinac iz Hrvatske izbacio prvog igrača svijeta'... 