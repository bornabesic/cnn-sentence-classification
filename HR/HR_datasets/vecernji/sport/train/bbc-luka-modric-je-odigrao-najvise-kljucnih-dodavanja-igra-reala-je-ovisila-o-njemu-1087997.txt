Drugi put u posljednje tri sezone nogometaši Real Madrida su prvaci Europe, a hrvatski veznjak Luka Modrić jedan je od najzaslužnijih za osvajanje krune, ocijenio je britanski BBC, napominjući kako je Modrić odigrao najviše ključnih dodavanja. Kod Reala najvišu ocjenu BBC je dao Sergiju Ramosu, čijim su golom kraljevi poveli u 15. minuti. Ramos je dobio devetku, a Modrić, Gareth Bale i Casemiro osmice. Za Modrića BBC navodi da je bio smiren i siguran, kao i uvijek:  "Kako je utakmica odmicala igra Reala sve je više ovisila o njemu. Modrić je odigrao sedam ključnih dodavanja, više od bilo kojeg drugog igrača". Real je poveo u 15. minuti golom Sergia Ramosa na asistenciju Garetha Balea. Atletico je mogao izjednačiti u 48. minuti, no Antoine Grizmann je promašio jedanaesterac. Ipak, Atletico je poravnao golom Yannicka Carrasca u 79. minuti. Do kraja susreta, a potom niti u produžetku nije bilo golova pa je pobjednik dobiven udarcima s bijele točke. Za Real su sva petorica igrača bila precizna, dok je bek Atletica Juanfran pogodio vratnicu u četvrtoj seriji. U redovima Atletica najbolji su bili vratar Jan Oblak, Gabi, Antoine Griezmann i Yannick Carrasco, svi su dobili osmice. 