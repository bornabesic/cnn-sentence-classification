Samo 20 sati nakon rekordne pobjede nad Zadrom u regionalnoj ligi, košarkaši Cedevite izgubili su u prvom nastupu u Prvenstvu Hrvatske. Na njihovu parketu zaskočio ih je Split (69:76) i na prvi pogled za mnoge će to zvučati kao veliko iznenađenje, ali kada se pogleda sastav u kojem je Cedevita igrala onda je to neka druga priča. A branitelj naslova u Prvenstvo je krenuo sa samo pet igrača koji su večer prije pregazili Zadar (Katić, Krušlin, Musa, Dukan, Žganec) pri čemu je trener Danijel Lutz bez Žganeca ostao nakon samo tri i pol minute. Prigodom pokušaja da zaustavi Jukića, Žganec je pao i glavom udario u Buljevićevo koljeno pa je završio na rubu nesvjestice. Nakon intervencije Cedevitinih liječnika, Žganec je završio na dodatnim pretragama u bolnici (Rebro) i posve je sigurno da neće putovati s prvom momčadi na Kanarske otoke, na prvu utakmicu u Eurokupu, jer protokoli za oporavak od potresa mozga nalažu sedam do 10 dana mirovanja. A Split će pak u miru dočekati svoju drugu utakmicu u A-1 ligi nakon zagrebačke izvedbe koja je obradovala trenera Ivicu Skelina: - U prvom poluvremenu smo imali previše respekta prema domaćinu pa smo promašili puno zicera i činili pogreške i u obrani. Kad smo preuzeli vodstvo onda je porastao pritisak na Cedevitine igrače jer se od njih ne očekuje da gube od Splita, a to su igrači koji traže svoje mjesto pod košarkaškim suncem. No, budimo pošteni, nama je lakše igrati ovakve utakmice i to ne samo zbog tog psihološkog pritiska cedevitaša koji nego i zbog toga što to nije momčad, za razliku od naše, koja skupa živi i radi. Osim toga, njima se najbolji igrač zarana ozlijedio i mi smo prednost napravili baš u reketu, u igri leđima košu. A taj koji je to činio bio je veteran Mateo Kedžo (14 koševa) kojem se priključio još jedan iskusan igrač Damir Rančić (13 koševa, tri trice) pa su žuti uz dobru predstavu razigravača Gorana Filipovića (7 asistencija) dohvatili prve bodove. A Splićani su pri tome ostavili domaćine u brigama. Ponajprije trenera druge momčadi Danijela Lutza koji nije mogao koristiti ozlijeđene Marka Ramljaka i Filipa Bundovića. - Postojao je put ka našoj pobjedi i mi smo ga u prvom poluvremenu demonstrirali, no u trećoj smo četvrtini pak pokazali način kako izgubiti. Svatko je nešto probao samostalno, svatko je htio biti herojem, i time smo si trasirali put ka porazu. Sa 20 izgubljenih lopti teško možeš dobiti utakmicu, no mene je još više smetalo što su igrači Splita, koji su upisali 21 asistenciju više željeli tu pobjedu. Momčad Splita izgledala je i bolje utrenirano, što je i logično s obzirom da je Cedevita igrala s kombiniranom momčadi. - Ja sam tek u subotu navečer saznao koji sastav ću imati a s tim i koju vrstu akcija možemo igrati. Pokušao sam u košarkaškoj literaturi naći ovakav slučaj, ali ga nisam pronašao, no ni u tome ne smijemo tražiti ispriku, ni momčad niti ja - kazao je Lutz u čijem su sastavu najviše koševa zabila dvojica prvotimaca (Katić 21, Musa 13). 