Nogometaši Caena u 18. kolu francuskog prvenstva kod kuće su uvjerljivo pobijedili Metz s 3:0, a utakmica će ostati upamćena po divljačkom ispadu Milana Biševca. Bivši srbijanski reprezentativac u 57. minuti u prolazu je šakom u glavu udario našeg Ivana Santinija i zbog toga dobio crveni karton, sudac mu je pokazao put u svlačionicu. No, Biševac se ne kaje zbog ispada. – Taj igrač, čije ime ne želim ni spominjati, non-stop je koristio niske udarce, laktove... Nisam doživio da se netko tako ponaša na terenu. Već u prvom poluvremenu rekao sam sucu da obrati pozornost na njega jer udara laktovima kad god i koga stigne – rekao je Biševac, prenose srbijanski mediji. Zatim je prokomentirao trenutak kada je udario našeg nogometaša. – U tom sam napadu dobio dva udarca, ne znam je li se to vidjelo na snimci. Kad me treći put udario, više nisam mogao trpjeti. Ovo nema veze s tim što je on Hrvat, imam mnogo prijatelja Hrvata – rekao je Biševac koji se neće ispričati Santiniju. – Ne pada mi na pamet ispričati se, odmah to kažem. Jedino mi je žao suigrača koje sam ostavio na cjedilu – zaključio je Biševac. No, potez Biševca kritizirao je trener Metza Philippe Hinschberger. – Dobro smo otvorili drugo poluvrijeme, a onda smo si pucali u nogu jer je Biševac dobio crveni karton – rekao je Hinschberger. 