Villarreal je 2010. godine bio u samom vrhu španjolske lige, baš kao što je to sada Sevilla. A Dinamo ga je tada pobijedio u Maksimiru s 2:0 pogocima Ante Rukavine i Sammira te iznenadio nogometni svijet. – Puno je bilo iznenađenih, ne samo našom pobjedom nego i igrom kojom smo se predstavili – kaže nam tadašnji trener Dinama, a današnji izbornik Japana, Vahid Halilhodžić. Dinamo ima kompleks Nadajmo se da je Petev proučio Sevillu kao što je Vaha proučio Villarreal. – To je uobičajeni recept, trebate dobro proučiti suparnika, analizirati ga i onda složiti taktiku kojom ćete njegove najbolje strane osujetiti, a iskoristiti ono u čemu je najslabiji. Tada su Sammir i Rukavina igrali odlično. Ante je bio sjajan, imao je poseban zadatak, biti u međuprostoru, koristiti prazan prostor. Jer kad bi krenuo u punom sprintu, Rukavina je bio nezaustavljiv. Puno toga gradio sam baš na njemu. Vaha je u Japanu i ne prestaje s radom. Nema previše volje stalno putovati u Europu. I u Japanu je čuo da se taj njegov čudesni Ante oprostio od nogometa. – Šteta, kao što je šteta što bolje nije iskoristio svoj veliki potencijal. Nogometno je mogao puno, no imao je nekih problema izvan nogometa. A mogao je napraviti divnu karijeru. Puno sam s njim razgovarao i radio. Koliko je psihička priprema važna za ovakve utakmice kakvu Dinamo igra danas? – U Dinamu stalno postoji taj kompleks da ne može pobijediti velike suparnike. Kad sam došao u klub, puno sam radio na tome. Kad bih rekao da idemo na pobjedu protiv nekoga, uglavnom mi nisu vjerovali. Do Villarreala uhvatili smo malo vremena i uspjeli se pripremiti, igrači su počeli vjerovati u uspjeh. Dinamu sad, dojam je, treba baš samopouzdanje, ali i dobra taktička priprema za jaku Sevillu. – Za utakmicu se, pogotovo tako jaku, treba jako dobro pripremiti, na poseban način, svaki igrač mora znati što radi u ofenzivi, a što u defenzivi, ali nijedan ne može sam ništa, to može samo Dinamo kao momčad. Barcelona i Real mogu individualno puno, ali Dinamo ne može, on mora biti momčad, i kao momčad može i danas nešto napraviti. Recept za Sevillu je jednostavan, kad imaš loptu – napadaj, kad je nemaš – brani se, svi u blok. To je suvremeni nogomet i sve to ulazi u tu psihološku pripremu. No, kao što sam rekao, važno je uvjeriti momčad da može pobijediti Sevillu. Antu sam vraćao iz mrtvih Mislite li da je moguće da plavi pobijede? – Zašto ne bi bilo moguće? Nisam u zadnje vrijeme gledao Dinamo, znam da je otišlo nekoliko važnih igrača, ali Dinamo sada ima ofenzivne igrače bolje od onih koje sam ja imao 2010. godine. Ja sam tada morao Rukavinu vraćati iz mrtvih. I uspio sam, sedam dana prije utakmice znao je što mora raditi, kako igrati, kretati se – kazao je Vaha, koji s Japanom u kvalifikacijama za SP nije krenuo u skladu sa svojim željama. – Izgubili smo na startu od Emirata, teškim pogreškama suca, prvi mi je to poraz na klupi Japana, to nas je malo poljuljalo, no potom smo pobijedili Irak i Tajland te u Australiji izvukli važan bod. 