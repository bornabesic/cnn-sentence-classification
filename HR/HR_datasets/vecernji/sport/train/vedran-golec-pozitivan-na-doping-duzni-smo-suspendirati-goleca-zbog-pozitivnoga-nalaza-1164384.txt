Domaći te-kvon-do “izgubio je nevinost” i više nije među rijetkim olimpijskim sportovima u Hrvatskoj koji dosad nije imao nikakav slučaj dopinga. – Izgleda da postajemo pravi sport. U moje vrijeme Cedevita je bila najjača droga, no i nama su došla nova vremena – našalio se Toni Nobilo, predsjednik Hrvatskog te-kvon-do saveza, a potom zauzeo vrlo ozbiljan stav oko pozitivnog nalaza našeg najboljeg teškaša Vedrana Goleca (27). A u njegovu nalazu, koji je analiziran u laboratoriju u Barceloni, pronađen je meldonij, isti onaj lijek koji je godinama koristila ruska tenisačica Marija Šarapova. A ona je zbog njega kažnjena s dvije godine zabrane nastupanja jer je od 1. siječnja 2016. taj lijek koji stimulira krvotok došao na listu zabranjenih lijekova, a nju na to u međuvremenu nitko iz njezina tima nije upozorio. Obavijestili smo HOO i Jastreb Kod Goleca, bivšeg europskog doprvaka i deveterostrukog prvaka države, riječ je o uzorku uzetom 20. veljače 2016. na Azijskom klupskom prvenstvu. U to je vrijeme Golec nastupao za jedan klub iz Ujedinjenih Arapskih Emirata. S obzirom na to da u Svjetskom te-kvo-dou savezu nemaju zabilježen zahtjev za terapijskim izuzećem, iz WTF-a su od Hrvatskog te-kvon-do saveza zatražili privremenu suspenziju. Za razliku od nekih drugih nacionalnih sportskih saveza, tekvondaši ovo nisu niti pokušali prikriti kada smo ih nazvali da provjerimo informaciju. Uostalom, transparentnost je i geslo mandata predsjednika Tobija Nobila: – Po primitku pisma iz Svjetskog te-kvon-do saveza, mi smo odmah obavijestili Hrvatski olimpijski odbor, ali i Golecov klub Jastreb. Prema propisima, mi smo dužni suspendirati Vedrana sve dok se postupak ne okonča ili dok B uzorak, na koji naš borac ima pravo, ne dokaže suprotno. Ovo je udarac za naš sport jer Golec je naš vodeći teškaš. Mi nećemo prejudicirati njegovu krivicu ni zauzimati konačno stajalište jer postupak nije završen i Vedran ima pravo i na žalbu. Uostalom, bilo je već slučajeva da su sportaši to uzimali nesvjesno, kroz kontaminirano dopušteno sredstvo, pa su kazne bile povučene – kazao je Nobilo i dodao: – S obzirom na to da mi u HTS-u s tim dosad nismo imali iskustava, dobro ću proučiti pravilnik o dopingu kako bih upoznao procedure. Moramo vidjeti pod kojim se sve okolnostima može doći u doticaj s meldonijem, je li to isključivi lijek ili se nalazi i u drugim sredstvima, a našem sportašu Savez će pružiti pravnu pomoć. Prema propisima Svjetske antidopinške agencije (WADA), dokaže li mu se krivnja, Golec bi mogao biti kažnjen s dvije do četiri godine zabrane nastupanja, no uspije li se obraniti, možda se i izvuče. Uostalom, Šarapova je uspjela dokazati uzimanje tog zabranjenog sredstva bez intencije dopingiranja pa joj je kazna smanjena s 28 na 15 mjeseci te se u utorak, 26. travnja, očekuje njezin povratak na teniske terene. I to na turniru u Stuttgartu koji je tri puta osvojila i za koji je, ovom prilikom, dobila pozivnicu. Loša vijest na pripremama Goleca je neugodna vijest zatekla na reprezentativnim pripremama u Makarskoj, što znači da vjerojatno neće moći nastupiti na Svjetskom prvenstvu u Južnoj Koreji od 22. do 30. lipnja. Osim ako njegov B nalaz ne bude negativan. Ili ako na saslušanju pred disciplinskom komisijom WTF-a, na koje također ima pravo, bude dovoljno uvjerljiv i dokaže da nije imao pojma da mu je netko dao meldonij, lijek koji pomaže kod problema s cirkulacijom, ali ima učinke i na brži tjelesni oporavak i izdržljivost.  