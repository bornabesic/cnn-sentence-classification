Problemu huliganizma jednostavno moramo reći dosta, poručio je ministar unutarnjih poslova Vlaho Orepić te istaknuo kako će policija još odlučnije krenuti u obračun s huliganima, poput onih koji su izazvali incidente tijekom i nakon subotnje nogometne utakmice na splitskom Poljudu. - Svi moramo promptno reagirati, neprimjereno ponašanje jednostavno mora odmah biti kažnjeno i moramo se jednako ponašati prema svakome. Onda će ovo društvo krenuti naprijed - izjavio je Orepić u intervjuu za Dnevnik Nove TV.  Ovo je društvena frustracija, širi problem kojeg društvo mora sustavno rješavati   Izrazio je žaljenje zbog navijačkih incidenata na splitskoj utakmici između Hajduka i Rijeke, a na reakcije dijela javnosti koja aludira na odgovornost policije, uzvratio je kako policija nije napravila nijednu formalnu ili proceduralnu pogrešku. - Je li represija odgovor koji policija može pružiti i koja razina represije bi bila dovoljna za nekakav kvalitetan odgovor, u ovom trenutku nisam baš siguran. Sklon sam tvrditi da je ovo jedan širi društveni problem, jedna društvena frustracija koju sam spominjao i kad je bio slučaj na Europskom prvenstvu. Znači, moramo kao društvo sustavno prionuti rješavanju ovog problema . kazao je.   Upitan smatra li da krivnja zbog neprimjerenih scena na Poljudu, te huligana koji je dvije i pol minute s metalnom šipkom šetao travnjakom, leži na organizatoru utakmice, odnosno redarskoj službi, odgovorio je kako zakon jasno propisuje odgovornost organizatora za utrčavanje u teren spomenutog navijača, ali da u ovom trenutku ne želi definirati ničiju odgovornost. - Ne dao Bog da se shvati da se nešto pravdam! Naprotiv, ovo su događaji koji ukazuju na jednu društvenu frustraciju nad kojom se svi skupa moramo zabrinuti i skupa je rješavati - poručio je. Pohvalio je reakciju policije na stadionu, koja nije odmah reagirala nakon što je taj navijač utrčao na teren, jer bi to, kaže, izazvalo reakciju većeg broja gledatelja te na taj način moglo napraviti još veći nered. "Koristim priliku i čestitam ljudima koji su na taj način donijeli procjenu, izolirali slučaj, reagirali, te u roku od dvije i pol minute uklonili počinitelja s terena", rekao je Orepić. Vrijeme je za novi sustav vrijednosti u našem društvu   Na pitanje je li došlo vrijeme za novi Zakon o sprječavanju nareda na sportskim natjecanjima i kakav bi on trebao biti, odgovorio je kako je "vrijeme za novi sustav vrijednosti u našem društvu". " - Vrijeme nije samo za pisati zakone, nego i za provoditi ih od samog vrha do dna. I tu moramo biti vrlo jasni - u trenutku kad netko može biti ustavni sudac, a pobjegne s mjesta prometne nesreće koju je prouzročio, govoriti o nekim nižim razinama zaista je ... trebamo se svi skupa kao društvo zapitati - istaknuo je ministar. Kao nešto što je u subotu ozbiljno "prešlo crtu tolerancije" naveo je napad na kombi s tinejdžerima iz Labina, koji su se vraćali s rukometne utakmice u Splitu. - Ne želim vjerovati da Torcida stoji iza napada na djecu koja su se kombijem vraćala iz Splita s natjecanja. Ako Torcida stoji iza toga, sram ih bilo - rekao je Orepić. Potvrdno je odgovorio na pitanje misli li da je ovakav huliganizam nekakva refleksija brojnih nepravilnosti u hrvatskom društvu. - Definitivno, radi se o jednoj frustraciji društva, borbi za neko pravednije društvo, ali i zlouporabi određenih krugova, pa čak i u političke svrhe - ustvrdio je.  Hrvatska policija je jedna od najuspješnijih u Europi   Na zahtjeve nekih političkih stranaka, poput Hrvatskih laburista, za njegovom ostavkom zbog incidenata u Splitu, Orepić je odgovorio: - To je klasična hrvatska priča, sve se stavlja u politiku. Nisam se imao namjeru hvaliti, ali prošla godina je u znaku 30 posto poboljšanja učinkovitosti policije po svim statističkim pokazateljima, ova zadnja dva mjeseca ove godine imamo na tih 30 još 20 posto statističkih poboljšanja uspješnosti. Hrvatska policija je jedna od najuspješnijih policija u Europi.  Vezano za svastiku na poljudskom travnjaku, koja je u lipnju 2015. osramotila Hrvatsku, Orepić je naglasio kako neće odustati od rješavanja tog slučaja. - Dodirne točke u smislu rješavanja tog problema su uistinu tanke, veliki je izazov, ali neću odustati sve dok to ne riješimo. Ne mogu prognozirati, ali uistinu radimo - zaključio je. 