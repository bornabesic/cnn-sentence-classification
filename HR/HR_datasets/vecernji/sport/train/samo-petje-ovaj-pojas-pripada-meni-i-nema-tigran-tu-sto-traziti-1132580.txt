Final Fight Championship 17. prosinca u zagrebačkoj Areni najveću priredbu u svojoj povijesti otvorit će velikim revanšom u kojem će se naći bivši prvak lake kategorije Samo Petje i borac s kojim je prije godinu dana odradio prilično izjednačen meč – Tigran Movsisyan. Za razliku od FFC 21 priredbe, na kojoj je sjajni slovenski borac branio naslov, ovaj će susret s Armenskim Tigrom” proteći u znaku borbe za pojas koji je u međuvremenu oduzet Grku Meletisu Kakoubavasu. Kick-boksač, 24-godišnjak, bez titule je ostao u meču sa spomenutim Kakoubavasom, a u ring se vratio pobjedom nad Zahidom Zairovom. U međuvremenu se odužila stanka grčkog borca, a naposljetku je odbio obranu naslova protiv najviše rangiranih izazivača. Time je ostao bez pojasa za koji će se sada boriti Petje i Movsisyan. Mladi Slovenac već je zakoračio u završni dio priprema za FFC 27, a odrađuje ga u Ljubljani pod budnim okom trenera Jure Cesara. – Nakon poraza od Kakoubavasa jedva sam čekao povratak u ring. Trenirao sam za čak dva nastupa, ali ni do jednoga od njih nije došlo. Cijelo to vrijeme, i prije i nakon meča sa Zairovom, sam u treningu, samo sam, eto, imao jednu pauzu od dva mjeseca bez sparinga. Poslije povratničkog meča već sam dobio poziv da se borim za titulu u Zagrebu i jako mi je drago zbog toga. Ovaj pojas pripada meni tako da mislim kako Tigran tu nema što tražiti – započeo je Petje. Jeste li možda razočarani što ovom prigodom s druge strane neće stajati grčki borac? – Malo jesam. Htio sam njega za idućeg protivnika, ali ovdje sam gotovo kod kuće pa očekujem mnogo svojih fanova. Movsisyan smatra kako vas je u prvom meču previše poštovao, a sada najavljuje nokaut… – Ne opterećujem se time, nisam uopće ni čitao te izjave, ali sam ih čuo od prijatelja. Znam da se on želi revanširati i pokazati u boljem svjetlu. Istina je ta da sam ja u prvom meču umrtvio borbu, nisam mu dopustio da radi onako kako zna. I u drugom meču ja ću diktirati tempo. Ako odlučim da on neće imati prostora, onda neće raditi ono što namjerava. Tigran je upisao dvije pobjede od vašeg posljednjeg susreta. Jeste li možda uočili neke važne promjene u njegovim nastupima? – Gledao sam meč s Fuadom Sadeghijem. Odlično je odradio taj dvoboj i sviđa mi se što je promijenio svoj stil te bio agresivniji nego u meču sa mnom. Takvog ga očekujem u ovoj borbi. Vidi se da je mene više respektirao u prvom susretu. No sada mi stoji na putu do naslova i ja namjeravam spriječiti ostvarenje njegova sna. Borba s protivnikom kojeg ste već pobijedili – stvara li to dodatni pritisak? – Sada mi je sigurno lakše. U glavi nema nikakvog pritiska. Prije sam na njega gledao kao na nekoga tko mi pokušava uzeti nešto što mi pripada. Tada sam bio jako oprezan. Sada ne želim reći kako ću sto posto otvoreno ući u borbu, ali ću ga probati kontrolirati. Onemogućit ću mu da zatvara prostor. Ne zamaram se njime, ni njegovim pripremama, ali se nadam da će doći maksimalno spreman kako bi time i meni omogućio da u najboljem svjetlu dokažem da sam istinski prvak. Petje je već dva puta nastupio u zagrebačkoj Areni (K-1 World Grand Prix 2012 Final i Glory 14) te kaže kako ga za najveću hrvatsku dvoranu vežu lijepe uspomene. – Vežu me lijepe uspomene uz ovu Arenu i nikada neću zaboraviti ispunjenu dvoranu kada se Mirko Filipović borio na K-1 turniru. Tada sam bio totalno dezorijentiran pri izlasku pred publiku. Samo je bio i dio ekipe koja se fanovima i medijima predstavila na otvorenom treningu u prostorijama zagrebačkog American Top Teama… – Ovo je bila sjajna prilika da se predstavimo široj javnosti. Ljudima smo dali uvid u naše treninge i pripreme za nadolazeće mečeve – izjavio je slovenski borac koji se tom prigodom prvi put našao u MMA kavezu. – Super je to osjećaj. Moram priznati kako sam ga potpuno drukčije zamišljao. Pratim MMA, ali zasad se još ne vidim u tom sportu. Za kraj je dao i sažetak svoga plana: – Vratiti pojas pa sjesti i pogledati do kraja ovu spektakularnu priredbu. 