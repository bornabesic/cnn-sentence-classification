Rukometaši PPD Zagreba uspjeli su neporaženi proći gostovanje kod Meškov Bresta i osvojiti bod odigravši 28-28 (13-15) u utakmici 8. kola SEHA lige. Pod vodstvom novog trenera Silvija Ivandije ovo je druga utakmica u kojoj su 'zagrebaši' ostali nesavladani, a to mogu zahvaliti ponajviše svojim vratarima i sreći u završnici utakmice. Meškov je tijekom dvoboja u više navrata stvarao četiri pogotka prednosti, a hrvatski prvak stalno hvatao zaostatak. No, kad su u 47. minuti 'zagrebaši' izjednačili na 23-23, posljednjih se 13 minuta dvoboja igralo "pogodak za pogodak". Tako su momčadi ušle izjednačene u posljednju minutu u kojoj su domaći imali dvije situacije za pobjednički pogodak, a posljednju je propustio Andrej Jurinok koji je u kontranapadu pucao preko gola. Ivan Stevanović je sakupio osam obrana, a Matevž Skok četiri, čime su nadmašili domaći vratarski dvojac, Ivana Pešića (7 obrana) i Radu Mijatovića (1). Strijelce PPD Zagreba predodili su Stipe Mandalinić s osam pogodaka i Luka Šebetić s pet, dok je najbolji kod Meškova bio Rastko Stojković sa sedam golova. Zagreb je iz sedam utakmica u SEHA ligi sakupio 16 bodova i na drugom je mjestu iza Vardara koji je u devet nastupa osvojio 25 bodova. Treći je Veszprem s 15 bodova iz šest utakmica, a četvrti je Meškov sa 14 bodova iz osam nastupa. SEHA liga - 8. kolo: Meškov Brest - PPD Zagreb 28-28 Ljestvica:  1. Vardar           9    8    1    0    310-250    25      2. PPD Zagreb       7    5    1    1    199-171    16      3. Veszprem         6    5    0    1    157-142    15      4. Meškov Brest     8    4    2    2    236-216    14      5. Gorenje Velenje  6    3    0    3    157-157     9      6. Celje PL         7    3    0    4    202-224     9      7. Nexe             8    2    1    5    209-221     7      8. Metalurg Skopje  7    1    1    5    158-171     4      9. Tatran Prešov    6    1    0    5    145-178     3     10. Izviđač          6    0    0    6    169-212     0 