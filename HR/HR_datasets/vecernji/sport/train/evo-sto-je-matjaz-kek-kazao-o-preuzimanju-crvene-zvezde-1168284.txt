Srpski mediji servirali su jučer senzacionalnu vijest kako će trener Rijeke Matjaž Kek od sljedeće sezone preuzeti Crvenu zvezdu. Dojučerašnji trener Zvezde Miodrag Božović podnio je ostavku nakon poraza od Voždovca kojom su crveno-bijeli vjerojatno ostali bez naslova, a do kraja sezone momčad će voditi Boško Đurovski (55) koji je s beogradskim klubom već osvojio dvostruku krunu. Kek je danas komentirao informaciju o prelasku u Crvenu zvezdu. – Svi koji me znaju, znat će i moj komentar na ovo. Imam ugovor s Rijekom do 15. lipnja, dok god imam ugovor, nema pregovora i razgovora o ostalim klubovima. Želim raditi i živjeti ovdje, ne bih si dopustio pregovarati s drugim klubovima dok imam ugovor zbog svog karaktera, stožera, igrača, a posebno zbog navijača – rekao je Kek u emisiji ''Pod stijenama Kantride''. Pred Rijekom je ključno razdoblje sezone, ima pet bodova više od Dinama, a pritisak osvajanja naslova je golem. – Moramo zadržati mir, maknuti negativnu energiju i sve što dolazi sa strane. Ne želim si raditi reklamu, živim od rada i od toga što dajem sve od sebe – zaključio je Kek. 