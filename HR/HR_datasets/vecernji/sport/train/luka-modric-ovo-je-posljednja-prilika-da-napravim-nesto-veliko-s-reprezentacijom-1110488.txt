Novi hrvatski kapetan Luka Modrić u ponedjeljak će protiv Turske (20.45) povesti reprezentaciju u novi ciklus kvalifikacija. Vatreni se bore za odlazak na Svjetsko prvenstvo 2018. u Rusiji. - Ovo je možda posljednja prilika za mene da napravim nešto veliko s reprezentacijom - rekao je Modrić za Hrvatsku nogometnu televiziju. Osvrnuo se i na nastup Hrvatske na Euru u Francuskoj. - Mislim da nije bilo uspješno. Ali, moramo se okrenuti prema naprijed i ispraviti ono što nije bilo dobro. Protiv Turske na Maksimiru neće biti navijača zbog Uefine kazne. - U Francuskoj se vidjelo koliko nam znači podrška navijača. Prazne tribine su hendikep, ali nažalost smo već odigrali nekoliko takvih utakmica. No, to nam ne smije biti alibi. Iza reprezentacije je bilo jako turbulentno razdoblje, ali smo uspjeli vratiti povjerenje javnosti i navijača. Nadam se da se u budućnosti više nećemo brinuti oko toga hoće li biti prazne tribine - rekao je Modrić i dodao: - Atmosfera u reprezentaciji je odlična i ja ću se prvi truditi da tako ostane. To je prvi preduvjet da pokažemo prave igre na terenu. 