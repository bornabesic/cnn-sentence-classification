U utorak je u Ministarstvu znanosti, obrazovanja i sporta (MZOS) predstavljen program Europskog tjedna sporta, koji će se ove godine od 10. do 17. rujna drugi put održati u svim zemljama Europske unije. Europski tjedan sporta pod geslom #BeActive projekt je Europske komisije, a nastao je kao odgovor na alarmantne podatke o nekretanju i pretilosti u Europi. - Svi mi vrhunski sportaši krenuli smo kao rekreativci, a kasnije je bavljenje sportom preraslo u ljubav koja je donijela i vrhunske rezultate koje smo postigli. Cilj ove akcije je pokazati kako je rekreativni sport vještina koji možemo primijeniti i mnogim sferama života, a mi odrasli bismo trebali svojim primjerom pokazati djeci što rekreativno bavljenje sportom znači u životu. Njime bismo trebali svoje tijelo održavati zdravim - rekla je doministrica sporta Janica Kostelić. Ovogodišnji Europski tjedan sporta u Hrvatskoj bit će otvoren 10. rujna na Trgu Franje Tuđmana u Zagrebu gdje će klubovi predstaviti svoje sportove, a kako je ovaj projekt namijenjen svim dobnim skupinama najavljena su vježbanja na radnom mjestu 13. rujna i u školama 15. rujna. Za 16. rujna najavljena je promocija košarke i otvaranje novog igrališta u Karlovcu, dok će 17. rujna na dubrovačkoj plaži Banje biti predstavljeni sportovi na vodi. Europski tjedan sporta svojim su dolaskom u MZOS predstavili i trofejni hrvatskih sportaši poput svjetskog veslačkog prvaka Valenta Sinkovića, europskog gimnastičkog prvaka Marija Možnika, rukometnog reprezentativca Filipa Ivića, košarkaša Cibone Filipa Krušlina i hokejaša Medveščaka Tomislava Zanoškog. >>U mirovini, ali u dobroj formi. Cro Cop: "Povoljno uređujem travnjake" 