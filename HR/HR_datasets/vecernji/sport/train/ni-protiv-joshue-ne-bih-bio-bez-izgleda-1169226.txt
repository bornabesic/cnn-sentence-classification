UFC-ov teškaški prvak Stipe Miočić brani naslov protiv Brazilca Juniora Dos Santosa, borca koji ga je jedini pobijedio u posljednje četiri godine. A za taj njihov prvi meč, iz prosinca 2014., mnogi će reći da je jedan od najžešćih teškaških sudara u povijesti najjače organizacije slobodne borbe, a to što su suci tada ruku podignuli Dos Santosu i danas je tema prijepora u MMA miljeu. Ta svojevrsna intriga zapravo je i najbolja najava njihova sljedećeg okršaja. Očekujte epski okršaj i KO Iz svog Clevelanda Miočić je u Dallas doputovao početkom tjedna, a nama se na telefon javio u srijedu navečer. – Lijepo je biti prvak, uživam u tome i sve ću učiniti da to što dulje i ostanem, no to mi je donijelo i puno novih obveza, posebice onih medijskih i promotivnih. Baš ovih dana Stipe je izjavio da je on osobno puno bolji borac nego što je bio u toj njihovoj prvoj borbi. Pitali smo ga je li i Dos Santos bolji nego što je tada bio. – I on je sada bolji borac pa možete očekivati epski žestok okršaj. No, ovaj put borba neće trajati svih pet rundi, netko će biti nokautiran, a to neću biti ja. Obojica već mjesecima obećavaju pobjedu, no ni u jednoj izjavi nije bilo primjesa prljavog govora. Ponašali su se kao džentlmeni, baš kao što su to u najavi svoje borbe činili boksački divovi Kličko i Joshua. – Dos Santos je pristojan čovjek, no ovo je posao. On je borac koji pokušava uzeti nešto što ja imam, ali ja mu to neću dopustiti. Najprepotentnije što je Dos Santos izgovorio jest to da bi se volio boriti upravo s Anthonyjem Joshuom jer je uvjeren da će nakon ove borbe on ponovno biti UFC-ov prvak. Bi li se i Stipe volio okušati sa svjetskim teškaškim boksačkim prvakom i to u boksu? – Naravno. Bio bi to sjajan meč. Uostalom, ja sam šampion, dobro boksam i ne bih bio bez izgleda. A takva borba također bi mogla ispuniti stadion poput Wembleya pa tako i Hajdukov stadion u Splitu o čemu već godinama sanja Stipin otac Bojan. – Bilo bi to sjajno. Tata sanjari o tome, no ja prije ovakve borbe tako daleko ne mogu razmišljati. No, zato tu i tamo pomisli na borbu u Hrvatskoj, u zemlji svojih roditelja u kojoj iz dana u dan ima sve veću podršku zbog neskrivenog iskazivanja svog hrvatstva. – Moj mi otac stalno govori da ja nisam američki Hrvat, nego stopostotni Hrvat s obzirom na to da su mi oboje roditelja Hrvati. Na desnom stopalu Stipe ima tetoviran hrvatski grb, a sve dok UFC nije potpisao ekskluzivni ugovor s Reebokom, borio se i u gaćicama s hrvatskim obilježjima. Osim toga, sa svojim psima slikao se tako da im je odjenuo majice s kockicama. – I moji psi su Hrvati. Ha, ha... – našalio se i nadovezao na temu željene borbe u Lijepoj Našoj: – Volio bih to doživjeti. Kada sam posljednji put bio u Hrvatskoj, vidio sam da imam jako puno fanova pa bih im želio priuštiti i zadovoljstvo gledanja borbe uživo, a ne samo slikanje i potpisivanje autograma, kao što je bio slučaj prošle jeseni. No, UFC je odlučuje gdje će se koja borba održati. Ni u SAD-u, pa ni u Južnoj Americi navijača s hrvatskim obilježjima ne nedostaje. – Očekujem ih puno i u Dallasu. Znam da će to biti svojevrsni navijački dvoboj američkih Hrvata i američkih Brazilaca. Premda je mislima potpuno u borbi koja ga očekuje, nekako je do njega doprla vijest da će Hrvatska u finalu nogometne Lige prvaka imati čak tri predstavnika. Modrića i Kovačića u majici Reala i Mandžukića u sastavu Juvea. – Posebno mi je to drago zbog Marija s kojim sam u kontaktu jer on voli i prati borilačke sportove pa kontaktiramo najčešće putem društvenih mreža. No, priznat ću vam, hrvatske nogometaše ipak pratim uglavnom kroz utakmice hrvatske reprezentacije. Želim ljetovati u Hrvatskoj Budući da za takvo što za sada vremena imao nije, Stipe bi baš ovog ljeta volio dovesti svoju suprugu Ryan u Hrvatsku. – Moj je otac već isplanirao što bismo trebali obići. A tata Bojan kazao nam je da mora odvesti sina u Međugorje i Dubrovnik, ali i da mu mora pokazati ljepote Plitvičkih jezera kako bi još više zavolio svoj narod. – Volio bih sve to vidjeti sa svojom suprugom Ryan Marie, a usput i provesti neko vrijeme s ocem. Gotovo smo pa sigurni da ni ovaj put neće zaobići jednu zagrebačku “znamenitost” – Cro Copovu privatnu dvoranu u podrumu obiteljske kuće u Borčecu. – Cro Cop je moj prijatelj i uvijek mi ga je drago vidjeti i porazgovarati o mnogim stvarima, ne samo borilačkim. U kontaktu smo, šaljemo si SMS-ove. Mi se nadamo njegovoj pobjedi u spektaklu koji slijedi u Dallasu. – Ne brinite se, ja sam šampion s razlogom. Neću razočarati svoje hrvatske navijače. Obrana naslova u Clevelandu za njega je bio trenutak koji će doživotno pamtiti, no domaći teren nije uvijek i najbolji teren. – Ne mogu opisati koliko je to bio dobar osjećaj dok sam išao prema kavezu i slušao skandiranje 18.000 ljudi. No i nastup izvan rodnog grada ima svoje prednosti jer nema takvog pritiska poznatih uoči borbe kakav sam tada imao. Čak bih rekao da bi mi je, gledano s te strane, najlakše bilo boriti se daleko, recimo u Australiji. Budući da znamo da njegova majka Kathy na borbe ne dolazi, da će otac Bojan gledati borbu s društvom u svom Linzu, tko će ga od obitelji podržavati u Dallasu? – Uz mene će biti nekolicina mojih rođaka i moja supruga. Ona je hrabra žena i ne boji se gledati moje borbe iz prvog reda. 