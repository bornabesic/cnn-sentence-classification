Čitatelji srpskog portala B92 izabrali su Dražena Petrovića za najboljeg pojedinca u europskoj košarkaškoj povijesti. Lista ponuđenih imena sadržavala je 25 imena košarkaških legendi, a nakon mjesec dana on-line glasovanja i prikupljenih preko 53 tisuće glasova, nezaboravni kapetan hrvatske košarkaške reprezentacije izabran je za najboljeg sa 12.526 glasova. Na drugom mjestu našao se Draženov rođak, po očevoj liniji, Dejan Bodiroga (9.644) dok je treći Nijemac Dirk Nowitzki sa 9.119 glasova. Četvrti je, u tom neformalnom izboru, bio pokojni Radivoj Korać (5.160), a peti aktualni srpski izbornik Aleksandar Đorđević (4016). - Ovo je već treći, takav, internetski izbor u kojem je Dražen pobijedio bez obzira na to što on svoju igračku karijeru nije dovršio - kazala nam je Draženova majka Biserka. Zanimljivo je da je u tom izboru genijalni Krešimir Ćosić dobio samo 909 glasova što ipak govori i o profilu glasača, a riječ je mahom o mlađim ljudima, korisnicima interneta, koji nisu imali prilike na djelu gledati i Ćosićevu košarkašku genijalnost. 