Najveća zvijezda današnje sljemenske utrke Svjetskog skijaškog kupa bit će dvostruka slalomska pobjednica ovog natjecanja Mikaela Shiffrin. Doduše, mlada Amerikanka (21) na Crvenom spustu bit će jedina velika ženska skijaška zvijezda jer u Zagreb ne dolaze ni Lindsay Vonn ni lanjska ukupna pobjednica Svjetskog kupa Lara Gut, a nema niti njezine prethodnice Anne Fenninger. Ni lanjska slalomska pobjednica Frida Hansdotter ni kombinacijska pobjednica Wendy Holdener nemaju karizmu kakvu su imale nekadašnje pobjednice sljemenske utrke poput Marlies Schild, Tanje Poutiainen i Marie Riesch ili pak velike sudionice koje nikad nisu osvojile Snježnu kraljicu kao što su Janica Kostelić i Anja Pärson. A Shiffrin bi, iako specijalistica za tehničke discipline, mogla biti sljedeća osvajačica Velikog globusa. Uzor u tehnici – Ja jesam trenutačno vodeća u ukupnom poretku, no sljedećih tjedana bit će jako mnogo utrka, među njima i onih u brzim disciplinama. Osim ukupne pobjede u Svjetskom kupu, Mikaela ima još jedan san iz reda sportske svestranosti. – Ono o čemu sam počela sanjariti još dok sam bila mala jest pobjeda u svih pet disciplina. Nema mnogo takvih skijašica, a u jednoj sezoni to je pošlo za rukom samo Janici i Petri Kronberger. – Da, mogu se prebrojiti na prste jedne ruke i to su uglavnom moji idoli. Ne znam hoću li i ja biti u stanju to učiniti, no to je nešto o čemu i danas razmišljam. Mikaela se ne stidi priznati da je Janica Kostelić njezin veliki uzor. – Kada sam u Zagrebu, veselim se i susretima s Janicom. Nju obožavam još otkako sam imala pet godina, kada nisam ni znala koga gledam, ali sam nju i Anju Pärson zapamtila jer su najčešće pobjeđivale. Kada sam počela razumijevati skijanje, Janicu sam još više zavoljela jer je imala najbolju tehniku u povijesti. Mikaela i Janica srele su se i ovaj put. – Vidjele smo i nakratko popričale. Rekla mi je da ovaj put nema puno veze s utrkom, da nema promotorskih obveza. No, Janica joj se nije pohvalila da je državna tajnica za sport odnosno prva Vladina sportska administrativka. – Ha, to je pravo mjesto za nju. Za razliku od najvećih konkurentica, Shiffrin jučer nije iskoristila priliku da trenira na Sljemenu. Možda ju je baš ta siječanjska dinamika utrka “prisilila” da predahne. Ili joj ta staza toliko odgovara da se ne mora ni prisjećati konfiguracije terena. – Jednostavno sam uzela dan odmora. Trebalo mi je. Inače, jako mi odgovara ova vaša strmina. Na toj stazi uvijek se nekako dobro osjećam. Sa Shiffrin smo popričali nakratko, jučer popodne, nakon što se vratila iz šetnje po gradu s majkom Eileen. – Jako volim dolaziti u Zagreb jer odsjedamo u gradu, što je posve drukčije od uobičajenog. Zagreb je uistinu “cool”. Nije “podlegla” našoj hrani Večer prije Mikaela si je priuštila i večernju šetnju po gradu: – Baš je bilo lijepo. Na vašem božićnom sajmu puno je zanimljivih štandova. Šećući Zagrebom, doista možeš osjetiti božićni i novogodišnji duh. Je li i njezino nepce osjetilo neke od ovdašnjih specijaliteta? – Ne. Tu se držim svojih standarda. U danima prije utrke, pa tako i na sam dan, obično jedem pastu. Pobijedi li danas, Shiffrin će za sobom ostaviti Poutiainen, koja također ima dvije pobjede na Sljemenu, a približit će se sljemenskoj kraljici Marlies Schild koja ima četiri pobjede. Inače, bit će ovo prvi put da će Hrvatska u sljemenskoj utrci imati samo jednu svoju skijašicu, a jedne se godine (2012.) zbilo i to da nije bilo ni jedne. Ana Jelušić i Nika Fleiss prestale su skijati, a novih cura nije bilo. Najbolji plasman neke Hrvatice na Sljemenu bilo je 2. mjesto Ane Jelušić, izboreno 2007. godine, a potom 3. mjesto Janice Kostelić koje se dogodilo u jednoj od najvećih utrka njezine veličanstvene karijere vožene bez štapa i rukavice. Nastupila je Janica i u premijernom izdanju utrke, 2005., no tada je izletjela u prvoj vožnji. Zapravo, “haklala” je vrata pa je sama izašla, premda se to i nije najbolje vidjelo. Sljeme je očito bila jedina utrka u kojoj je Janica osjećala pritisak. 