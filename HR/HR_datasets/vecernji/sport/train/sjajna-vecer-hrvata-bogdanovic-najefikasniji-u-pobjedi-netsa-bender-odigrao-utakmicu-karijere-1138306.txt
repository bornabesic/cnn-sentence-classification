Košarkaši Brooklyn Netsa prekinuli su niz od pet uzastopnih poraza u NBA ligi 120-118 domaćom pobjedom protiv Charlotte Hornetsa, a najefikasniji igrač u momčadi bio je hrvatski reprezentativac Bojan Bogdanović koji je postigao 26 koševa (šut za dva 3-4, trica 4-7, slobodna bacanja 8-9) uz četiri skoka i dvije asistencije. Bila je ovo tek osma pobjeda u 30. ovosezonskom nastupu za Netse, a do nje su stigli tricom Randyja Foyea sa zvukom sirene. Bogdanović je u toj posljednjoj akciji upisao asistenciju, jer je izveo loptu iz auta 2.3 sekunde prije kraja dodavši ju Foyeu koji je potom pogodio preko ruke Kembe Walkera. Inače, bila je ovo prva ovosezonska utakmica u kojoj Bogdanović nije bio u početnoj petorci Netsa, no na kraju je ipak dobio svojih standardnih 26 minuta koje je iskoristio na najbolji način. Sean Kilpatrick dodao je 23 pogotka za Netse, dok je Nicolas Batum ubacio 24 za Hornetse. Statistički najbolju utakmicu u dosadašnjoj NBA karijeri odigrao je 19-godišnji Dragan Bender koji je u 115-131 porazu Phoenix Sunsa na gostovanju kod Houston Rocketsa ostvario svoj prvi "double-double" sa 11 koševa (šut za dva 4-7, trica 1-4) i 13 skokova za 26 minuta provedenih u igri. Tomu je dodao i dvije asistencije, tri osvojene lopte i dvije blokade. No, Bender je većinu vremena na parketu proveo kada je pobjednik već bio odlučen jer su domaći već do poluvremena imali 30 koševa prednosti, a u trećoj četvrtini razlika je narasla i na 34 prije no što su Sunsi uspjeli ublažiti poraz. Bender je ipak ostvario svoje nove najbolje učinke u dosadašnjoj karijeri u svih pet statističkih kategorija. Rocketse je do nove pobjede predvodio sjajni James Harden sa 32 koša i 12 asistencija, dok je Eric Bledsoe sa 24 ubačaja bio najučinkovitiji kod Sunsa. Jako dobar je u dresu Philadelphia 76-ersa bio i Dario Šarić, ali njegov je sastav izgubio sa 100-102 na gostovanju kod Sacramento Kingsa. Šarić je za 26 minuta provedenih u igri postigao 12 poena (šut za dva 3-6, trica 2-5) uz 9 skokova i 1 asistenciju. Sixersi su imali oko pet sekundi za posljednji napad na utakmici, a odlučujuću loptu uzeo je centar Joel Embiid koji je tricom pokušao osigurati pobjedu svojoj momčadi. No, njegov prvi pokušaj blokirao je DeMarcus Cousins, da bi nakon skoka u napadu Embiid još jednom promašio. Cousins je sa 30 pogodaka bio najbolji kod Kingsa, a Embiid sa 25 kod Sixersa. Orlando Magic je na svom terenu svladao Memphis Grizzliese sa 112-102 uz minimalno sudjelovanje dvojice hrvatskih igrača. Mario Hezonja igrao je četiri, a Damjan Rudež dvije minute i niti jedan se nije upisao u strijelce. Hezonja je uz jednu promašenu tricu sakupio jedan skok, dok je Rudež promašio po jedan šut za dva i za tri. Aaron Gordon postigao je 30 koševa za Magic, a Mike Conley 17 za Grizzliese. Prvaci Cleveland Cavaliersi su dan nakon dramatične pobjede protiv Golden State Warriorsa gostovali kod Detroit Pistonsa bez svog vođe LeBrona Jamesa, koji je dobio odmor, te izgubili sa 90-106. Pistonsi su ovom pobjedom prekinuli niz od pet poraza zaredom, čak šest igrača domaćeg sastava postiglo je dvoznamenkast broj koševa, najviše Tobias Harris 21, dok je kod prvaka najbolji bio Kevin Love sa 17 ubačaja i 14 skokova. Poraz Clevelanda iskoristili su Toronto Raptorsi koji su im se 95-91 pobjedom na gostovanju kod Portland Trail Blazersa primaknuli na samo jednu pobjedu razlike na vrhu Istočne konferencije. Cavsi su sada na omjeru 23-7, a Raptorsi na 22-8. Toronto je do pobjede u Portlandu predvodio Kyle Lowry sa 27 poena, dok je CJ McCollum ubacio 29 za domaće koji su igrali bez ozlijeđenog Damiana Lillarda.  Rezultati: Sacramento - Philadelphia     102-100 Dario Šarić je za Philadelphiju igrao 26 minuta i postigao 12 koševa (šut za dva 3-6, trica 2-5) uz 9 skokova i 1 asistenciju Brooklyn - Charlotte         120-118 Bojan Bogdanović igrao je za Brooklyn 26 minuta i postigao 26 koševa (šut za dva 3-4, trica 4-7, slobodna bacanja 8-9) uz 4 skoka i 2 asistencije Houston - Phoenix         131-115 Dragan Bender igrao je za Phoenix 26 minuta i postigao 11 koševa (šut za dva 4-7, trica 1-4) uz 13 skokova, 2 asistencije, 3 osvojene lopte i 2 blokade Orlando - Memphis         112-102 Mario Hezonja igrao je za Orlando 4 minute i ostao bez poena (šut za tricu 0-1) uz 1 skok, dok je Damjan Rudež za dvije minute ostao bez učinka (šut za dva 0-1, trica 0-1) LA Clippers - Denver         102-106 Detroit - Cleveland         106-90 Portland - Toronto         91-95 Chicago - Indiana         90-85 New Orleans - Dallas         111-104 Minnesota - Atlanta         104-90 Washington - Milwaukee         107-102 