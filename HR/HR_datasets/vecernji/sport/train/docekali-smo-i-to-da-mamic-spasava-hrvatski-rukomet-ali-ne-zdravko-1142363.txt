Eto, dočekali smo da Mamić spašava hrvatski rukomet. Ne Zdravko, već Marko. Ušavši s klupe "tresnuo" je četiri "projektila" koje Mikler nije ni vidio.I Hrvatska je protiv Mađarske iz minus četiri otišla do vrijedne pobjede od 31:28, u 2. kolu skupine na SP-u. - Nije loše. Bitno je da se međusobno podržavamo. Kad nekome ne ide, onda drugi uskače. Ovoga puta kod mene nije bilo kočnice kao u prvoj utakmici. Nije zanemariva ni činjenica da se još nismo uigrali. Ipak svi dolazimo iz velikog broja različitih klubova – rekao je Mamić. No, da ne bude zabune. Nije samo Mamić bio pokretač velikog preokreta. Jer, krajem prvog poluvremena gubili smo 7:11, a onda je na vrata stao Filip Ivić. U nekoliko navrata obranio je nekoliko nevjerojatnih šuteva. Spasio je i jedan pogodak kada nije bio na vratima. Trčao je s klupe i bacio se poput nogometnog vratara. Završio je u zaštitnoj mreži ali je spasio pogodak. - To što je počeo Stevanović, bio je dogovor. No, znao sam da moram stalno biti koncentriran jer je postojala mogućnost da uđem na vrata. Kako smo samo sjajno odradili drugo poluvrijeme. U obrani su mi Musa i Gojun puno pomogli. Dobro, primio sam možda dva, tri pogotka koje nisam smio – rekao je Ivić. Niste smjeli primiti onaj pogodak s centra, malo smo ga bocnuli... - Čovjek je pucao s centra i baš me iznenadio. Neka mu taj pogodak. Nije bio na kraju važan – zaključio je Ivić. Uz Ivića i Mamića još je jedan mladac oduševio svojom izvedbom – Luka Šebetić. - Uh, nije bilo lako. Važna je ovo pobjeda, no turnir je tek počeo. Ma, mene je mučila neka ozljeda, ali nakon ove utakmice kao da je nestala – istaknuo je Šebetić koji je postigao jedan od najljepših pogodaka na susretu. - Zezaju me suigrači da mi je ustvari ispala lopta – rekao je. Još je jedna pogodak bio poput neke akcije iz NBA lige. Duvnjak je is cepelina primio loptu i šutnuo je iza leđa kraj nemoćnog Fazekasa. - Nisam imao više snage da šutnem od naprijed pa mi je bilo lakše šutnuti iza leđa. Ne znam otkud opet grč na početku utakmice. Dobro, pogodili smo puno stativa, Mikler je dosta toga obranio. Nama su noge bile teške, a onda smo drugo poluvrijeme odigrali jako, jako dobro. Fićo je svojim obranama pokrenuo lavinu koju Mađari nisu mogli zaustaviti – istaknuo je Duvnjak. Bili smo malo zabrinuti nakon prvog poluvremena. Jer, Mađari su igrali bez Laszla Nagya, svoje prve zvijezde, koji im je sa svoja dva metra jako nedostajao u obrani, a opet su vodili. - Pa neće nas valjda pobijediti ova Mađarska. Toliko su stari da sam s većinom igrača ja još igrao – rekao je prije utakmice Zlatko Saračević. Željko Babić sijao je od zadovoljstva. - Bilo je loših stvari, ali je bilo više dobrih. U početku smo igrali slabo. Sabo smo trčali, slabo smo se kretali. Ali, bitno je da smo vjerovali u preokret. Drugo poluvrijeme bilo je odlično. Drugo poluvrijeme dokazalo je da ova mlada momčad ima kvalitetu. Bilo je lijepo gledati sve te poteze naših dečkiju, Šebetić je postigao europski pogodak. Bez obzira što mu je ispala lopta. Naravno, ovo drugo je bila šala. Bio je to lucidan udarac, jedinstven u svijetu - rekao je Babić. Što se događa sa Stepančićem. Nikako da mu krene? - E, to morate pitati njega. Valjda će on dati odgovor. Ja ne znam – zaključio je Babić. Danas je za nas slobodan dan, a u ponedjeljak slijedi susret s Bjelorusima. 