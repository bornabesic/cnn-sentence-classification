Golden State Warriors su sinoć sa 117:101 pobijedili Brooklyn Netse Bojana Biogdanovića, a on je u 25 minuta koliko je igrao zabio 12 koševa i upisao tri skoka. Nets su imali prednost od 16 koševa na poluvremenu (65:49) zahvaljujući šutu iz igre od 48 posto i 45 posto s linije trice.  Brook Lopez, koji je utakmicu završio sa 28 pogodaka, u prvom je poluvremenu zabio 23. Amerikanac s hrvatskom putovnicom Justin Hamilton je odigrao 18 minuta, zabio dva koša i ugrabio četiri skoka. No drugo poluvrijeme ponudilo je posve drugačiju priču. Golden State je zabio prvih 12 koševa treće četvrtine, a onda su to protegnuli na seriju od 24:5 kojom su pokrili zaostatak iz prvog poluvremena i došli u vodstvo od 73:70. Na početku zadnje četvrtine Warriors su poveli sa 88:84. Tri minute prije kraja Nets su bili blizu na 92:88, ali onda su se Warriorsi odvojili. Najučinkovitiji kod gostiju bio je Kevin Durant koji je utakmicu završio sa 26 pogodaka, devet skokova i sedam asistencija, Klay Thompson je dodao 23 pogotka, Steph Curry 15 uz sedam asistencija, a Zaza Pachulia je upisao double double sa 15 koševa i 14 skokova. New York Knicks su sa 106:95 bili bolji od Orlando Magica i ni u jednom trenutku nisu bili u opasnosti.  U prvoj četvrtini Knicks su vodili sa 27:19 i nakon toga im se Orlando više nije približavao.  Kyle O’Quinn je za New York ugrabio 16 skokova, najviše u karijeri, a tome je dodao i 14 pogodaka. Najbolji strijelac za goste bio je Derrick Rose sa 19 pogodaka, Carmelo Anthony je dodao 15 kao i Willy Hernangomez.  Orlando su predvodili Serge Ibaka sa 23 pogotka i Evan Fournier sa 21. Mario Hezonja i Damjan Rudež su odigrali po minutu svaki za Orlando bez učinka.  Miami Heat je sa 115:107 pobijedio Los Angeles Lakerse nakon što su Lakersi ispustili vodstvo od čak 19 koševa iz prvog poluvremena. Kod Miamija su najbolji bili Justise Winslow i Hassan Whiteside sa 23 koša, dok je Lakerse predvodio Lou Williams sa 27 pogodaka, a Nick Young je ubacio 20. Ivica Zubac nije igrao za Lakerse.   Rezultati: Miami Heat - Los Angeles Lakers          115:107 (Ivica Zubac nije igrao za LA Lakerse) New York Knicks - Orlando Magic          106:95 (Mario Hezonja i Damjan Rudež su odigrali po minutu za Orlando, bez učinka) Indiana Pacers - Boston Celtics          102:109 Brooklyn Nets - Golden State Warriors    101:117 (Bojan Bogdanović je odigrao 25 minuta za Brooklyn, zabio je 12 koševa i upisao tri skoka, Justin Hamilton je odigrao 18 minuta za Brooklyn, zabio je dva koša, ugrabio je četiri skoka) Los Angeles Clippers - San Antonio Spurs 106:101 