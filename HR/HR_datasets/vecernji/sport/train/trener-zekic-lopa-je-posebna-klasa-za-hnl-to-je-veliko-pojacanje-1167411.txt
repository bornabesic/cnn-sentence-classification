Bilo je proljeće 1997., čelnici Osijeka u Mađarskoj su tražili potencijalna pojačanja kada im je ponuđen mladi, tada anonimni, Ukrajinac. Zvao se Andrij Ševčenko. Kako kijevski Dinamo tada nije bio ono što je danas, a ni Ševčenko ono što je ubrzo postao, cijena mu je bila samo pola milijuna dolara. Ali i to je bilo previše za Osijek, dovoljno da propadne prilika da jedan od najboljih napadača 21. stoljeća završi u Gradskom vrtu. Već iduće jeseni Ševčenko je zabio hat-trick Barceloni usred Nou Campa, a u ljeto 1999. prodan je Milanu u megatransferu od, za tadašnje prilike čudesnih, 23 milijuna eura. Bio je to, do kasnijeg Ševčenkova transfera iz Milana u Chelsea, najveći iznos plaćen za jednog ukrajinskog nogometaša. Priča o Ševčenku u Gradskom vrtu brzo je postala osječkom urbanom legendom, puno je puta ljudima koji su tada vodili bijelo-plave stavljana sol na ranu zbog loše procjene iako su im zapravo ruke bile vezane jer taj novac Osijek jednostavno nije imao. Štoviše, do danas Osijek nije ni jedno pojačanje platio pola milijuna dolara. Došao u tišini i osvojio HNL Osijeku Ševčenko nije bio suđen, ali dvadeset godina kasnije junak tribina Gradskog vrta postao je jedan drugi Ukrajinac. Dmitro Lopa došao je ljetos među bijelo-plave na mala vrata, kao posuđeni igrač Puškaš akademije, čiji je vlasnik Lőrinc Mészáros i suvlasnik Osijeka, a koja je prošle sezone skliznula u drugi rang mađarskog nogometa. Imao je reputaciju bivšeg mladog ukrajinskog reprezentativca (odigrao je 11 utakmica), iskustvo igranja u Dnipru, Karpatiju, Metalistu, ali zapravo nitko nije znao kakav je Lopa igrač osim Osijekova stručnog stožera. Pogotovo jer je dobar dio prethodne sezone propustio zbog ozljede. – Osobno sam se interesirao za Lopu i u najboljim ukrajinskim klubovima kijevskom Dinamu i Šahtaru i dobio sam vrlo pozitivne povratne informacije – ustvrdio je na promociji Ukrajinca Osijekov sportski direktor Alen Petrović. Lopa se priključio bijelo-plavima kad je sezona već naveliko trajala, natjecateljski ritam hvatao je u B momčadi Osijeka koja se natječe u Trećoj HNL i tek u 11. kolu odigrao je prve prvoligaške minute (četiri protiv Intera), a mjesto među starterima zaslužio tek od 15. kola. Još jesenas se vidjelo da će biti pojačanje za Osijek, ali tek je ovog proljeća Lopa pokazao kakvo je pojačanje i potvrdio se kao jedan od najboljih stranaca u Prvoj HNL. – Bio sam jedno vrijeme ozlijeđen i dulje sam pauzirao. Da, nisam baš u najboljem stanju došao u Osijek, trebalo mi je zato i malo više vremena da pokažem ono što mogu – kaže Lopa. Od 17 Osijekovih golova u 2017., Ukrajinac ih je postigao čak sedam i uz to jednom i asistirao. Kada je donedavno prvi strijelac HNL-a Muzafer Ejupi stao u realizaciji, bijelo-plave je povukao Lopa – u posljednjih pet utakmica čak je šest puta bio strijelac! U Prvoj HNL ovog je proljeća više golova zabio samo Dinamov napadač Armin Hodžić (deset). Navijači ga obožavaju, Lopi u čast na tribinama Gradskog vrta vijori se i ukrajinska zastava, svlačionica ga zove “ukrajinski Messi”, a treneru Osijeka Zoranu Zekiću, koji je inače škrt na riječima kada hvali igrače, omaklo se pa je za njega nakon jedne utakmice u kojoj je Lopa “namještao kičmu” svojim čuvarima rekao da je čarobnjak. – Lopa je posebna klasa za HNL. Dugo Osijek nije imao takvog igrača. Posljednji igrač takvoga kova bio je valjda Almir Turković. Obogaćuje nas u svakom smislu – naklonio se Osijekov trener svome ukrajinskom igraču. Pridobio suigrače i navijače Inače, Lopa i Zekić imaju poseban odnos koji često zna i nasmijati. Nedavno se, dan uoči utakmice s Cibalijom, Ukrajinac zajedno s trenerom trebao pojaviti među novinarima, od kojih se većina predbilježila za intervju s trenutačno najboljim igračem bijelo-plavih, pri čemu je trener Osijeka trebao glumiti prevoditelja. Uzalud su predstavnici medija čekali jer Lopa je prespavao najavljenu konferenciju za novinare. Kasnije se ispričao, a treneru se obećao iskupiti s dva gola Vinkovčanima. Obećanje je ispunio, no Zekić ga je svejedno kaznio – Ukrajinac je morao kupiti televizor. – Drago mi je ako suigrači vjeruju u mene, to mi je dodatni motiv. Ugodan je osjećaj znati da su me ljudi ovdje tako dobro prihvatili, no ipak je od svega važnije da pobjeđujemo. Ukrajinska zastava uz skandiranje navijača bila je još jedan emotivan trenutak za mene jer vidim da me publika cijeni i bodri za ono što pokazujem na terenu. Mislim da mogu igrati još bolje, i prema naprijed i u defenzivi, svakako ću se potruditi da tako i bude – kazao je Lopa. Ovisno o formaciji iskoristiv i kao lijevo i kao desno krilo, otkako ga je Zekić stavio iza dvojice napadača, Lopa briljira. – Mislim da najviše mogu pružiti na poziciji polušpice jer imam dosta prostora i koristim ga koliko mogu – kaže Lopa. Andrej Ševčenko u Osijek nije došao kao nogometaš, možda danas, 20 godina kasnije, ipak navrati, ali kao ukrajinski izbornik. Lopine minijature, naime, nisu prošle nezapaženo ni u ukrajinskim medijima. Pitanje je samo hoće li zaintrigirati Ševčenka uoči nastavka kvalifikacija za Svjetsko prvenstvo 2018. u kojima Ukrajinci nakon pet odigranih utakmica zaostaju pet bodova za Hrvatskom i dva za Islandom. – Ja u reprezentaciji Ukrajine? Ljudski je nadati se, tako i ja priželjkujem izbornikov poziv. To je motiv mnogim igračima, posebno nama koji smo igrali u mlađim reprezentativnim selekcijama – kaže Lopa. Osijek je u godinu dana napravio iskorak od sedam milja, bijelo-plavi su nakon 29. kola osvojili čak 22 boda više nego cijele prošle sezone, sedam kola prije kraja i matematički je osiguran izlazak u Europu, prvi nakon pet godina. U idućoj sezoni očekuje se korak više, a navijači se nadaju s ukrajinskim nogometašem Dmitrom Lopom u momčadi. Naime, Lopa je posuđen igrač Puškaš akademije koja ga iduće ljeto može ili vratiti u predgrađe Budimpešte u kojem će se od iduće sezone opet igrati prvoligaški nogomet, ostaviti ga u Osijeku ili možda čak i transferirati trećoj strani jer Lopi se tržišna vrijednost u posljednjih nekoliko mjeseci udvostručila, a nastavi li u istom ritmu terorizirati suparničke obrane do kraja sezone, još će samo rasti. On svoju želju ne krije: – Volio bih ostati u Osijeku, razvijati se u još boljeg igrača, sigurno mogu i dalje napredovati – kazao je Ukrajinac. Lopina želja za ostankom u Osijeku nije sporna. Preostaje još samo da se dogovor postigne na višim razinama. 