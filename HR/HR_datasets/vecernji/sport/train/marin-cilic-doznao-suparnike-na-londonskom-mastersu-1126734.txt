Najbolji hrvatski tenisač Marin Čilić na Mastersu u Londonu, koji će se igrati od 13. do 20. studenoga, igrat će u skupini ''John McEnroe'', a suparnici će mu biti novi prvi igrač svijeta Britanac Andy Murray, Švicarac Stan Wawrinka i Japanac Kei Nishikori, odlučeno je na ždrijebu u ponedjeljak. Čilić će prvi nastup imati u ponedjeljak 14. studenoga, kada će od 21 sat odmjeriti snage s Murrayem. Protiv Murraya Čilić je dosad igrao 14 puta i ostvario je tri pobjede uz 11 poraza. Protiv Wawrinke Međugorac ima omjer pobjeda i poraza 2-10, a protiv Nishikorija 5-7.  U skupini ''Ivan Lendl'' igrat će Srbin Novak Đoković, Kanađanin Miloš Raonić, Francuz Gael Monfils i Austrijanac Dominic Thiem. Na Mastersu će u konkurenciji parova nastupiti još jedan hrvatski igrač – Ivan Dodig. On će u svojem posljednjem turniru s Brazilcem Marcelom Melom igrati u skupini s američkim blizanicima Bobom i Mikeom Bryanom, Britancem Jamiejem Murrayem i Brazilcem Brunom Soaresom te Filipincem Treatom Hieyem i Bjelorusom Maksom Mirnjim. Prvi nastup Dodig i Melo imat će u nedjelju u 13 sati protiv braće Bryan. U drugoj skupini su Francuzi Pierre-Hugues Herbert i Nicolas Mahut, Španjolci Feliciano i Marc Lopez, Finac Henri Kontinen i Australac John Peers te Južnoafrikanac Raven Klaasen i Amerikanac Rajeev Ram.  