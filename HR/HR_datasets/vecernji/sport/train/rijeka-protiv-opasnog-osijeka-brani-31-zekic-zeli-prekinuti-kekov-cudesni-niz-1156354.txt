Okršaj za naslov prvaka između Dinama i Rijeke, kojem svjedočimo u Prvoj HNL, gledat ćemo i u finalu Hrvatskog kupa. Plavi su u utorak rutinski apsolvirali uzvrat sa Splitom u Parku mladeži (6:0), a Riječani su danas jednako uspješni bili protiv Osijeka u Gradskom vrtu. Nakon pobjede na Rujevici (3:1), momčad Matjaža Keka slavila je i u uzvratu sa 2:0. Nadali su se Osječani da mogu prekinuti riječki niz od 39 utakmica bez poraza. Također, trener domaćih, Zoran Zekić, želio je popraviti omjer protiv Keka jer jedino njega nije pobijedio u HNL-u (sedam pobjeda Slovenca uz dva remija). Finale Kupa bila bi prava nagrada za odličnu sezonu Slavonaca koji su hit HNL-a, no u početnim minutama drugog poluvremena slomila ih je snažna gostujuća momčad. Mreže su mirovale u prvom dijelu iako je bilo nekoliko prilika s obje strane. Rijeka je do 21. minute mogla stvoriti osjetnu prednost, ali prvo je Gavranoviću poništen gol zbog zaleđa, a potom je domaći vratar Malenica zaustavljao udarce Kulušića, Bezjaka i ponovno Gavranovića.  I tko zna kakav bi bio tijek utakmice da su domaći poveli iz prilika koje su propustili Barišić (28. minuta) i Mioč (42'). Ovako, sve je 'otišlo na mlin' gostiju u razmaku od 49. do 57. minute. Tu se sve prelomilo. Lesjakovo isključenje šokiralo je Osječane. Vešović ga je pokosio s leđa uz gol liniju, gotovo uz korner zastavicu nakon čega je domaći igrač izgubio živce i s poda nogom udario Crnogorca. Sudac je zbog toga isključio Lesjaka, a Vešoviću pokazao žuti karton. Samo tri minute kasnije Malenica je prvi puta morao po loptu u mrežu. Andrijašević je pobjegao Baraću i poslao prizemnu loptu pred Osijekov gol. Škorić ju je pokušao presjeći ispred Rijekinog napadača, no nakon uklizavanja poslao ju je u svoj gol. Pet minuta kasnije Rijeka je povećala prednost. Kontru gostiju pogotkom je završio Andrijašević kojem je to bio 12. ovosezonski pogodak (drugi u Kupu). Za domaće više nije bilo povratka iz ambisa u koji su upali, pokušali su stići do počasnog pogotka, a najbliže njemu bio je Boban u 79. minuti. Ipak, nije bio precizan pa je lopta prošla pored vratnice. Rijeka će tako peti puta igrati u finalu Kupa. Tri puta ga je osvojila, a za četvrti trofej borit će se s Dinamom 31. svibnja u Varaždinu. Početni sastavi Osijek: Malenica - Matas, Škorić, Barać, Barišić - Mioč, Petrović, Lesjak - Knežević, Lopa - Ejupi. Rijeka: Prskalo - Ristovski, Kulušić, Elez, Zuta - Bradarić, Mišić - Vešović, Andrijašević, Bezjak - Gavranović. >>Za više sporta posjetite našu Facebook stranicu Večernji list - Sport >>Dinamo u finalu: Plavi igrali bez stopera, s četiri beka >>Zekić: Slažu nam raspored kao da nas kažnjavaju 