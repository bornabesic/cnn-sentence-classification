Luda vožnja Slavena Bilića s West Hamom – u kojem mu se nakon svake serije loših rezultata pisao otkaz, a poslije pozitivnog niza euforično sastavljao novi ugovor – primakla se kraju. Nakon sezone ispod očekivanja, Slav je, prema otočkim medijima, “živi mrtvac”. Iako su iz kluba deklarativno priopćenjem stali iza svoga trenera ustvrdivši kako “imaju stopostotnu vjeru u Slavena Bilića i njegovu sposobnost da vodi West Ham” čini se da su te rečenice pisane s figom u džepu i da ta vjera ima rok trajanja. – Teško je danas. Ne možete planirati dugoročno, nema šanse. Ti su dani prošlost. Nitko danas ne može sada reći kako će ostati u klubu 20 godina poput Alexa Fergusona ili Arsènea Wengera. Možda ako ste kupili klub, ali čak i tada ne možete trajati vječno jer će navijači prosvjedovati ako je sezona nije dobra – komentirao je nedavno Bilić sve kraći vijek trenera u Premiershipu. King trener 31 godinu Prvi trener West Hama Syd King vodio je momčad 31 godinu, njegov nasljednik Charlie Paynter idućih 28, a klub Biliću neće dati više od dvije. Možda je Biliću posao siguran do kraja sezone (a prema kladioničarima samo trener “fenjeraša” Sunderlanda David Moyes ima veće šanse za otkazom), ali otočki mediji već su ga “pokopali”. Kako čelnici West Hama igraju dvostruku igru i kako Biliću zamjenu traže njemu iza leđa, otkrio je Jaap Stam, legendarni branič Manchester Uniteda i Milana koji ove sezone vodi Reading (što mu je inače prvi samostalan trenerski posao) u Championshipu. – Svjestan sam činjenice kako me žele u West Hamu. Vidjet ćemo što će se dogoditi, moja situacija je ista kao i situacija nogometaša koje traže druge momčadi – kazao je Stam. I nije Stam jedini s kojim su čelnici West Hama u kontaktu. Prema kladioničarima, koji su već izbacili svoje koeficijente za trenera West Hama u sezoni 2017./2018., prvi favorit za klupu Hammersa je Roberto Mancini koji je bez posla od ljeta prošle godine kada je napustio Inter. Eddie Howe, aktualni trener Bournemoutha, Harry Redknapp (legenda kluba koji je Hammerse poslije kao trener vodio sedam sezona) i šef struke Leedsa Garry Monk također su visoko među prioritetima kluba. Žrtva vlasititog uspjeha Slaven Bilić postao je tako žrtvom vlastitog uspjeha i fantastične prošle sezone u kojoj su Hammersi osvojili rekordan broj bodova u Premiershipu. Početak nove ere u klupskoj povijesti, koji je označila selidba s kultnog Upton Parka na Olimpijski stadion, možda je nerealno očekivan željom za rezultatskim iskorakom, ali nikako nije zamišljen u borbi za opstanak. Umjesto u najmanju ruku zadržavanja lanjskih standarda uslijedio je dramatičan pad. U godinu dana promijenilo se sve – prošle je sezone nakon 31. kola West Ham bio četvrti na ljestvici, sanjali su Ligu prvaka i imali čak 20 osvojenih bodova više negoli ove! I čak 18 primljenih golova manje negoli godinu dana poslije. Lani je pod Bilićem West Ham pobjeđivao i Manchester City, Manchester United, Chelsea, Arsenal i Liverpool (i to dva puta), hrvatski trener slavljen je kao “ubojica velikana”, a ove je sezone učinak Hammersa protiv najvećih engleskih momčadi katastrofalan – čak sedam prvenstvenih poraza i dva remija. Nakon Leicestera Hammersi su bez dvojbe najveće razočaranje sezone. Lisice su se, međutim, uspjele izvući, nakon Ranierijeva odlaska počele ličiti na šampionsku momčad od lani, ali zato West Ham tone sve dublje, još od 4. veljače i gostovanja u Southamptonu Bilićeva momčad ne zna za pobjedu. Od ugodne pozicije, a prije mjesec i pol dana dijelilo ih je čak 12 bodova od najugroženijih, sedam kola prije kraja sezone West Ham se nalazi pred provalijom druge lige. – Realan sam, predstoji nam borba za opstanak – priznao je Bilić. Više je razloga zašto je tome tako. Loš odrađeni prijelazni rok jedan je od glavnih. Ove je sezone West Ham na pojačanja potrošio čak 83,5 milijuna eura (najviše u klupskoj povijesti), s kupnjom Andréa Ayewa (koji je Swanseaju plaćen 24 milijuna eura) oboren je klupski rekord, no Bilić nije doveo ono što je primarno želio – pravog napadača! Nije uspio potpisati Alexandrea Lacazettea, nije mu prošla ponuda za Carlosa Baccu i na kraju je, pritisnut vremenom, na posudbu iz Juventusa doveo Simonea Zazu. Zaza je odigrao 11 utakmica bez ikakvog golgeterskog učinka, a ta je pogreška klub koštala pet milijuna eura. U toj potrazi za napadačem Bilić je zanemario stanje u zadnjoj liniji čija ga je neravnoteža u odnosu na ostatak momčadi i dovela u poziciju u kojoj se danas nalazi. I dok je i bez pravog napadača West Ham deveta najefikasnija momčad lige, istovremeno je obrana treća najpropusnija u Premiershipu. 