Huligani koji su u noći s utorka na srijedu napali i kamenovali autobus s Dinamovim navijačima uhićeni su i trenutačno se nalaze u pritvoru, javila je niška policija. Radi se o trojici huligana, dvojici iz Beograda i jednom iz Niša, a protiv njih je podignuta kaznena prijava zbog nasilničkog ponašanja. Autobus u kojem su bili navijači Dinama vraćao se iz Skoplja, a spomenuta trojica sačekala su ih i kamenovala. Razbijena su stakla, ali, srećom, nitko nije ozlijeđen.  To nije bio jedini incident koji je zabilježen, a koji je vezan za spomenuti susret. Skupina navijača Crvene zvezde, kako javljaju makedonski mediji, iz čista mira napala je navijače Dinama i u Skoplju. Došlo je do kraćeg obračuna, ali bez ozbiljnijih posljedica. Delije su se vrlo brzo povukle i razbježale ulicama glavnog grada Makedonije. A kad smo već kod kamenovanja, podsjetimo da se slična stvar dogodila i 2012. godine kada je Hrvatska u sklopu kvalifikacije gostovala u Skoplju. Tada je prije ulaska u Beograd kamenovan navijački vlak s Hrvatima, također je razbijeno staklo, ali nije bilo ozbiljnijih posljedica. >>Delije napale BBB u Skopju, a huligani u Nišu kamenovali bus s navijačima Dinama >>Dinamo pobijedio Vardar i napravio korak prema prolasku u sljedeći krug natjecanja 