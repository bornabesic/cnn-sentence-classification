Kad god se sretnemo sjetim se jednog od najvećih trenutaka hrvatskog nogometa. Da, onaj gol Roberta Jarnija za 1:0 protiv Njemačke na isteku prvog poluvremenu, u četvrtfinalu SP-a u Francuskoj 1998. baš je to – veliki trenutak. Taj gol pokrenuo je hrvatski nogometni san, u toj sudačkoj nadoknadi u Lyonu u lipnju ‘98. započela je priča, koja traje i danas. I kojoj nema kraja. Jarni se samo smješka kada se prisjetimo tog gola, reći će “pusti to, to su bila neka druga vremena”. I bila su, ali valja ih se sjećati, spominjati... Bilo je to posebno stanje – Bilo je to posebno stanje kakvo je teško opisati. Tko se može sjećati što sam promislio, samo sam trčao od sreće, činilo mi se da sam u nesvijesti kada sam se srušio na travnjak i s ostalima slavio gol. Ono čega se sjećam jest da sam bio siguran, kad sam je opalio, da ulazi u mrežu. Osjećao sam da i ja idem s tom loptom prema mreži – govorio je Jarni o tom golu koji sam u jednom serijalu svrstao u pet mitskih trenutaka hrvatskog sporta, zajedno s Janičinim olimpijskim medaljama, Blankinim plesom, Arapovićevim zakucavanjem protiv SAD-a i Goranovim suzama nakon osvajanja Wimbledona. Njemu kao da je neugodno govoriti o tom jedinom golu za reprezentaciju (81 nastup), godinama je bio nezamjenjiv na lijevom beku, nakon njega još nismo našli takvog igrača i svaki izbornik se muči koga staviti na tu poziciju i mirno izaći iz svlačionice. Nema dvojbi, naš najbolji lijevi bek svih vremena. I ova Modrićeva Hrvatska uspoređuje se s našom najslavnijom generacijom. – Nema potrebe uspoređivati nas i njih. Svako vrijeme nosi svoje, nismo isti igrači, ne igramo u istom vremenu. Meni je smiješno kad čujem da oni danas moraju nadmašiti naš rezultat. Ne moraju oni ništa, pustimo ih da igraju, to rade fantastično, a rezultat će doći, u to sam siguran – kazuje Jarni. Predvodnik je ove Hrvatske, nije Jarni dvojio ni trenutka, Luka Modrić, naš najbolji igrač u 2016. godini. – Luka je samo potvrdio sve ono što znamo o njemu, Real Madrid se ne može zamisliti bez njega, daje ritam, okus njihovoj igri. Vrsno razigrava Ronalda, Balea i Benzemu, to radi već dugo, a za mene je njegov najveći dobitak u posljednjoj godini defenzivna igra. Prije se govorilo da je bolji prema naprijed, a sada se vidi koliko je sazrio taktički, kakav posao odrađuje u defenzivni. Nitko ne čita igru kao Luka, nesporno je da spada među najbolje vezne igrače na svijetu – rekao je Jarni. Hajduk? Ako se ukaže prilika Visoko na njegovoj listi kotiraju Ivan Perišić i Darijo Srna. – Perišić je ključni faktor i u reprezentaciji i u Interu. Jednostavno, Ivan radi razliku na terenu, probija, zabija, sazrio je. Ima rutinu, ali i nevjerojatno ubrzanje. A Srna je na Euru podignuo ekipu, fascinira način na koji je to radio. Svi zajedno možemo žaliti što se oprostio od reprezentacije – pojasnio je Jarni. Odmah je nastavio o iznimnoj kvaliteti Hrvatske, koja je među najboljim selekcijama na svijetu. – Nema spora, imamo svjetlu budućnost. Evo, rečenicu prije sam žalio što je Srna otišao, a sada ću spomenuti Šimu Vrsaljka, koje će ga, siguran sam, dostojno zamijeniti. Kod Diega Simeona u Atléticu Šime će taktički napredovati – govori Jarni. O reprezentaciji i rezultatu na Euru ima različitih mišljenja. – Ako ćemo govoriti o igri, onda se može slobodno reći da smo bili jako dobri. Rezultatski ne možemo biti zadovoljni, ova Hrvatska ima kvalitetu za velike stvari. Ali, kad se sjetim one utakmice s Portugalom, onda se može uzeti ona krilatica “lopta je okrugla”. Portugal se vratio natrag, čak se i Ronaldo vraćao, imali smo stativu, akciju poslije primili gol, i to iz odbijene lopte – reći će Jarni. Proslavljeni reprezentativac u trenerskim je vodama. Posljednji posao imao je u mađarskoj Puskás akademiji, sada čeka novi angažman. – Tražim posao, moram raditi. Hajduk? Ako se ukaže prilika, zašto ne? – govori Jarni. Jarnijevih deset Luka Modrić (Real) 10 Ivan Perišić (Inter) 9 Darijo Srna (Šahtar) 8 Ivan Rakitić (Barcelona) 7 Vedran Ćorluka (Lokomotiv M.) 6 Mario Mandžukić (Juventus) 5 Milan Badelj (Fiorentina) 4 Nikola Kalinić (Fiorentina) 3 Mateo Kovačić (Real M.) 2 Marcelo Brozović (Inter) 1 Jarnijeve nade Josip Brekalo (Wolfsburg) 5 Davor Lovren (Dinamo) 4 Nikola Vlašić (Hajduk) 3 Branimir Kalaica (Benfica) 2 Nikola Moro (Dinamo) 1 