Lomio je i lomio Hajduk rivala iz Zaprešića, momčad Marijana Pušnika stezala je obruč oko obrane Intera, ali pravih prigoda u prvih pola sata nije bilo. Međutim, osjećalo se da je Hajduk bolji, jači, kvalitetniji i da je samo pitanje trenutka kada će povesti. U toj igri bilo je puno pojedinačnih pogrešaka, nevojerojatne pogreške rade igrači poput Savvasa ili Hamze, ali to je stvar tehničko-taktičkih nedostataka kojih imaju napretek. Bez obzira na pogreške, bijeli su podsjećali na mlinac, iz minute u minutu se baš vidjelo kako idu prema naprijed. Pušnik je visoko gurnuo bekove Juranovića i Kvesića, a Erceg i Vlašić bili su blizu Futacsa tako da je u nekim trenucima u napadačkoj formaciji bilo pet igrača plus Hamza i Kožulj, koji su nadirali kroz sredinu. Takvoj igri pripomogao je i neambiciozni Inter, Samir Toplak, trener koji ima gen za igru, ovaj put se opredijelio za kontre preko Kolara i Puljića, ali bila je to mlaka i bezopasna izvedba. Savvas najlošiji A prvi je bravu Intera otključao Zvonimir Kožulj, nadimka Zolja iz Bijelog Polja. Udarcem s ruba kaznenog prostora u 32. minuti pogodio je suprotni kut Čovićevih vratiju. Bio je to njegov treći ovosezonski pogodak, oba pogotka prije ovog postigao je u Hajdukovim dvobojima protiv Cibalije. Šest minuta kasnije na semaforu je već svijetlilo 2:0, Savvas, koji je do tog trenutka bio najlošiji Hajdukov pojedinac, odapeo je s nekih tridesetak metara, a topovski udarac jedva je obranio Čović. Međutim, loptu je tek uspio odbiti do natrčalog Ercega, kojemu nije bilo teško praktički utrčati s loptom u mrežu. Inače, oko ovog dvoboja bilo je puno najava zbog kazne Hajduku sa zatvaranjem sjeverne tribine. Najžešći Hajdukovi navijači okupili su se na jugoistoku. Već standardno, svoju porciju dobili su vlastodršci nogometne organizacije, ali to i nije neka vijest. Tako je na gotovo svim stadionima u Hrvatskoj. Umjesto standardne bakljade, Hajdukovi navijači na tartan su bacali cvijeće. Pušnik potrošio glasnice Nastavak je ponudio Hajduka zadovoljnog vodstvom od 2:0, koji je čekao pokoju kontru. Pušnik je u obrani igrao varijantu 4-1-4-1, potrošio je glasnice i živce kako bi Ercega, Vlašića i Hamzu natjerao da se vraćaju pomagati prema natrag. Dvije odlične prigode u nastavku imao je Erceg, jednom je izvaljao obranu Intera, ali Čović je bio na mjestu, baš kao i kada je Erceg šutirao glavom u 72. minuti. Valja notirati da je Pušnik bez minuta ostavio Ohandzu, na raspolaganju je imao šest napadača, pet ih je koristio, samo je Kamerunac, koji još uvijek nije produžio ugovor ostao na klupi. 