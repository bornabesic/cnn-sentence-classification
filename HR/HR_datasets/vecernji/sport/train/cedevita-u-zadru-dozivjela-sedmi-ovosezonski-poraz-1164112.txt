Košarkaši Zadra svladali su Cedevitu sa 71-63 u posljednjoj utakmici 24. kola A-1 lige, koja je odigrana u utorak u Zadru.  Zadrane su do pobjede predvodili Jakov Vladović sa 15 koševa i Ivan Ramljak sa 14 poena, sedam skokova i tri asistencije. Kod Cedevite je najbolji bio Miro Bilan sa 16 koševa i 11 skokova, John Shurna je ubacio 13, a Toni Katić 12 poena. U srijedu je na rasporedu preostalih šest utakmica 25. kola u kojima se od 18 sati sastaju: Šibenik - Cibona, Alkar - Cedevita, Split - Zabok, Vrijednosnice Osijek - Zagreb, Hermes Analitica - Jolly JBS i Gorica - Kvarner 2010. Uoči posljednja dva kola na ljestvici je vodeći Šibenik s učinkom 20-4, koliko ima i drugoplasirani Split. Slijede Zadar (18-7), Jolly JBS (18-6), Cibona (18-6), Cedevita (17-7), Vrijednosnice Osijek (12-12), Zagreb (11-13), Škrljevo (9-16), Zabok (8-16), Alkar (6-18), Hermes (5-19), Gorica (5-19) i Kvarner 2010 (2-22). Prvih osam momčadi iz ligaškog dijela natjecanja izborit će pravo nastupa u doigravanju za prvaka Hrvatske. Momčad koja će kroz doigravanje osvojiti naslov prvaka Hrvatske i dva najbolje plasirana kluba iz ligaškog dijela stječu pravo nastupa u regionalnoj ABA ligi u sezoni 2017/18. >>Bilan: Kada te oni uguraju u svoj ritam, teško je igrati 