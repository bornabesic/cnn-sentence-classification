Košarkaši Cedevite izborili su plasman u finale doigravanja prvenstva Hrvatske nakon što su u drugoj utakmici polufinala pobijedili Split 82-52 i polufinalnu seriju zaključili rezultatom 2-0. Cedevita će u finalu igrati protiv Cibone koja je također sa 2-0 slavila protiv Šibenika, a finalna serija počinje 17. svibnja. Nakon što je u prvom susretu na Gripama pobijedila 97-78, Cedevita je u drugoj utakmici u dvorani II Doma sportova bila još uvjerljivija pobijedivši 'žute' sa čak 30 koševa razlike (82-52). Pitanje pobjednika niti jednog trenutka nije bilo upitno. Aktualni hrvatski prvak je nakon prve četvrtine vodio pet koševa razlike (14-9), sredinom druge četvrtine je imao + 14 (30-16), a na poluvremenu 12 koševa viška (32-20). Split je u prvom poluvremenu imao 0-11 šut za tricu, te osam izgubljenih lopti, a takvom igrom nemoguće je doći do iznenađenja. U trećoj četvrtini Cedevita je stigla do 20 koševa prednosti, a do kraja dvoboja prednost je narasla i na + 30 (82-52). Cedevitu su do pobjede predvodili Džanan Musa sa 24 koša, Miro Bilan sa 15 koševa i 11 skokova, te Marko Tomas sa 12 koševa. Kod Splita najefikasniji su bili Mateo Kedžo i Filip Najev sa po 10 koševa, te Domagoj Kanaet s devet koševa. 