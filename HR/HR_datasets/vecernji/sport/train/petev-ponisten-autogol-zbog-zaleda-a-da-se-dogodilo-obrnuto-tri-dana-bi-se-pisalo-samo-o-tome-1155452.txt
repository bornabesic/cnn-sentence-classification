Split je nedavno u prvoj polufinalnoj utakmici kupa teško, sa 6:0 stradao u Maksimiru. Tada je gostujući trener, svjestan da zapravo u dvije utakmice neće moći naškoditi plavima, a da ga čekaju utakmice u borbi za ostanak u ligi, odlučio igrati s kombiniranom momčadi. No, sada je u Maksimir doveo sve što je mogao, samo pet igrača koji su stradali u kupu započelo je jučer prvenstveni dvoboj s plavima. I izgubili su i u tom sastavu, ovaj put s 4:0, a mogli su stradati baš kao i u kupu jer plavi su redali prilike i već u prvom dijelu mogli su imati visoku prednost. Split je tako u dvije utakmice u Maksimiru primio deset pogodaka, a sad ih u utorak još čeka uzvratni kup susret. Očekivao se čvršći Split koji je u proljeće u tri susreta osvojio sedam bodova. Do odmora je Dinamo vodio sa 2:0, a bile su i dvije sporne situacije. Igrač Splita Mikulić postigao je autogol, koji nije priznat zbog zaleđa Hodžića. Reprezentativac BiH je doista bio u nedozvoljenoj poziciji, ali nije igrao. Nismo dosad čuli da autogol nije priznat zbog zaleđa, a i prvoligaški suci su oko toga podijeljeni, nešto više ih kaže da je pogodak trebao biti priznat. Na kraju je sudac Pajač jedan prekršaj za plave izvukao izvan šesnaesterca iako je dojam da je to bio jedanaesterac, da je prekršaj bio na crti 16-erca. - Da se dogodilo obrnuto, tri dana bi se pisalo samo o tome, a znam da o ovom neće. Ovakva odluka je presedan, pa to je nemoguće. Zabiju autogol, ponište ga zbog zaleđa a naš igrač nekoliko metara dalje, pa bar tu nije bila gužva. Situaciju kod penala nisam vidio, ali za ovu odluku da ponište autogol morat ću pitati suca – kazao je trener Dinama Ivajlo Petev. I u nastavku je Dinamo dominirao, stvarao prilike, a jednu je ponovno iskoristio Hodžić i zabio za 3:0, u pet utakmica ovog proljeća zabio je deset pogodaka i za nagradu ga je ubrzo Petev izvadio iz igre. - Puno je utakmica Hodžić skupio, odigrao je i zadnje tri na pripremama jer se ozlijedio Henriquez, pa sam ga odlučio odmoriti, sačuvati – objasnio je Petev. Nakon toga je Moro asistirao Ćoriću za 4:0, pa je Ćorić pogodio prečku, i Split može biti sretan što je završilo sa 'samo' 4:0 jer Dinamo je imao čak 29 udarca, od toga 14 u okvir. - Moji dečki daju sve što mogu, u kupu smo kombinirali, ali sad smo željeli više. No, nemamo mi kvalitetu. Pa onaj Guilherme je trčao, ja sam mislio da sprinta, a on tek tada krene u sprint – kazao je trener Split Bruno Akrapović koji je obznanio da će njegov igrač Pavlovski biti kažnjen s 5.000 eura zbog glupog isključenja, ali kaznu će platiti kad i ako jednog dana dobije plaće. U utorak je novi susret ova dva kluba, možda Split može poput Barcelone po čudo. - Da, sad ćemo igrati na rezultat – uz smiješak će Akrapović, ali je onda najavio da će isprobati neke nove igrače, a mijenjat će i Petev. - Priliku će dobiti novi igrači, oni koji su imali dosad manju minutažu – zaključio je trener Dinama. >>Za više sporta posjetite našu Facebook stranicu Večernji list - Sport. 