Naš bivši reprezentativac, Eduardo da Silva (33) napustio je Ukrajinu. Ovih mu dana istječe ugovor sa Šahtarom. Klub iz Donjecka već se na svojoj službenoj stranici oprostio s Eduardom i zahvalio mu na svemu što je učinio za klub proteklih godina. Dudu je, podsjetimo, odigrao za Ukrajince ukupno 173 utakmice, zabio je 57 golova i osvojio 11 trofeja (po četiri ukrajinska prvenstva i kupa te tri Superkupa), a u sezoni 2015./16. zabio je 11 golova... Eduardo se iz Kijeva s obitelji vratio u Zagreb, potom je sa suprugom Andrejom bio nekoliko dana u Londonu, a božićne je blagdane opet proveo u Zagrebu, u krugu obitelji. U ponedjeljak navečer odletio je u posjet rodbini u Brazil... – Namjeravam u Brazilu ostati dva tjedna, iako postoji mogućnost da se i ranije vratim, sve ovisi o mogućim ponudama za nastavak karijere. Još ću malo pričekati i gotovo je sigurno da prije Nove godine neću odlučiti o novome klubu – kaže Da Silva koji je, podsjetimo, sada slobodan igrač i njegov novi klub, tko god to bio, ne mora plaćati nikakvu odštetu Ukrajincima. Jeste li možda ovih blagdanskih dana bili u kontaktu s nekim iz Dinama? – Ne, nisam razgovarao ni s kim iz maksimirskog kluba. Možete li reći imate li neku konkretnu ponudu? – Imam, jedna je ponuda vrlo zanimljiva, ali ne mogu vam sad ništa više reći o tome. Uglavnom, još ću malo razmisliti pa ću tek nakon Nove godine odlučiti o nastavku karijere – rekao nam je Dudu prije no što je poletio prema rodnom Brazilu. 