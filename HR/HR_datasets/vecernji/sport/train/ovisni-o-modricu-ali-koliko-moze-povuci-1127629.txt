Izborniku nesklonom eksperimentiranju, u ovom slučaju Anti Čačiću, uoči Islanda ne preostaje ništa drugo nego vratiti se prokušanoj koncepciji s Europskog prvenstva, kada je, podsjetimo, barem na nekoliko dana Čačić bio prva izbornička zvijezda Europe. Dakle, protiv Islanđana u praznom Maksimiru na sceni bi trebala biti formacija koja je prošloga lipnja prelomila Turke u Parizu, s dvije tek kozmetičke i zapravo neizbježne korekcije: Vrsaljko umjesto umirovljenoga Srne i Pivarić umjesto “škartiranog” Strinića. Pjaca bi igrao Da je izborniku na raspolaganju Marko Pjaca, danas bi u sastavu bio ispred Brozovića, što na EP-u nije bio slučaj, a jedina, ali kolosalna razlika u odnosu na momčad s EP-a je fizičko stanje ključnoga igrača Luke Modrića. Tada je bio u vrhunskoj formi, a sada, na izrazito fizički zahtjevnog suparnika, dolazi sa tek zaliječenom ozljedom i s mjesec dana stanke. Nažalost, budite pripravni na vrlo izgledan scenarij: koliko u subotu bude vukao Modrić, toliko će biti moćna i Hrvatska. I pritom zaboravite ono što se, bez Luke, događalo u utakmicama protiv Kosovara i Finaca: to nisu bili ozbiljni suparnici, pa je i Modrićev izostanak bio nebitan. Island je sasvim nešto drugo, suparnik koji zahtijeva iznimnu energetsku potrošnju, a potom i zavidno kreativno nadahnuće. To će biti još teži ispit od Turaka u prvom kolu kvalifikacija. Modrićev će nastup sa zebnjom pratiti u Realu, jer već 19. studenoga na rasporedu je gradski derbi s Atleticom, u kojemu će Lukina nazočnost biti neprocjenjiva. Stoga će kapetan već u nedjelju put Madrida, dok bi dirigentski štapić protiv Sjevernih Iraca u utorak trebao preuzeti Mateo Kovačić. Osim ako se Zidane opet ne postavi ultimativno i ne zatraži Mateovo “izručenje”. U sastavu za Island očekivano se nazire povratak Ivana Rakitića na poziciju polušpice, iako je Andrej Kramarić trenutačno najdjelotvorniji naš igrač u svim europskim ligama. Iako je briljirao protiv Kosova i Finske, Kramarić će u utakmici s Islandom ponovno biti džoker, dok bi na poziciji desnoga veznoga trebao djelovati maratonac Brozović. Osim na Modrića, Čačićeva strepnja bit će usmjerena i na Josipa Pivarića na bolnoj poziciji lijevoga braniča. Nažalost, Čačić tu zaista nema ni milimetar manevarskog prostora i koristi ono što jedino ima. A tko zna, možda baš Island bude prekretnica u padajućoj krivulji Pivarićeve forme... Ne širi krug kandidata Popis reprezentativaca za susrete s Islandom i Sjevernom Irskom potvrdit će svu raskoš Čačićeve konzervativnosti. Naime, premda ga u Belfastu čeka klasična revijalka, rezultatski posve nebitna utakmica, izbornik si ipak neće dopustiti luksuz da provjeri neko novo ime i eventualno proširi krug kandidata. Kao što je to napravio u nekim prijašnjim, prijateljskim ogledima, kada je (vjerojatno ste to već i zaboravili) koristio primjerice Vargića, Milovića, Močinića, Leškovića, Antolića ili Alena Halilovića. Ukupno je u 14 utakmica na klupi Hrvatske izrotirao 32 reprezentativca. Izbornik se drži principa da se u nacionalnu momčad ne ulazi olako, preko noći, ali se zato iz nje lako može izletjeti. Poput primjerice nesretnoga Strinića, koji je na Europskom prvenstvu odigrao tri utakmice (Turska, Češka, Portugal), potom i protiv Turaka u Zagrebu na početku ciklusa, a sada ga više nema “ni na mapi”.  >> Tjednik Max! i sport Večernjeg lista pratite i na Facebooku 