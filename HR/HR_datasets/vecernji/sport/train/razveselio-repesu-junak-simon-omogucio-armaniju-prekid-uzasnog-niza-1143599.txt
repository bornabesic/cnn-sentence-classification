Košarkaši Emporio Armanija pobijedili su u Milanu Galatasaray 92-87 u susretu 18. kola Eurolige prekinuvši niz od deset uzastopnih poraza, a najbolji igrač utakmice bio je hrvatski košarkaš Krunoslav Simon sa 19 koševa. Simon je na parketu Mediolanum Foruma proveo 29 minuta postigavši 19 koševa uz šut 3/4 za dva, 3/7 za tri poena, te 4/4 s linije slobodnih bacanja. Dodao je i tri skoka, te pet asistencija. Miroslav Raduljica je ubacio 13, a Mantas Kalnietis 12 koševa za petu pobjedu talijanskog sastava kojeg vodi hrvatski stručnjak Jasmin Repeša. U redovima turskog sastava najefikasniji su bili Bruno Fitipaldo i Sinan Guler sa po 17 koševa.   Barcelona je na svom parketu porazila Anadolu Efes našeg Velimira Perasovića 89-78. Barca je prelomila susret u trećoj četvrtini koju je dobila 11 razlike. Domaćine su do osme pobjede predvodili Petteri Koponen sa 20 koševa, te Vitor Faverani sa 18 koševa i osam skokova. Hrvatski košarkaš Ante Tomić je za 13 minuta zabio dva koša uz pet skokova i jednu asistenciju.  Perasovićevu momčad su predvodili Brandon Paul sa 25 i Thomas Heurtel sa 18 koševa. Viodeći sastav Eurolige CSKA u Moskvi je bez većih problema pobijedio njemački Brose Bamberg 85-64. Kod Rusa najefikasniji su bili Nando De Colo sa 26 koševa, četiri skoka i pet asistencija i Kyle Hines sa 13 koševa, dok su kod gostiju najefikasniji bili Daniel Theis sa 16 i Nicolo Melli sa 15 koševa. Hrvatski košarkaš Leon Radošević je igrao je za Nijemce 16 minuta ostavši bez koša uz dva promašaja iz igre.  Na ljestvici vodi CSKA sa 14 pobjeda i četiri poraza, na drugom mjestu je Real Madrid (12-5), a treći je Olympiajkos (12-5). Na začelju je Emporio Armani (5-13). REZULTATI: CSKA Moskva - Brose Bamberg 85-64 Fenerbahče - Panathinaikos 84-63 Maccabi - Crvena zvezda 67-71 Emporio Armani - Galatasaray 92-87 Barcelona - Anadolu Efes 89-78  