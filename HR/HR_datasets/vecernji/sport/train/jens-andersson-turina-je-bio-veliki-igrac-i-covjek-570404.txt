Polako se slažu kockice u Hajduku, momčad je otišla na pripreme u Sloveniju (Maribor), otpali su Danijel Stojanović, koji je dobio slobodne ruke i Krešo Ljubičić,koji će na posudbu. Dio priprema u Sloveniji propustit će ozlijeđeni Franko Andrijašević, Anton Maglica i Josip Bašić, a na put je otišlo čak 30 igrača. Ništa od najave Igora Tudora da će na pripreme voditi 23 igrača i 3 vratara. Inače, Hajduk neće dobiti igrača sa Šri Lanke, Nikki Ahamed, koji je stigao na preporuku Carla Ancelottija, nije prošao na provjeri. U Sloveniji će Tudor pogledati Ivana Guberca, kapetana Kopera, koji je na provjeri, a u Splitu je odradio dva treninga s bijelima. Ipak, glavni događaj je potpisivanje dvogodišnjeg ugovora Jensa Thomasa Anderssona, koji je predstavljen kao novi sportski direktora. Šveđanin, koji je bio sportski direktor AIK-a iz Stockholma svjestan je što ga čeka u Splitu. - Sretan sam i ponosan što sam došao u Hajduk. Veliki je izazov što sam stigao u klub velike povijesti. Dobar rad i pravilne odluke donijet će nam dobru budućnost – rekao je Andersson.Nije puno vidio od momčadi, odgledao je tek dva treninga, vidio neke snimke utakmice, a o pojedincima će se razgovarati tek nakon priprema u Sloveniji. Anderssonov posao se zna, prodaja i kupovina igrača, a najavio je neke nove principe rada koji su ustvari normalni. - Nisam veliki ljubitelj pričanja o onom što radim, ali trudit ću se neke stvari raditi drugačije nego prije. Jedna od tih stvari je gledanje novih igrača. Imam nekoliko principa kojih ćemo se držati prije transfera. Svakog ću igrača vidjeti uživo prije nego li se dogovorimo da ćemo ga dovesti – objasnio je Andersson.Nije njegovo predstavljanje moglo proći bez sjećanja na Ivana Turinu kojeg je Andersson doveo u AIK. - Ivan je bio prvi igrač kojeg sam doveo, bio je i zadnji kojem sam kao sportski direktor AIK-a produžio ugovor. Puno smo pričali o hrvatskom nogometu, bio je veliki igrač ali i fantastična osoba – rekao je Andersson, koji je radio kao skaut na Balkanu, gledao igrače po BiH, Srbiji, Sloveniji...Brzo se vratio na razgovor o Hajduku, trebat će mu neko vrijeme da se upozna sa stituacijom. Tako je to s ljudima sa strane, pa i Sergije Krešić kada je dolazio u Hajduk tražio je šest mjeseci upoznavanja. - Još uvijek nema jasnu sliku, ovo je tek početak. Znam kakve me prepreke čekaju, najveća će biti novac. Da se razumijemo, nisam ovdje na odmoru, došao sam raditi. Svjestan sam svega, znam da hitno moramo prodati neke igrače, klubu treba novac – kaže Andersson.Drugi posao u njegovoj domeni bit će mlađe kategorije. O tome je pričao s predsjednikom Marinom Brbićem, koji je ostvario prvi kontakt prije mjesec dana. - Posvetit ću se omladinskoj školi, jer je to budućnost kluba. Hajduk je bio dobar i ima budućnost u razvoju mladih igrača. A predsjednikov poziv? Bio sam iznenađen, nije baš uobičajeno da iz Švedske sportski direktor odlazi van zemlje. Sve u svemu bilo je to ugodno iznenađenje – kaže Jens.Spomenuo je i navijače Hajduka, koji su važan faktor u klubu. Andersson zna sve o žestokim tribinama. - Navijači imaju velika očekivanja, ali ja sam radio na sličan način i u Švedskoj, bio sam u najvećem klubu od kojeg se puno i očekivalo. Navijači puno govore o klubu. Ako radiš u klubu u kome nama navijača onda imaš veliki problem – rekao je Andersson. Hajdukov igrački kadar mora se pod hitno pojačati. Hoće li doći neki igrači iz Švedske? - Razgovarat ću sa Zlatanom, ha, ha... Nije važno odakle igrači dolaze, ako vam odgovara za poziciju koju tražite nije bitno je li iz Švedske ili Francuske – zaključio je Andersson. >>Hajdukov sportski direktor i anonimca može prodati za 3 mil. € 