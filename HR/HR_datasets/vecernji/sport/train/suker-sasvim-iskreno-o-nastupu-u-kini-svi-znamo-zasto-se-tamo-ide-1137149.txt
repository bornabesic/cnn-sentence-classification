Predsjednik HNS-a Davor Šuker ugostio je jučer predsjednika Uefe Aleksandra Čeferina te bio njegov domaćin. Spomenuti dvojac sastao se s premijerom Andrejem Plenkovićem te predsjednicom RH Kolindom Grabar-Kitarović. - Drago nam je da je predsjednik Uefe došao u Hrvatsku te se nadamo da će nam svojim iskustvom i svojom vizijom moći pomoći i želimo mu toplu dobrodošlicu, rekao je Davor Šuker pa dodao: - Vjerujem da svatko tko skrbi o hrvatskoj državi može pomoći i zato nam je važno doći do pravičnih zakona o huliganima, o raspodjeli sredstava, kao i do pravog nacionalnog stadiona. Premijer Plenković izrazio je želju da nam bude gost na utakmici s Ukrajinom. Predsjednik HNS-a osvrnuo se i na nastup naše reprezentacije u Kini. - Počašćeni smo biti tamo, igrat ćemo prvu utakmicu s Čileom. Najveći europski klubovi također idu na azijske turneje i svi znamo da se ide radi zarade, te ćemo i mi zaraditi odličan iznos. S obzirom na to da to nije Fifin termin, možemo 'povući' igrače iz hrvatske lige i možda netko od njih bude na Svjetskom prvenstvu u Rusiji. 