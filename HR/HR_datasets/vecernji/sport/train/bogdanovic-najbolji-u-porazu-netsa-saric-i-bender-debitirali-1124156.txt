Iako je Brooklyn poražen od Bostona 117:122, hrvatski košarkaš Bojan Bogdanović može biti zadovoljan kako je krenuo u novu NBA sezonu, jer je bio prvi strijelac Netsa sa 21 košem, a tome je pridodao i pet skokova. Uz njega, u ekipi Brooklyna istaknuo se američki Hrvat i potencijalni hrvatski reprezentativac Justin Hamilton, koji je upisao 19 poena i 10 skokova. Momčad Bostona predvodili su Isaiah Thomas sa 25 i Jae Crowder sa 21 košem. Dario Šarić imao je lošu šutersku večer u svom debiju u NBA ligi, a njegova Philadelphia izgubila je od Oklahome 97:103. Šarić je bio u početnoj petorci Sixersa, a u 27 minuta na terenu upisao je pet koševa (šut 2-12), 7 skokova i 2 asistencije. Oklahomu je do pobjede predvodio Russell Westbrook sa 32 koša, 12 skokova i 9 asistencija. No neki navijači Philadelphije nisu bili tako strpljivi dok je Westbrook trpao koš za košem. Navijač 76-ersa iz prvih redova pokazao je dva srednja prsta zvijezdi Oklahome. Westbrookov potez i reakcija nakon toga oduševili su svijet. Debi u NBA ligi imao je i 18-godišnji Dragan Bender, centar Phoenixa. Bender je u 12 minuta ubilježio 10 koševa (šut 4-5) i 2 skoka. No, njegov Phoenix izgubio je od Sacramenta 94:113. Mario Hezonja pružio je skromnu partiju u dresu Orlanda, u 14 minuta ostvario je 3 koša, 3 skoka i 2 asistencije, dok Damjan Rudež nije ni ulazio u igru. Orlando je izgubio od Miamija sa 96:108, a najbolji u pobjedničkoj ekipi bio je Hassan Whiteside sa 18 poena i 14 skokova. Kod Orlanda istaknuo se Crnogorac Nikola Vučević sa 17 koševa i 14 skokova.  Ivica Zubac nije bio u sastavu LA Lakersa koji su svladali Houston Rocketse 120:114. Rezultati: Orlando Magic - Miami Heat 96:108 Indiana Pacers - Dallas Mavericks 130:121 (produžetak) Boston Celtics - Brooklyn Nets 122:117 Toronto Raptors - Detroit Pistons 109:91 Milwauke Bucks - Charlotte Hornets 96:107 Memphis Grizzlies - Minnesota Timberwolves 102:98 New Orleans Pelicans - Denver Nuggets 102:107 Philadelphia 76ers -Oklahoma City Thunder 97:103 Phoenix Suns - Sacramento Kings 94:113 LA Lakers - Houston Rockets 120:114 