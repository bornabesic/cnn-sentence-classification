Ulazak Kosova u kvalifikacije za SP ne samo da je promijenio i otežao hrvatsku kvalifikacijsku skupinu nego je unio i politički problem. Naime, kako Ukrajina ne priznaje Kosovo kao državu i nema bilateralni politički odnos, tako je Ukrajinski nogometni savez odlučio tu utakmicu protiv Kosova, koja se igra 9. listopada, organizirati u Bugarskoj!, piše Goal. A, podsjetimo, reprezentacija Kosova ionako domaće utakmice ne mogu igrati u Prištini niti igdje na Kosovu jer stadionu nisu dobili licenciju. Hm, čudna neka skupina: barem šest utakmica igrat će se na neutralnom terenu (pet Kosova i ova Ukrajine), barem dvije (hrvatske) bez publike... A popis igrača za prvi povijesni nastup, u ponedjeljak protiv Finske, ostao je tanak jer neki su se igrači ispričali, neki se još nisu odlučili, neke zafrkavaju švicarski, odnosno albanski savez... U svakom slučaju, Granit Xhaka je objasnio da mu Fifa ne dopušta da igra, iako bi on to jako želio, jer je igrao na Euru za Švicarsku, a tada je Kosovo već bilo priznato. Isti je razlog izbacio i Shaqirija i Behramija... 