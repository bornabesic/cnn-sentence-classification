Već nekoliko desetaka godina sveto je nogometno pismo da su Engleska, Španjolska, Njemačka, Italija i Francuska pet najboljih svjetskih liga. No, uskoro bi se to moglo promijeniti, na dobrom putu da uskoči u TOP 5 je Kina! Da je Kina postala obećana zemlja za nogometaše, najbolje potvrđuju transferi u posljednje dvije godine. A posljednji od njih, onaj Hulkov iz Zenita u Šangaj SIPG, potpuno je poremetio nogometno tržište. Kinezi su Zenitu platili odštetu od 55,8 milijuna eura, a Brazilcu dali godišnju plaću od 20 milijuna eura. Time je Hulk postao treći najplaćeniji nogometaš svijeta, odmah iza Ronalda i Messija, koji u Realu i Barceloni godišnje zarađuju 21 milijun eura. Klubovi su igračke milijardera Kineski nogometni bum jako dobro može objasniti Marijo Tot (44), hrvatski trener koji je bio na klupi dvaju njihovih prvoligaša – 2014. vodio je Harbin, a 2015. Changchun. – Kina je svjetska ekonomska velesila, imaju jako mnogo novca i sada su ga odlučili investirati u sport, najviše u nogomet. U zadnje dvije godine ulaganja su prešla sve granice. Imaju mnogo multimilijardera koji žele imati svoje igračke, pa su pokupovali nogometne klubove – kaže Tot i dodaje: – Kineski predsjednik Xi Jinping veliki je zaljubljenik u nogomet, pa se milijarderi i njemu žele dokazati. U takvoj situaciji sve je više igrača koji unatoč ponudama Manchester Uniteda, Liverpoola, Cityja – odabiru odlazak u Kinu. Naravno, zbog novca. Samo u zadnje dvije godine u Kinu su stigli nogometaši vrhunske klase, i to u najboljim nogometnim godinama, poput Hulka, Lavezzija, Ramiresa, Pellea, Gervinha, Jacksona Martineza.. – Kineska će liga ubrzo ući među TOP 5 liga svijeta jer brzo će izgurati Francusku na 5. mjestu – smatra Tot i otkriva zanimljiv podatak: – Prošle godine imali su u prosjeku čak 23.000 navijača po utakmici! A koliko je to mnogo, najbolje će vam opisati podatak da su već prestigli francusku Ligue 1 (op. a. 21.000 u prosjeku) te talijansku Serie A (22.600, op.a.). Sljedeći cilj im je španjolska Primera (28.000). Svi klubovi imaju supermoderne stadione. Komfor je strašan. Kineski cilj jest napraviti superjaku ligu, no istodobno povećati i kvalitetu kineskih nogometaša. – Konačni cilj tih enormnih ulaganja uspjeh je reprezentacije. Zato su počeli ulagati i u omladinske škole, u koje također dovode odlične strane trenere. U Kini svi odlično zarađuju, i treneri i igrači. Među hrvatskim igračima koji dobivaju najviše su Sammir i Darko Matić. – Sammir se jako dobro snašao, igra odlično, a Matić je posebna priča. Iako je u Hrvatskoj slabije poznat, u Kini ima status božanstva. Ljudi ga “rastrgaju” na ulici koliko je popularan. Pa proglašen je najboljim sportašem Pekinga, grada od 25 milijuna stanovnika. Matić otvara vrata Hrvatima, i to treba iskoristiti, uloviti taj vlak koji vodi u Kinu – kaže Tot i dodaje: – Zasad nema mnogo Hrvata u kineskoj ligi iako bi kvalitetom mnogi ondje mogli biti. Treba još jače otvoriti veze s Kinom, tu bi mogla pomoći i diplomacija. Znam da je Romeo Jozak iz HNS-a radio na nogometnom povezivanju s Kinom. U svakom slučaju, moramo požuriti, inače će vlak za Kinu pobjeći. Scolari, Lippi, Cannavaro... U Kinu ne dolaze samo vrhunski nogometaši već i vrhunski treneri. Tamo su protekle dvije godine bili – ili još jesu – Felipe Scolari, Marcelo Lippi, Sven-Göran Eriksson, Piksi Stojković, Cosmin Contra, Fabio Cannavaro. – Bilo je lijepo nadmudrivati se s takvim veličinama, a s nekima od njih ostao sam u vrlo dobrim odnosima. Najviše s Erikssonom koji je želio da budem prvi trener u klubu Guangzhou R&F, u kojem je on bio glavni menadžer. Tot kaže da tijekom dvije godine u Kini nije imao nikakvih negativnih iskustva. – Najbitnije je prilagoditi se njihovoj kulturi, shvatiti mentalitet njihovih igrača i navijača. Povratak u Kinu u budućnosti je moguć, iako sada imam i neke druge opcije. Trenutačno je bum u Kini, mnogi treneri žele ići tamo. Kinezi cijene trenersko znanje, ali istodobno se natječu i u tome tko će imati poznatije ime na klupi tako da je nepoznatim trenerima sve teže doći do 1. kineske lige. 