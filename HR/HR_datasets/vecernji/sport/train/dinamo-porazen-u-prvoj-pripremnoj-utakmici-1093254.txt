Kao i prethodnih pet sezona, Dinamo je prvu prijateljsku utakmicu uoči početka nove sezone odigrao u Pleternici. Povratak kao u proteklih pet godina nije imao sretan završetak za njih jer su modri izgubili 2:1 od Slavije koja je član 3. HNL.  Zoran Mamić na raspolaganju nije imao šest reprezentativaca koji su na Europskom prvenstvu (Eduardo, Matel, Rog, Ćorić, Pjaca, Schildenfeld), te, što zbog odmora, što zbog ozljeda, nije mogao računati niti na Livakovića, Sosu, Taravela, Pamića, Jonasa, Machada, Pivarića, Goncala, Antolića, Šovšića, Šempera i Soudanija.  Pa je tako Dinamo istrčao s mladom momčadi koja je stvarala prilike od samog početka utakmice, ali unatoč tome domaćini su poveli već u 11. minuti. Matej Peharda je dao Žuljeviću loptu u prostor koji bježi obrani Modrih i prebacuje istrčalog Ježinu za vodstvo i veliko slavlje domaćina. Iako je Dinamo i dalje dominirao terenom, rezultat su izjednačili tek u 51. minuti kada je Andrijašević krasnim udarcem s ruba kaznenog prostora pogodio za izjednačenje.  Ali kada se činilo da su hrvatski prvaci preuzeli uzde susreta, domaćini su ih ponovno šokirali. U 70. minuti je Solić ubacio s desne strane, Majstorović skočio u sredini i glavom poslao loptu u mrežu za konačan rezultat.  Modrima slijedi povratak u Zagreb gdje će nastaviti svoje pripreme.  Dinamo (4-2-3-1): Ježina - Moro, Sigali, Soldo, Musa - Pavičić, Olmo - Fintić, Gojak, Fernandes - Henriquez (drugo poluvrijeme: Ježina (od 61. Kotarski) - Stojanović, Borovec, Benković, Lovren - Knežević (od 55. Gojak), Andrijašević - Božić, Hodžić, Šitum - Radonjić). 