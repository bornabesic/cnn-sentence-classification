Marko Rog ovoga je ljeta bio jedan od najzanimljivijih hrvatskih nogometaša. Mladi veznjak napustio je Dinamo, pa karijeru nastavio u Napoliju. Ta je sapunica završena krajem kolovoza. Mladi se veznjak stavio na raspolaganje hrvatskoj reprezentaciji, iako je vrlo brzo s Antom Ćorićem prebačen u mladu vrstu. Zahvalnog veznjaka Napolija to nije nimalo zasmetalo. Protiv vršnjaka iz Švedske odigrao je dobro, pogodio gredu te asistirao za izjednačenje. - Ma to je nebitno, kao i moja igra. Ne mogu biti zadovoljan jer nismo pobijedili Šveđane. No, do kraja kvalifikacija imamo još te dvije utakmice, svi želimo dohvatiti to Europsko prvenstvo. Vjerujem da će nam to poći za rukama - istaknuo je Marko za nogometni portal Goal. Ovoga ljeta niste imali pauzu, već ste se po završetku Eura odmah priključili pripremama Dinama.. - Osjećam se dobro, mlad sam i nisam previše umoran. OK, ne mogu biti zadovoljan svojom posljednjom utakmicom u dresu Dinama, u Salzburgu nisam bio dobar. Tu sam već osjećao lagani umor. Ali, nema problema, imam tek 21 godinu, umor mi ne smije biti nikakav alibi. Spreman sam za sve što me očekuje u Italiji - rekao je Rog. Cijeli razgovor s mladim hrvatskim reprezentativcom pročitajte na portalu Goal. 