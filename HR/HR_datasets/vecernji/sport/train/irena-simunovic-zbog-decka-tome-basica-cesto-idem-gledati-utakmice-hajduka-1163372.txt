Irena Šimunović (20) nedavno je izabrana za Miss Supranational Zagreba. Od drugog razreda osnovne škole bavi se karateom. – Priča je klasika. Jedan dan u školu je došla trenerica s lecima za upis. Uzela sam jedan i bez znanja roditelja otišla na trening. To mi se sve skupa jako dopalo. Jasno, već drugi dan sam rekla svojima da sam se upisala u klub i bili su oduševljeni. Do sedmog razreda osnovne škole trenirala sam samo kate, a onda sam se prebacila na borbe – počela je svoju priču Irena. Prva i jedina trenerica bila joj je Lidija Matijašević. Ubrzo su počele stizati prve medalje pa ih je bilo sve više i više. Irena je nastupala na raznim turnirima, prvenstvima Hrvatske, a onda se dogodila ozljeda na treningu. – Trenirala sam borbu s najboljim prijateljem Anelom i u jednom trenutku nešto je kvrcnulo u koljenu. Otišla je patela. Oporavak traje još i danas, ali osjećam da sam ponovno spremna za kimono i tatami – istaknula je Irena. Fizički je spremna jer redovito odlazi u teretanu. Studira na prvoj godini Hrvatskih studija i želi jednog dana biti psihologinja. – Nekako me najviše privlači da budem dječja psihologinja. Strpljenja za rad s djecom imam – istaknula je. Često je i na utakmicama Hajduka. – Da, bila sam na Hajduk – Rijeka i sad nedavno Inter – Hajduk. Zašto? Pa dečko mi je Toma Bašić, igrač Hajduka. Zajedno smo išli u srednju školu, tu u Sesvetama gdje stanujem. Bili smo i susjedi. S obzirom na to da je porijeklom Dalmatinac, bio je oduševljen kada je dobio ponudu Hajduka – rekla je Irena koja u slobodno vrijeme, kad ne ide na utakmice, izlazi s prijateljima na kave, druži se s dva mlađa brata, a obožava i rolanje. Na izbor ljepote otišla je iz znatiželje. >>Nova Miss Supranational Zagreba je Irena Šimunović 