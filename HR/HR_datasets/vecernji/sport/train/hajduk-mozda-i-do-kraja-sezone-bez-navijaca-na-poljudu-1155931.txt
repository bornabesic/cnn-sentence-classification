Nakon skandaloznih izgreda i propusta na subotnjoj utakmici Hajduka i Rijeke (1:1), čelnici kluba s Poljuda u velikom strahu iščekuju kaznu koju bi u srijedu popodne trebao objaviti disciplinski sudac HNL-a Saša Pavličić Bekić. A kazna će sigurno biti drakonska, najveća u povijesti HNL-a. Prema nekim predviđanjima, onim najgorim za Hajduk, bijeli bi mogli do kraja prvenstva igrati pred praznim tribinama, a minimalno će dobiti dvije ili tri utakmice pred praznim tribinama. Neshvatljivo loša organizacija Takva odluka može izazvati samo još žešći rat između HNS-a i Torcide, no Saša Pavličić Bekić ima potpuno pravo donijeti i takvu, najrigorozniju kaznu, jer ono što se događalo na Poljudu u subotu za najstrože je sankcije. Krenimo redom u nabrajanju grijeha za koje će Hajduk odgovarati. Najveći grijeh sigurno je upad maskiranog huligana na travnjak te njegov pokušaj napada sa šipkom na suca Marija Zebeca. Delegat utakmice u zapisnik je sigurno zapisao i skandalozno lošu organizaciju utakmice, jer neshvatljivo je da je zaštitarima trebalo točno minutu i 35 sekundi da dođu do maskiranog navijača. Disciplinski sudac Saša Pavličić Bekić sigurno će kazniti Hajduk i zbog Torcidina transparenta na ćirilici “Morem plovi jedna mala barka”, što je naslov četničke pjesme posvećene kralju Petru i Draži Mihailoviću, a aluzija je na Armadin dolazak brodom u Split. Neshvatljivo je da je Torcida uspjela unijeti transparent od tridesetak metara na stadion a da zaštitari i stadionsko osiguranje prethodno nisu provjerili što na njemu piše. Ili su zaštitari i Hajdukovo osiguranje nesposobni ili je Torcida transparent unijela u suradnji s nekim na stadionu (zaštitarskom službom) ili iz kluba. Nažalost, čelnici Hajduka često zažmire na jedno oko poslije incidenata svojih navijača. Predsjednik Hajduka Ivan Kos često koketira s Torcidom, te ne osuđuje svako njihovo devijantno ponašanje. Subotnje izgrede osudio je tek jučer, s danom i pol zakašnjenja. Iako, treba mu čestitati na hrabrosti, makar i zakašnjeloj. No, Kos je u prošlosti često previše taktizirao s Torcidom, bojao se govoriti protiv njih. Pokazao je Kos koliko je nerealan i nedovoljno čvrst u osudi Torcide kada je poslije napada na suca Brunu Marića prvo to prešutio, a potom na sljedećoj utakmici navijao na tribini zajedno s Torcidom. Eto, to je poruka koju Kos šalje huliganima s tribina. Huliganima koji su na utakmici protiv Rijeke nekoliko puta skandirali “Ubij Srbina”, a potom i zapalili srpsku zastavu na tribini. Delegat Damir Ivić sve je to uveo u zapisnik, a zapisao je i napad bocom na Rijekina predsjednika Damira Miškovića. No, ni time nije kraj grijeha zbog kojih će Hajduk odgovarati. Potkraj utakmice je prema terenu poletjelo nekoliko desetaka baklja pa je igra na nekoliko minuta bila prekinuta. I nakon svega spomenutog, Saša Pavličić Bekić ima pravo i zatvoriti tribine na Poljudu sve do kraja prvenstva, jer Hajduk je, nažalost, pokazao da nije sposoban garantirati sigurnost sudionicima utakmice. Srećom, sudac Zebec ovaj put nije stradao, no mogao je lako dobiti udarac željeznom šipkom. Samo je PAOK gori Ne bi to bilo prvo pražnjenje tribina na Hajdukovim utakmicama, dvije utakmice bez gledatelja igrali su splitski bijeli nakon incidenta na utakmici između Hajduka i Rijeke 2014. u Dugopolju gdje je Torcida divljala na tribinama te bacala sjedalice. Inače, ima jedan klub u Europi koji je gori od Hajduka – grčki PAOK od 2003. godine zbog svojih je “navijača” ukupno odigrao čak 27 utakmica pred praznim tribinama. Hajduku uoči sutrašnje Pavličićeve kazne ne ide u prilog podatak da je ove sezone najkažnjavaniji klub HNL-a. Baš na svakoj domaćoj utakmici HNL-a klub s Poljuda novčano je kažnjen zbog izgreda huligana na stadionu, a ukupno je ove sezone u blagajnu HNS-a morao uplatiti oko 400.000 kuna! >>Za više sporta posjetite našu Facebook stranicu Večernji list - Sport 