Engleski nogometni savez (FA) objavio je u utorak navečer kako je sporazumno raskinuo ugovor s izbornikom Samom Allardyceom (61). Ranije tijekom večeri britanska televizijska postaja Sky Sports objavila je kako je Allardyce dobio otkaz nakon samo 67 dana provedenih na dužnosti. "FA može potvrditi kako je Sam Allardyce napustio svoju dužnost engleskog izbornika. Njegovo ponašanje bilo je neprihvatljivo za poziciju koju je obnašao. On je prihvatio svoju pogrešku i ispričao se. No, zbog ozbiljne prirode njegovih postupaka, došli smo do zajedničkog zaključka da raskinemo ugovor", objavio je FA. Allardyce je uhvaćen kako s lažnim konzorcijem s Dalekog istoka, koji su glumili novinari Daily Telegrapha, dogovara transfere igrača, a snimljene su i njegove izjave u kojima omalovažava svog prethodnika Roya Hodgsona. Allardyce je preuzeo Englesku nakon ovogodišnjeg EURA u Francuskoj gdje je Gordi Albion ispao u osmini finala. Kao izbornik vodio je reprezentaciju u samo jednoj utakmici, 1:0 pobjedi na gostovanju kod Slovačke u 1. kolu kvalifikacija za odlazak na Svjetsko prvenstvo u Rusiji 2018. 