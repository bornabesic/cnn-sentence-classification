Juventus se ponovno diže u formi. Nakon poraza od Intera prošlog vikenda, 'stara dama' vratila se na pobjednički kolosijek; prvo je pobijedila Cagliari s 4:0, a danas je u 6. kolu talijanskog prvenstva slavila i na teškom gostovanju u Palermu (1:0). Juve je bio puno bolja momčad, prilike su se nizale jedna za drugom, ali na golu domaće momčadi bio je sjajni vratar Josip posavec, bivši vratar zaprešićkog Intera, koji je skinuo nekoliko odličnih prilika gostiju. Na neki način izludio je i Marija Mandžukića kojem je skinuo dva 'zicera'. Odluka je pala u 49. minuti susreta kada je Goldaniga postigao autogol. Mario Mandžukić odigrao je svih 90 minuta za Juventus, dok je Marko Pjaca susret odgledao s klupe. Posavec je branio čitavi susret za Palermo, Mato Jajalo igrao je do 67. minute, a donedavni napadač Intera Ilija Nestorovski ušao je u 59. minuti. 