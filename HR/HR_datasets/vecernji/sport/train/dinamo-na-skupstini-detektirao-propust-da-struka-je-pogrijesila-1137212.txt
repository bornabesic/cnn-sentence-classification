Manje od pola sata trajala je redovna sjednica Skupštine GNK Dinamo, na kojoj je 59 zastupnika (od ukupno 80) jednoglasno odlučivalo i prihvaćalo zaključke “tankog” dnevnog reda. O financijama nije bilo previše riječi, budući da se o završnom računu za ovu godine nije ni moglo razgovarati, jer nisu poznati podaci za zadnje tromjesečje, a bez previše upita usvojen je plan poslovanja za 2017. godinu. Planirani prihodi i rashodi nude istu svotu – 227. 900. 000 kuna, što bi značilo da se očekuje poslovanje na pozitivnoj nuli. S prihodima neće biti problema (najviše prihoda, dakako, dolazi od prodaje igrača i Uefinih nagrada), jer su već u ovoj godini zarađena sredstva koja jamče mirno poslovanje za sljedeću. Direktor Tomislav Svetina kaže: - Smanjili smo u prošloj godini rashode za pet milijuna eura, vratili smo kredit od 18,5 milijuna eura koji nam je bio nužan za tekuće, dnevno poslovanje, a platili smo i 20 milijuna kuna poreza na dobit, valjda više nego što svi naši klubovi zajedno plaćaju! Ove smo godine osvojili dvostruku krunu, ušli u Ligu prvaka, a u omladinskim smo kategorijama osvojili pet od šest trofeja, samo je naš nastup u Ligi prvaka bio lošiji od lanjskoga. Mi smo 11 godina uzastopno prvaci, vjerujem da ćemo biti i 12. put, ovaj Soudanijev pogodak u Splitu iznova nam je udahnuo samopouzdanje. Čestitamo Rijeci na jesenskom naslovu, ali se nadam da će oni nama u svibnju čestitati na naslovu prvaka – govorio je Svetina, a zastupnik Skupštine, Stjepan Kezerić, postavio je dva upita: Zašto, unatoč punoj blagajni, uoči Lige prvaka nije kupljeno ni jedno pojačanje, te je li odlazak Franka Andrijaševića u Rijeku promašaj struke? - Nismo željeli trošiti novac na prinove, nama trebaju pojačanja kao što je Soudani. Takve igrače nije lako pronaći i nisu jeftini, ali imamo plan i uskoro ćemo u klub dovesti prava pojačanja, “nove Soudanije” koji će nam zajamčiti podizanje kvalitete. Andrijašević? Gledajte, svaki je odjel u klubu zadužen i odgovoran za svoj posao. Da, nakon svega možemo zaključiti da je struka pogriješila u procjeni vrijednosti Franka Andrijaševića – rekao je Svetina i potom istaknuo: - Uoči Skupštine održana je sjednica Izvršnog odbora, na kojoj je zaključeno da klupska uprava odmah krene u potragu za pojačanjima! Dakle, nema predaje, nismo navikli na druga mjesta, mobilizirali smo se i krećemo u lov za Rijekom. Vjerujem da će već na sljedećoj sjednici Skupštine, u ožujku, pogled na ljestvicu biti kudikamo ljepši, te da ćemo biti bliže 12. uzastopnom naslov prvaka - optimistički je naglasio Svetina. 