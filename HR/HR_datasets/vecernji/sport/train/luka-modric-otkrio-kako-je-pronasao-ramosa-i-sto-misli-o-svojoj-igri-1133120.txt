Hrvatski kapetan Luka Modrić rekao je kako mu je prilikom izvođenja slobodnog udarca u 89. minuti branič Sergio Ramos signalizirao da mu nabaci loptu koju je zatim sretno poslao u mrežu Barcelone za 33. utakmicu Real Madrida bez poraza. - Ramos mi je dao signal da mu uputim loptu. Rekao mi je gdje da ju nabacim. I eto. Čini se jednostavno. Srećom bio je na pravom mjestu kao i uvijek. To je nešto prirodno, nešto što ne vježbamo. I da, ovo ću pamtiti - izjavio je Modrić nakon remija 1:1 na Camp Nou. - Odigrali smo dobru utakmicu posebno na početku. Oni su u drugom dijelu dominirali 15 minuta i zabili, no nakon toga nismo stali, nego smo nastavili pokušavajući izjednačiti što smo i ostvarili na kraju - rekao je hrvatski vezni igrač. - Zabiti ovakav gol na Camp Nou je poput pobjede. Ovo je bio itekako bitan pogodak. Nastavljamo biti vodeća momčad prvenstva no do kraja ima još puno - izjavio je. Real Madrid je neporažen 33 utakmice zaredom.  - Moramo nastaviti ovako. Utakmicu po utakmicu pa ćemo vidjeti kada će uslijediti poraz. Nadam se nikada. No ne treba razmišljati o rekordima. Pa ipak, 33 utakmice bez poraza nije slučajnost - rekao je. Igrači su presretni napustili Barcelonin stadion grleći se kao da su pobijedili.  - Bili smo zadovoljni. Sergio Ramos mi je u šali rekao 'konačno si jednu loptu dodao dobro'. O svojoj igri nije htio govoriti.  - Ne volim pričati o svojoj igri, radije govorim o igri ekipe. No svaki dan se osjećam sve bolje nakon ozljede - napomenuo je.  - Kada ovako igramo smo nepobjedivi. S ovakvom kvalitetom igrača koje imamo, kada se zalažemo i borimo teško nas je pobijediti. To je nešto sto moramo uvijek imati na umu, ne samo u derbijima nego uvijek. U odličnoj smo formi i vjerujem da ćemo nastaviti ovako u idućim utakmicama. 