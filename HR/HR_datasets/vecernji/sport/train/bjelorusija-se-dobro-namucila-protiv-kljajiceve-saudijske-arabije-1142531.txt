Rukometaši Bjelorusije svladali su reprezentaciju Saudijske Arabije sa 29:26 (14:13) u posljednjoj utakmici 2. kola u skupini C Svjetskog prvenstva u Francuskoj, koja je u nedjelju odigrana u Rouenu. Sve do 56. minute Saudijci, koje vodi hrvatski trener Nenad Kljajić, držali su korak s Bjelorusima i zaostajali samo jedan pogodak (25-26). No, tada je bjeloruska reprezentacija zaredala s tri pogotka, čime je pitanje pobjednika bilo odlučeno. Bjeloruse je do pobjede predvodio Baris Puhovski s devet pogodaka, dok je Arcem Karalek postigao šest golova. Najbolji strijelac Saudijske Arabije bio je Mojtaba Al Salem sa sedam pogodaka. U poslijepodnevnom terminu europski prvak Njemačka s uvjerljivih 35:14 svladala je Čile. Najveće iznenađenje u nedjeljnim dvobojima priredio je Tunis koji je igrao 22:22 protiv Islanda i u trećem nastupu u Francuskoj osvojio prvi bod, baš kao i Islanđani. Hrvatska reprezentacija u nedjelju je imala slobodan dan, a u ponedjeljak će protiv Bjelorusije odigrati utakmicu 3. kola. Dvoboj u Rouenu započinje u 20.45 sati.   