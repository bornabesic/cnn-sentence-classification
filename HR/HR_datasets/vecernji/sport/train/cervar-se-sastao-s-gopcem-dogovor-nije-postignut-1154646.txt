Lino Červar jučer je sa svojim Metalurgom igrao u Našicama protiv Nexea, a danas se u Zagrebu sastao sa Zoranom Gopcem iz Hrvatskog rukometnog saveza. Činilo se kako je sve gotova stvar, da će Lino već danas postati novi hrvatski izbornik, ali konačni dogovor ipak (još) nije postignut. To ne znači da ni neće biti, samo još uvijek nije sve definirano pa je najavljen novi susret koji bi trebao biti za tjedan dana. Červar još uvijek mora riješiti situaciju u Makedoniji, a za tjedan dana trebali bismo znati sve detalje. - Ima još nekoliko stvari koje se moraju korektno završiti i kroz vrlo kratko vrijeme ćemo vas obavijestiti o svemu. Nadam se da ćemo se naći u sljedećih desetak dana i da ćemo tada imati novog izbornika. To je sve što se može reći. Nigdje ne zapinje, već gospodin Červar ima korektan odnos prema poslodavcu i institucijama za koje radi, izjavio je Zoran Gobac. Inače, iz HRS-a su nakon SP-a u Francuskoj i otkaza Željku Babiću rekli da ćemo do kraja veljače imati izbornika, onda se odluka prolongirala do danas, uvjeravali su nas da bismo danas trebali znati kako stoje stvari, ali sada je, eto, sve još jednom odgođeno. Červar je posljednji puta Hrvatsku vodio 2010. na EP-u u Austriji. Hrvatska je u finalu izgubila od Francuske. Bilo je to posljednje finale koje su naši rukometaši odigrali na velikim natjecanjima. Odlaskom Červara uglavnom smo igrali za treća mjesta. Dostignuća “Maga iz Umaga” nisu uspjeli nadmašiti ni Slavko Goluža, koji ga je naslijedio na klupi, ni Željko Babić, koji je pak naslijedio “Ketu”. Goluža je osvojio tri, a Babić jednu broncu. >>Gobac se sastao sa Červarom: Lino se iznenadio kad je čuo tko su mu konkurenti za mjesto hrvatskog izbornika >>Červar s Metalurgom izgubio u Našicama 