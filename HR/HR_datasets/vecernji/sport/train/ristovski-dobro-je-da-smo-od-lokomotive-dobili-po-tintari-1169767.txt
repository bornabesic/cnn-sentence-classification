Na Rujevici su dobro “preparirali” svoje igrače, svaki od njih će vam reći da se ne razmišlja o naslovu, da idu utakmicu po utakmicu. Svi su tako govorili i nakon pobjede nad Hajdukom, no u očima većine njih vidio se sjaj, ma jasno je i njima da već obje ruke drže na peharu, samo im treba još taj korak-dva da ga podignu u Maksimiru i stave medalje oko vrata. – Ovo s Hajdukom bilo je jako važno dobiti i čestitati Armadi 30. rođendan. Zaslužili smo tu pobjedu jer smo pokazali pravi, čvrsti karakter nakon poraza od Lokomotive. Nije bilo lako, ali ovo s Hajdukom je bila prava Rijeka, Rijeka koja želi taj trofej – kazao je Stefan Ristovski. Koliko ste vi osobno osjećali pritisak nakon poraza od Lokomotive, prije derbija s Hajdukom? – Kako ga ne bih osjećao, pa i ja sam čovjek od krvi i mesa, pritisak je velik jer se nikad nije lako vratiti nakon poraza, a znam da je bilo mnogo onih koji su očekivali da Hajduk protiv nas neće izgubiti. Znate, nekad nije loše ni izgubiti, dobili smo po “tintari” od Lokomotive i možda nas je to dobro razbudilo. On i Marko Vešović puno su toga napravili po svojoj desnoj strani, Hajduk im je čudesno otvorio bokove kao da je “snimao” nekog drugog suparnika, a ne Rijeku koja je upravo po bokovima, poglavito po tom desnom, najubojitija. U nastavku je malo Rijeka stala, možda ima umora kod njezinih igrača. Gušt je dobiti derbi – Ma nije to umor, mislim da je ipak bila više riječ o psihi – imaš oko sebe odličnu atmosferu, vodiš 2:0. Istina da nam je igra u nastavku bila malo drukčija, ali imali smo svojih velikih prilika i u drugom dijelu, no najvažnije je da smo sačuvali pobjedu – kaže Ristovski. Pred Rijekom je još samo jedna “nagazna mina”, već u srijedu će u Koprivnicu, a Slaven Belupo ih je još kako mučio u posljednje vrijeme. Uostalom, Kopić je sa svojim igračima slavio i protiv Dinama. – Za nas je to utakmica kao i svaka druga. Normalno da će pritisak na nas biti još veći jer je još malo ostalo do kraja prvenstva, ali pripremit ćemo se i za tu utakmicu kako bismo ostvarili san koji svi živimo u Rijeci. I ne bojim se tog susreta, još je tako malo toga pred nama da sad više uopće nije važno kako se naš suparnik zove. Ostvari li Rijeka dvije pobjede (Slaven Belupo u Koprivnici i Cibalia na Rujevici) u Maksimir će, u posljednjem kolu, ići kao prvak. – Pobjeda nad Hajdukom nije samo veliki povratak na put prema naslovu prvaka, uvijek je lijepo i važno dobiti derbije. Ali, nama je taj trofej sve i ako ga ne osvojimo ove godine, ne znam kad ćemo. Raste mu cijena Odličnim igrama Ristovski je postao zanimljiv na nogometnom tržištu. Udvostručio je svoju nogometnu vrijednost otkako je došao na posudbu iz Spezije. Kakvi su planovi nakon ove sezone, možda odlazak nekom novom poslodavcu? – Nemam vam ja nikakvih planova, imam ugovor s Rijekom još godinu dana. Ne možete zamisliti koliko me u ovom trenutku ne zanima baš ništa osim da trofej donesemo u Rijeku. Ne zanima me ni tko me gleda, što se o meni piše, samo me zanima naslov prvaka – pričao je Ristovski. Da, i kod njega se kroz skupe naočale mogao vidjeti taj sjaj u očima, sjaj koji govori da su dečki i u Rijeci svjesni koliko su blizu prekidu dominacije Dinama. Istina je da se na kraju “novci broje”, da su još tri kola pred nama, ali, po viđenom, Rijeka je naslov zaslužila. Dinamo igra loše, prosipao je više bodova i u Maksimiru tek moraju upaliti svjetlo da bi izašli iz crne rupe u kojoj se zapravo nalaze cijelu sezonu, uz samo pokoji bljesak. 