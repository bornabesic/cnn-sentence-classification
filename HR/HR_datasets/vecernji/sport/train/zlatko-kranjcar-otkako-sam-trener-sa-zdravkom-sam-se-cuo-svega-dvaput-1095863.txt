Prošlo je 18 godina otkako je Zlatko Kranjčar zadnji put bio trener Dinama, tadašnje Croatije. Vratio se na klupu plavih, a u utorak je vodio i svoju prvu povratničku utakmicu (0:0 sa Steauom). Kakav je osjećaj vratiti se na plavu klupu, ponovno voditi Dinamo? – Već sam dolazak donio je zadovoljstvo, moraš biti počašćen kad ti dođe upit iz Dinama i to kao jedinom u tom trenutku, s iskrenom željom da se dogovorimo. Izuzetno je lijep osjećaj vratiti se, iako sam povratak na klupu, u utakmicu, bio je malo drukčiji. Prije svega radan, koncentriran, s oprezom da ne bi bilo nekog neugodnog rezultata koji ne bi baš bio dobar za početak rada. Na kraju cijela je priča jako lijepa, ali i zahtjevna, ciljevi i rezultati se znaju i od njih ne možeš pobjeći. Sve se dogodilo brzo, i Zokijev odlazak i taj poziv koji sam dobio – rekao nam je Cico Kranjčar u predvorju hotela u Murskoj Soboti. Vratio se nakon 18 godina Tko vas je nazvao iz Dinama? – Zvao me Zdravko Mamić uime Izvršnog odbora. Možda je, s obzirom na to kako je sve bilo iznenada, čak i slađe. Doduše, koliko slađe, o tome ćemo na kraju, kad vidimo što kažu rezultati. Sve zanima vaš odnos sa Zdravkom Mamićem, odnosi su bili prilično još prije SP-a 2006. – Bez obzira na određene situacije koje su se događale, nikad nisam izgubio kontakt s Dinamom, pa ni sa Zdravkom. Komunikacija je postojala, iako je bila manja jer sam i ja bio dosta u inozemstvu. Pa i tada je bilo kontakta, nerijetko me se spominjalo kao kandidata za trenera. I tada je Zdravko uvijek zvao, rekao da sam u kombinacijama, ali nikad se nije ostvarilo. Ili sam ja imao nešto drugo ili je Dinamo odlučio ići drugim putem. No, sad je ovo lijepa priča, jest, bilo je nekih nerazumijevanja među nama, neslaganja, ali godine su prošle. Vjerujem da je kod Izvršnog odbora, Zdravka i mene sada prevladao – Dinamo. Svi želimo da Dinamo nastavi s ovakvim rezultatima, pa i da napravi iskorak. Koliko puta ste se čuli otkako ste postali trener? – Točno dvaput. Evo, u utorak smo igrali utakmicu i nije me zvao. On ima i svoje druge obveze. Klub je dobro posložen, čini li vam se tako nakon 18 godina izbivanja? – Zato Zdravko i ne mora puno zvati kad zna da je sve posloženo. I prije nego što sam se vratio, kad sam dolazio u Maksimir, vidio sam puno dobrih stvari, u organizaciji, infrastrukturi kuba, cijelom kompleksu stadiona, odnosima... I ne može se tu zaobići Zdravka i Izvršni odbor. Kako vam je obitelj reagirala na vijest da idete u Dinamo? – Jako pozitivno, Niko je bio jako sretan jer je znao koliko ja to želim. Iskreno, ja se nisam nimalo nadao ovakvom raspletu, taj poziv Dinama olakšao mi je ostanak u Hrvatskoj. Sretna je i supruga Elvira. Svi oni znaju koliko me vukla želja da još jednom budem u Dinamu ili u reprezentaciji. Nisam to nikad skrivao. Jeste li zatražili pojačanja?   – Nismo o tome razgovarali, vrijeme će pokazati trebaju li nam pojačanja. Nisam ja protiv onoga što kaže Otto Barić – trebam još dva igrača, ali prvo moram vidjeti sve koje imam. Dobar sam dio vidio te mi se čini da će nam najveće pojačanje biti ostanemo li na okupu. To bi me veselilo, iako sam spreman i na drukčiju priču jer znam koliko je tržište zainteresirano za naše igrače. Prije odlaska Zoran Mamić rekao je da neće biti odlazaka, pa ni Marka Pjace, prije završetka kvalifikacija za LP. – Nadam se tome, takav je i dogovor. Iako, interes nakon Eura još je porastao, Pjaca je i prije Eura bio jako tražen, a sad je to sve samo potencirano, narastao mu je ugled. Mogu samo reći da ću raditi u interesu kluba, igrača, da ćemo naći najbolje rješenje. Nekad ne možeš odbiti ponudu. Imate jako velik kadar igrača, pogotovu veznih. Eduardo vjerojatno odlazi – Da, kad završimo ovaj dio priprema, počet ćemo se time baviti. Ono što sam otprije detektirao, pa i prije nego sam došao, jest da Dinamu nedostaje klasični gol-igrač – “killer”. Pa koliko je utakmica Dinamo dobio 1:0, a imao je puno šansi. Tada je najveći “killer” bio Pjaca, pa ako je on taj superigrač, otme li ga tržište, morali bismo potražiti rješenje. Za kvalifikacije problem bi mogao biti vratar, Eduardo je s Portugalom na Euru, a priča se i da će otići u Sporting, Šemper bi trebao na Euro U19, Livaković ima slomljen prst, ostali ste samo na Ježini. – Ježina ima utakmica iza sebe i sad ga pripremamo da brani, Eduardu želimo da ode što dalje na Euru, a kamo će dalje, vidjet ćemo. S Ježinom, Šemperom, Livakovićem i mladim Kotarskim dobro smo pokriveni. Dakle, ako Eduardo ode, ne bi trebalo biti problema. A ako ne ode do Vardara, morat ćemo tražiti od HNS-a da Šemper ostane. Još netko od mlade reprezentacije možda neće ići na Euro? – Tu je Sosa, Pivarić još nije spreman za utakmice, pa i Benković konkurira za stopera jer Taravel ima ozljedu, podmuklu ozljedu koja mu se vratila. Je li premalo vremena do Vardara? – I malo i dovoljno! Premalo je pripremnog vremena, ali je za pripremu za utakmicu dosta, bit će dovoljno za tempiranje forme, način igre koji želimo provesti. Ovo je ozbiljna utakmica, ma svaka je ozbiljna, nogomet je evoluirao i više nema laganih suparnika, pošla su vremena jačih i slabijih, pogledajte samo Europsko prvenstvo. Vaša prognoza, tko će biti prvak Europe? – S jedne strane trebala bi biti Belgija, a iz onog drugog ždrijeba, hm, Italija ili Francuska. Ma ni Njemačku ne mogu izostaviti – zaključio je Cico. Nije Kranjčar bježao ni od priče o našoj reprezentaciji. – Napravljen je pomak u kvaliteti igre, rezultat u skupini odličan, ali kad nam se otvorio put, ostaje pitanje – što nam se događa u utakmicama koje donose nešto više. To je barijera, imali smo to kod mene u Njemačkoj, imali smo u Austriji s Turcima, pa sada. Nije tu minus samo u izborniku, imamo taj problem koji, recimo Nijemci, nemaju. No svi moramo priznati izborniku da je napravio homogenu momčad, odličnu atmosferu i ono što posebno mora veseliti – publika koja se počela gubiti nakon 2010. sada se vratila. Izbornik i igrači su je vratili, i to je jako važno za ovo što nas čeka na SP-u. Pa ako smo i kažnjeni utakmicama pred praznim tribinama, treba misliti unaprijed, organizirati navijačima ekrane oko stadiona da se ta sinergija nastavi – zaključio je Kranjčar. 