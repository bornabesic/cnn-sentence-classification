Luka Mrakovčić, 22-godišnji rukometaš iz Rijeke, došao je ove zime nekako tiho u PPD Zagreb. Debitirao je u subotu u elitnoj skupini Lige prvaka i to na jedan dopadljiv način, postigao je tri pogotka iz tri šuta. Igrao je kao da godinama igra protiv tako jakih momčadi kao što je makedonski prvak. Istina, nije ovo prvi put da igra u Ligi prvaka. Prošle sezone igrao je za skopski Metalurg, ali to je bila kvalitetnom slabija skupina. U deset utakmica postigao je 15 pogodaka. Rekord mu je pet pogodaka protiv Kadettena. Devet godina igrao nogomet – Rukomet sam počeo igrati u klubu Pećine, pa sam igrao za Kozalu i Zamet, a sa samo 20 godina dobio sam poziv Line Červara da dođem u Metalurg. Moram priznati da me je poziv ugodno iznenadio. Ondje sam počeo igrati po 60 minuta, a onda sam na utakmici protiv norveškog Elveruma slomio ruku. U tom trenutku nisam znao da sam je slomio pa sam nastavio igrati. Nakon što je zarasla više nisam dobivao tako veliku minutažu, povratak je bio spor, a na kraju sezone nismo se dogovorili za daljnju suradnju – rekao je Luka Mrakovčić. Baš kao i Luka Cindrić, bavio se dugo nogometom. – Igrao sam devet godina za Pomorac iz Kostrene. Bio sam napadač. No, rukomet je na kraju prevagnuo i uopće mi nije žao – istaknuo je mladi igrač. Ovu polusezonu, do dolaska u PPD Zagreb, nije nigdje igrao. – Ostao sam bez kluba pa sam uglavnom samo trenirao u Zametu. Mogao sam za njih igrati barem polusezonu, ali oni nisu htjeli. Ne znam koji je razlog. Valjda su mislili da ću potpisati za njih cijelu sezonu. Ja sam se ipak nadao da ću dobiti neki bolji poziv – istaknuo je. I došao je poziv iz Zagreba? – Da. I opet sam se iznenadio. Nisam se puno dvoumio – rekao je. Bez obzira na to što “plinari” trenutačno na mjestu srednjeg vanjskog imaju Domagoja Pavlovića, Josipa Valčića, Stefana Vujića i Lovru Jotića. Vi ste peti srednji vanjski? – Ne bojim se konkurencije. Inače, mogu igrati na sva tri mjesta u vanjskoj liniji – istaknuo je. Generacija koja vrijedi Odigrali ste protiv Vardara kao rutiner? – Dobro, kad sam bio u Metalurgu, igrao sam nekoliko puta protiv njih pa ih dobro poznajem. No, bit će velika kušnja igrati s Pick Szegedom, Celjem, u SEHA Gazprom ligi – rekao je. Prošao je sve mlađe selekcije hrvatske reprezentacije, a vrhunac je bio osvajanje srebrne medalje na kadetskom SP-u u Mađarskoj 2013. godine. Iz te generacije danas je u klubu s Jotićem i Šebetićem, a u hrvatskoj reprezentaciji na SP-u u Francuskoj još su bili Mihić, Božić-Pavletić i Mamić. Izgleda da je to generacija koja ipak puno vrijedi? – Eto, nadam se da ću i ja jednog dana zaigrati za najbolju vrstu Hrvatske. Samo se nadam da neće biti više nikakvih težih ozljeda – naglasio je Luka. U Zagrebu stanuje u blizini Cibonine dvorane. – Kutija šibica mi je blizu. Mogu čak i pješke na trening. Zagreb još nisam dovoljno dobro upoznao, ali grad mi je zaista lijep i nadam se da ću u ovih godinu i pol na koliko sam potpisao ugovor dobro ga upoznati – rekao je Luka. >>Lino Červar prvi je izbor za klupu Hrvatske: Novac nije važan koliko izazov osvajanja zlata 