Jučerašnji kiks Rijeke protiv Lokomotive vratio je nadu Dinamu da može do obrane naslova prvaka Hrvatske. Trenutna razlika između dva vodeća kluba je pet bodova (79:74), a do kraja prvenstva ostala su još četiri kola i 12 bodova. Riječani će u idućem kolu imati najteži ispit, ne računamo li utakmicu s Dinamom u posljednjem kolu koja ne mora biti odlučujuća. Kekova momčad ugostit će Hajduk koji je proigrao s novim trenerom Carrillom i slavio u posljednjih pet utakmica, uključujući i derbi. Modrima će najveći izazov biti gostovanju u Osijeku u 35. kolu. Zadrži li Rijeka ovih pet bodova do zadnjeg kola postat će prvak bez obzira na ishod na Maksimiru. No, izgubi li Kekova družina u nastavku dva boda, a Dinamo pobijedi u svim susretima, tada će plavima u posljednjem kolu na Maksimiru trebati pobjeda od 3:0 ili više. U slučaju da momčadi završe s istim brojem bodova, tada odlučuju međusobni susreti. Ove smo sezone gledali dva remija te visoku pobjedu Rijeke (5:2) na Rujevici nakon koje je otišao tadašnji trener Dinama Cico Kranjčar. Dakako, Dinamu bi najviše odgovaralo da Rijeka izgubi još jedan susret pa bi mu u tom slučaju bilo koja pobjeda na Maksimiru bila dovoljna za naslov. 33. kolo  Rijeka - Hajduk  Split - Dinamo  34. kolo  Dinamo - Istra   Slaven Belupo - Rijeka  35. kolo  Osijek - Dinamo  Rijeka - Cibalia  36. kolo     Dinamo - Rijeka 