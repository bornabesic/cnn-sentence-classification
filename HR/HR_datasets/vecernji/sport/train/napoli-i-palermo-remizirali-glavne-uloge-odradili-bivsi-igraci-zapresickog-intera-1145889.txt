U susretu 22. kola talijanskog nogometnog prvenstva Napoli i Palermo su odigrali 1:1, a najbolji igrač utakmice bio je gostujući vratar Josip Posavec. Bivši vratar zaprešićkog Intera poklonio je domaćinu pogodak, ali je tijekom utakmice imao desetak sjajnih obrana i spasio je goste novog poraza. Da nije načinio veliku pogrešku njegov nastup bio bi za čistu desetku. Palermo je poveo već u šestoj minuti golom makedonskog reprezentativca i još jednog bivšeg igrača Intera, Ilije Nestorovskog. Andrea Rispoli je sjajno ubacio, a još jedan bivši igrač zaprešićkog Intera glavom je zabio svoj osmi gol otkako je prošlog ljeta preselio u Italiju. Ostatak vremena igralo se praktički na jedan gol. Napoli je pritiskao, a gosti se sjajno branili. Posavec je radio čuda, no nažalost u 66. minuti je načinio veliku pogrešku i poklonio je Napoliju izjednačenje. Dries Mertens je pucao s ruba kaznenog prostora, a Posavcu je lopta kroz ruke i noge ušla u gol. U posljednjih 20 minuta Napoli je jurnuo po pobjedu, ali se Posavec s tri nove sjajne obrane barem malo iskupio za veliku pogrešku. Gosti su od 89. minute igrali s igračem manje nakon što je zbog oštrog prekršaja isključen Edoardo Goldaniga. Ivan Strinić zbog ozljede nije nastupio za Napoli, dok Marko Rog nije ulazio u igru. Subašić branio u remiju s PSG-om U derbiju 22. kola francuskog nogometnog prvenstva PSG i Monaco su odigrali 1:1 čime je momčad iz Kneževine preuzela vrh ljestvice Le Championnata. Domaćin je poveo golom Edisona Cavanija iz jedanaesterca u 81. minuti, no u posljednjim trenucima susreta izjednačio je Bernardo Silva. Za goste je branio Danijel Subašić. U ranije odigranom susretu Nica je pobijedila Guingamp 3:1. Golove za Nicu zabili su Alassane Plea (11), Jean Michel Seri (38) i Mario Balotelli (87), dok je pogodak za goste zabio Jimmy Briand (63). U nedjelju je igran i dvoboj između Toulousea i St Etiennea, a gosti su slavili 3:0. Domaćin je nakon utakmice imao velikih prigovora na suđenje jer je sudac Bartolomeu Varela dosudio dva kaznena udarca za St Etienne, a u 47. minuti i isključio braniča Toulousea Somalija. Golove za goste zabili su Nolan Roux (9-11m, 67-1m) i Kevin Monnet-Paquet (55). 