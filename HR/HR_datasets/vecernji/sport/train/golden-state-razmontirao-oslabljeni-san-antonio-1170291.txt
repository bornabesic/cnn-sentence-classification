Košarkaši Golden Statea su u drugoj utakmici finalne serije doigravanja u Zapadnoj konferenciji s čak 36 koševa razlike (136-100) pobijedili oslabljeni San Antonio koji je bio bez pomoći najboljeg igrača Kawhija Leonarda, ozlijeđenog na početku treće četvrtine prvog dvoboja u kojem su Spursi ispustili prednost od 25 koševa.  U drugoj utakmici San Antonio nijednog trenutka nije bio konkurentan razigranim Warriorsima pa je gostujući trener Gregg Popovich u posljednjih 15 minuta dvoboja koristio isključivo košarkaše koji inače imaju epizodne uloge. Golden State je već nakon prve četvrtine imao +17 (33-16), na poluvremenu je bilo +28 (72-44), na kraju treće četvrtine +31 (106-75), a na kraju utakmice +36 (136-100). Najveću prednost, od čak 41 poena (129-88), domaća je momčad imala u 44. minuti. Kapetan Golden Statea Stephen Curry bio je prvo ime dvoboja sa 29 koševa (šut 8/13, za tricu 6/9), sedam skokova i sedam asistencija. Patrick McCaw je iskoristio čak 26 minuta u igri i sa 18 koševa bio drugi strijelac momčadi, ispred Kevina Duranta koji je ubacio 16 poena i Draymonda Greena sa 13 koševa, devet skokova i šest asistencija. Jonathon Simmons je dobro zamijenio Kawhija Leonarda u početnoj petorci te sa 22 koša uvjerljivo bio najbolji strijelac San Antonija. Davis Bertans je sa 13 koševa bio jedini gostujući igrač uz Simmonsa sa dvoznamenkastim učinkom. Potpuno su podbacili centri LaMarcus Aldridge sa osam i Pau Gasol sa sedam koševa. Treća utakmica serije bit će odigrana tek u noći sa subote na nedjelju (3 sata iza ponoći) pa postoje izgledi da će se Kawhi Leonard do tada uspjeti oporaviti i pomoći suigračima u nastojanju da vrate neizvjesnost finalu Zapadne konferencije. U noći sa srijede na četvrtak (2.30 sati iza ponoći) u Bostonu započinje finalna serije u Istočnoj konferenciji. Domaći Celticsi će pokušati zaustaviti pobjedničku seriju aktualnih prvaka iz Clevelanda koji su, računajući i završne tri pobjede u prošlogodišnjem velikom finalnom preokretu protiv Golden Statea, neporaženi u posljednjih 11 dvoboja u doigravanju. Druga utakmica te serije također će biti odigrana u Bostonu, več u noći s petka na subotu (2.30 sati iza ponoći). FINALE ZAPADNE KONFERENCIJE Golden State - San Antonio 136-100 (Golden State u seriji na četiri pobjede vodi sa 2-0) 