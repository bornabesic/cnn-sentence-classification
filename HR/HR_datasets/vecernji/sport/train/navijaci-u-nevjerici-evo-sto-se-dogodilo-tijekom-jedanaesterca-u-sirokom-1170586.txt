Široki Brijeg treći put u povijesti osvojio je Kup BiH. U uzvratnoj utakmici finala Širokobriježani su protiv Sarajeva na svojoj Pecari nadoknadili zaostatak iz prve utakmice (0:1), pa su pobjednika odlučivali jedanaesterci. Igrači domaće momčadi bili su smireniji, a prava je erupcija oduševljenja nastala kad je Čabraja zabio za pobjedu... Tijekom izvođenja kaznenih udaraca uzavrelo je ozračje na tribinama Pecare, a i gledatelji pred malim ekranima s velikim su nestrpljenjem čekali ishod. A onda je uslijedilo iznenađenje – reklame!  Gledatelji su umjesto lutrije kaznenih udaraca koji su odlučivali o pobjedniku gledali promidžbeni program. Nesvakidašnja situacija izazvala je brojne komentare na društvenim mrežama i čeka se objašnjenje Arenasporta koji je prenosio utakmicu. 