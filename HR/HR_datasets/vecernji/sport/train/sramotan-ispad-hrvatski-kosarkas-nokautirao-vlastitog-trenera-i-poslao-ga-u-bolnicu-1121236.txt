Zakasnio je na trening sat vremena, a potom se pojavio na parketu i ničim izazvan svom snagom šakom udario svog trenera. Eto, to je učinio iskusni branič košarkaša Kvarnera Siniša Štemberger koji je nokautirao svog negdašnjeg suigrača Marijana Mancea i poslao ga u bolnicu. Očevici kažu da je Štemba (tako ga zovu suigrači) pored portira u dvorani projurio bez pozdrava i da se zaletio na Mancea koji ga je navodno priupitao zašto kasni, a odgovor je dobio u obliku raskrvavljenog nosa.  Od ljudi iz riječkih košarkaških krugova još se moglo čuti da je Štemberger to učinio u ne baš trijeznom stanju, a ako i nije bio pijan sigurno nije bio pri zdravoj pameti. S ovim suludim potezom Štemberger je završio svoje igranje za Kvarner, raskinut mu je ugovor, a nakon ovoga što je učinio teško će sa 37 godina igdje pronaći novi angažman. Štoviše, bolje mu je da potraži stručnu pomoć, što je on navodno već i učinio i sutradan dobrovoljno otišao na razgovor s psihijatrom.   Nije ovo prvi incident ovog tipa koji mu se dogodio, a najpoznatiji je bio onaj u dresu Splita 2008. godine s cibosom Rawleom Marshallom kojeg je na splitskim Gripama toliko isprovocirao da ga je ovaj počeo mahnito tući u stilu MMA borca.  Svojevrsna najava ovog nemilog događaja dogodio se prije neki dan na utakmici Kvarnera i Zadra, kada je Štemberger izgubio samokontrolu i Borisa Baraća uhvatio za vrat. Nakon ovog nemilog događaja, Mance će večeras ipak voditi utakmicu A-1 lige protiv Zagreba (20.30), ali će nakon toga ipak otići na dodatni liječnički pregled radi mogućih simptoma potresa mozga. Inače, u večerašnjoj utakmici A-1 lige u Višnjiku, domaći Zadar je pred 4000 ljudi pobijedio Šibenik sa 80:76 (fotografije s utakmice u prilogu). 