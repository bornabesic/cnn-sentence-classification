Hrvatski rukometaši stigli su u srijedu poslijepodne iz Montpelliera u Pariz, gdje ih u petak (20.45 sati) na Svjetskom prvenstvu čeka polufinalni dvoboj protiv Norveške, a kao ključ uspjeha u tom srazu 22-godišnji Marko Mamić, najbolji igrač u četvrtfinalu protiv Španjolske, ističe potrebu da naši rukometaši prate visok tempo u kojem igra norveška reprezentacija. – Norvežani su dobra ekipa, možda još bolja nego prije i bit će zanimljivo. Morat ćemo pratiti njihov visok ritam jer ako nećemo, onda ćemo izgubiti. Dat ćemo sve od sebe da ih trkački možda i prestignemo – rekao je Marko Mamić na druženju s predstavnicima medija po dolasku u Pariz. Hrvatska je u proteklih godinu dana triput igrala protiv Norveške i dvaput izlazila kao pobjednik, u dvoboju za 3. mjesto na Europskom prvenstvu u Poljskoj, kad je bilo 31:24, te na olimpijskom turniru u Rio de Janeiru, gdje su naši rukometaši slavili s 27-21. Norvežani su bili bolji od momčadi pod vodstvom Željka Babića u grupnoj fazi EP-a u Poljskoj (31-34). – Mislim da ćemo se pripremiti isto kao i za svaku drugu utakmicu. Poznajemo se jako dobro, oni su zapravo ista momčad kao i što su bili lani. Mislim da će utakmica biti izuzetno teška, a šanse su, mislim, 50:50 – smatra još jedan junak pobjede nad Španjolcima, vratar Ivan Stevanović. Iznio je iskusni vratar i što će biti ključno za pobjedu i plasman u finale. – Mislim da moramo igrati dobro prije svega u obrani i pokušati zatvoriti njihovu polukontru. To je njihovo najjače oružje i taj je segment vrlo važan. Kad u petak iziđu na polufinalni sraz s Norvežanima, naši će rukometaši znati tko će im biti potencijalni suparnik ako uspiju krenuti u borbu za zlato jer će domaćin Francuska i reprezentacija Slovenije u četvrtak (20.45 sati) odlučivati o prvom finalistu. – Vidjet ćemo što će Slovenci izmisliti, ali dao bih malu prednost Francuskoj, jer ipak igraju kod kuće. Vidjet ćemo, bit će zanimljiva utakmica – zaključio je Marko Mamić. 