Kad bi netko snimao film o ovoj famoznoj utakmici, po napetosti i spektakularnim scenama ravnoj oskarovskim trilerima, završna scena bi izgledala otprilike tako da Dinamov napadač Soudani sjedi zavaljen u naslonjaču s prekriženim nogama, a suigrači mu jedan po jedan prilaze, klanjaju se i ljube kopačku kojom je škaricama zatresao rašlje pod stijenom Rujevice. Posljednji prilazi Petev i ponizno govori kao Gollum u Gospodaru prstenova: „My master...“. Poljud, Vinkovci, sad Rujevica, da ne spominjemo sve što je ranije bilo... Kad god je naš najjači klub na konopcima, kad se čini da pada vladavina, pojavi se Soudani, zabije ono što pripada bogovima poput Messija i kaže kao u molitvi: „I njegovu kraljevstvu neće biti kraja“. Koliko god to željeli ne samo Riječani, već i Boysi koji su izvjesili transparent „pad sistema“ i igrače pozdravljali povicima protiv gazde, Dinamo je i dalje u igri samo zato, ili uglavnom zato što je netko mudar u Maksimirskoj 128 rekao da se tog dečka ne smije puštati pa taman se zaratilo i s ISIL-om, pa taman netko ponudio kao za Pjacu i Roga zajedno.  Soudani je inače bio sav Dinamov odgovor na goropadne Kekove trupe koje su ga granatirale pod vedrim nebom kao da sutra ne postoji. Dinamo je nadigran u svakom pogledu, prije svega u sredini terena, s horor scenama u vlastitom šesnaestercu cijelo prvo poluvrijeme, i gotovo bez ikakvog šampionskog garda prema naprijed, Petev je sad sretan što može čekati još jedan Rijekin krivi korak. Za svoj se ne mora brinuti. Mogu li si Kek i Riječani išta zamjeriti? Jako teško. Istina je da su se možda i previše povukli nakon vodstva, no Dinamo je krenuo na sve ili ništa, pa morao je i on nešto odigrati. A opet, dojam je nakon svega da će se o ovoj večeri krajem svibnja pričati kao o onom danu 1999. kad je Rijeka imala sve u rukama, a ostala bez ičega. Sedamnaest minuta bili su prvaci. Jedna poveznica, naravno, postoji. I onda i sada u samoj se završnici dogodila situacija o kojoj će se dugo pričati. Povlačenje Andrijaševića bilo je sumnjivo kao ono Krečakovo zaleđe. Jednom će neka 4D analiza za 20 godina ustanoviti i da je bio povučen. No, tko će sad to više vraćati.  Netko je jednom dobro rekao: Ono što vidite na terenu rezultat je rada trenera. Ono što vidite na tablici rezultat je rada kluba. Rijeka ovo može osvojiti. Ako do posljednjeg kola u Maksimiru ne izgubi ni bod. U svakom drugom scenariju... >>Može li Rijeka prokockati plus četiri? Pogledajte raspored do kraja prvenstva >>Situaciju smirivala policija i redari: Navijače Rijeke razjario poljubac iz Dinamove lože 