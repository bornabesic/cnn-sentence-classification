Savjetnik Dinama Zdravko Mamić u razgovoru za srpski Arenasport osvrnuo se na događaje u hrvatskom nogometu i uspjeh Rijeke koja je pred osvajanjem naslova prvaka. - Čak sam i malo ponosan jer smo i mi imali zasluge za to. Kad je Rijeke prije pet godina skoro ispala iz lige, ja sam pomogao igrački, savjetodavno i logistički. Učenik je nadmašio učitelja. Bravo za ljude iz Rijeke, Kek i ostali rade sjajan posao - rekao je Mamić. Rijeci za naslov treba pobjeda protiv Cibalije u nedjelju pa utakmica s Dinamom u posljednjem kolu neće biti važna. - Ako gledamo hrvatski nogomet, onda je dobro ovo što se dogodilo. Napokon smo dobili konkurenciju. Mamić se nekad zalagao za regionalnu ligu, danas je protiv. - Prije 15 godina sam bio za to, bilo je razumno, a danas nema šanse. To ne žele ni Uefa ni nogometni savezi. Taoci smo radikalnih pojedinaca. Dojam je da ga u Srbiji više vole nego u Hrvatskoj. - To je nevjerojatna nepravda. Respektiram navijače, no borio sam se protiv toga da radikalni navijači preuzmu vođenje kluba. Nisam im to dopustio i zato imam problema. Mamić smatra da je potrebno da Dinamo dovodi srpske igrače. - Nemam nikakav kompleks i mislim da je za razvoj Dinama ozbiljan problem to što srpski igrači ne dolaze igrati u Dinamo. Nadam se da će se to promijeniti - zaključio je Mamić. 