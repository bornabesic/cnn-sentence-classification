Novak Đoković otpustio je stručni stožer. Srbijanski tenisač zahvalio se na suradnji treneru Marjanu Vajdi, fizioterapeutu Miljanu Amanoviću i kondicijskom treneru Gebhardu Phil-Gritschu. Oni su se razišli nakon turnira u Monte Carlu. Đoković je istaknuo da je sa svima odlično surađivao, ali vrijeme je promjena jer želi dobiti novu energiju i podići razinu igre za turnire koji slijede. - Bez njihove podrške ne bih ostvario ovako velike rezultate u tenisu. Svjestan sam da su živjeli za mene i da su sve podređivali mojim uspjesima i ostvarenju mojih snova. Bili su moja snaga i davali su mi uvijek vjetar u leđa. Nije ovo bila laka odluka, ali zajedno smo osjetili da nam je potrebna promjena - istaknuo je Đoković. Još nije odlučio koga će pozvati u novi stručni stožer. - Moja karijera je uvijek išla uzlaznom putanjom, a sada doživljavam kako je to kada vas put odvede u drugom smjeru. Želim se vratiti na vrh. Znam da se to ne može dogoditi preko noći. Zato mi je potrebno vrijeme da pronađem pravu osobu s kojom mogu surađivati na profesionalnoj razini - zaključio je Novak Đoković. 