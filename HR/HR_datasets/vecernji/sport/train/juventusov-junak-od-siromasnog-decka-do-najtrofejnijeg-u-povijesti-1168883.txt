Juventus je u dvije utakmice protiv Monaca lako prošao u finale Lige prvaka, a junak Stare dame bio je Dani Alves. U prvoj je utakmici upisao dvije asistencije za pobjedu 2:0, a u drugoj je zabio sjajan gol za slavlje 2:1. Navijači Juvea sada ga slave, a Barcelonini pak tuguju, jer katalonski ga je klub ljetos šutnuo procijenivši da je prestar i preloš za Barcelonu. No, Dani im je pokazao da su u krivu, da i s 34 godine može igrati vrhunski nogomet i donositi trofeje. Ovaj sjajni desni bek Juventusa u karijeri je osvojio čak 35 trofeja (23 s Barcelonom, 5 sa Sevillom, 3 s Bahijom, te 4 s Brazilom), a više od njega ima samo Maxwell - 36. No, Alves bi ga mogao prestići u sljedećih mjesec dana, pošto je izgledno da će Juve osvojiti prvenstvo, a i u finalu je talijanskog kupa i LP. Za Danija Alvesa, dečka koji je krenuo iz siromašnog sela Umbuzeiro u brazilskoj Bahiji, postigao je golem uspjeh. Betonski krevet s istrošenim madracem, kuća s blatnim podom... U takvim uvjetima, u trošnoj kućici okruženoj kozama odrastao je s ocem Seuom Domingosom, majkom Donnom i petero braće. – Sva moja djeca, pa i Dani, radili su na polju, na 40 Celzijevih stupnjeva. No, bili su sretni. Iako je nakon dolaska iz polja bio jako izmučen, u 17 sati Dani bi se presvukao i uzeo loptu. Oduvijek je želio postati nogometaš – otkrila je Danijeva majka Donna. Životni uvjeti bili su loši, a nogometni katastrofalni. Dani je počeo igrati nogomet na lokalnom igralištu od crvene zemlje, a golovi su bili improvizirani od granja. – Kuća je bila vrlo skromna, ali meni je bilo najbitnije što nije prokišnjavala – prisjetio se Dani. A tu skromnost zadržao je i do danas. Potvrdio je to u nedavnom intervjuu za engleski Guardian. – Danas su svi na mobitelima, nitko ni s kim ne razgovara, svi samo gledaju po društvenim mrežama što su drugi rekli o njima. Ali, što više upoznaješ svijet, sve si razočaraniji. Nije mi jasno zašto se svi bore za moć, novac, slavu. Zar nitko nije pomislio da je sranje biti slavan? Da ti više novca donosi i više problema... Novac je nužno zlo, tu je tek kako bi ti omogućio lijepe trenutke. Dao mi je stvari koje inače ne bih mogao imati, ali je li mi donio i sreću? Sreća nikako nije pitanje novca i slave – rekao je Brazilac. Iako Dani Alves sada u Juveu zarađuje četiri milijuna € godišnje, njegova obitelj i dalje je skromna. Otac i majka još imaju farmu. – Najviše sadimo luk, no mogli bismo i banane. Vrijednost im je porasla otkako su mi sina pogodili bananom na utakmici Barcelone – nasmijao se otac. No, početkom lipnja obitelj će na koji dan prekinuti radove u polju, jer svog će Danija gledati u finalu Lige prvaka u Cardiffu.   