Hrvatski nogometni reprezentativac Ivan Rakitić, koji je u subotu postigao drugi pogodak za Barcelonu u pobjedi od 3-0 nad Espanyolom, rekao je kako će sada svaka od tri preostale utakmice do kraja prvenstva biti izuzetno teška u utrci s Real Madridom. “Sada je svaka utakmica jako teška. U svim susretima protivnici imaju svoje ciljeve uoči kraja a mi svoje. Svjesni smo da moramo pobijediti sve nadolazeće utakmice”, izjavio je 29-godišnji vezni igrač nakon utakmice. Barcelona je nakon prvog poluvremena koje je završilo 0-0 zabila tri pogotka u drugom poluvremenu. Prvi gol je postigao urugvajski napadač Luis Suárez u 50. minuti. “Znali smo da će doći trenutak kada ćemo zatresti mrežu. Čitavo vrijeme smo igrali s tom mišlju a tako je na kraju i bilo. Odradili smo veliki posao i sada moramo nastaviti ovako”, rekao je Rakitić. Napomenuo je kako u svlačionici ovo gostovanje u gradskom derbiju nisu smatrali najtežom utakmicom na putu do završetka sezone premda su ga neki komentatori tako označili zbog velikog rivalstva u prethodnim utakmicama. “Ovo je faza kada su sve utakmice problematične bez obzira na protivnika”, napomenuo je hrvatski reprezentativac. Barcelona iduće kolo igra doma protiv petoplasiranog Villarreala, pa gostuje kod Las Palmasa i u posljednjem kolu na svom stadionu čeka Eibar. “Prvo moramo misliti na sebe i nastojati pobijediti u svim tim utakmicama a onda gledati što radi Real Madrid”, istaknuo je Rakitić. Barcelona i Real Madrid imaju po 81 bod no madridska momčad ima utakmicu manje, gostovanje kod jedanaestoplasirane Celte Vigo. Real Madrid u idućem kolu gostuje kod Granade koja je u subotu izgubila sve šanse za ostankom u ligi, a onda pred svojom publikom čeka četvrtoplasiranu Sevillu a u zadnjem kolu gostuje kod Málage. Rakitić je u posljednjih šest dana zabio dva gola i upisao tri asistencije.“Ova pobjeda u derbiju zatvorila je jedan savršeni tjedan. Zadovoljan sam zbog još jednog gola, hvala Messiju na asistenciji”, naglasio je Rakitić. Prošlu nedjelju je zabio Real Madridu na Santiago Bernabéu, pa dva puta asistirao protiv Osasune a u subotu je nakon prodora i dodavanja Messija zatresao mrežu Espanyola u 76. minuti. U prošlom kolu trebao je izvesti jedanaesterac protiv Osasune no prepustio ga je veznom Javieru Mascheranu koji ga je iskoristio za svoj prvi pogodak u Barceloninom dresu. Dokapetan hrvatske reprezentacije zabio je ove sezone osam golova te se po broju pogodaka nalazi iza napadača Lionela Messija, Luisa Suáreza i Neymara. Barcelona brani naslov osvojen prošle sezone dok je Real Madrid posljednji put bio prvak 2012. 