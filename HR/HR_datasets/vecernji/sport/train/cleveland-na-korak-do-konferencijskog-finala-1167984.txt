Aktualni NBA prvaci, košarkaši Cleveland Cavaliersa poveli su sa 3-0 u pobjedama protiv Toronto Raptorsa u polufinalu doigravanja Istočne konferencije svladavši ih u gostima sa 115:94, te ih još samo jedna pobjeda dijeli od plasmana u konferencijski finale. Cavsi su do sedme uzastopne pobjede u ovogodišnjem doigravanju, u prvom krugu izbacili su Indiana Pacerse sa 4-0, stigli zahvaljujući sjajnom ulasku u posljednju četvrtinu dvoboja u Torontu. Uoči posljednjih 12 minuta bilo je samo dva razlike (79:77) za Cleveland, a onda su prvaci na krilima svog najboljeg igrača LeBrona Jamesa napravili seriju 20-3 kojom su pet i pol minuta prije isteka vremena stigli do nedostižne prednosti 99:80. James je predvodio Cavse sa 35 koševa, 8 skokova i 7 asistencija, dok je Kevin Love dodao 16 poena i 13 skokova. Kod Raptorsa, koji su igrali bez svog prvog razigravača Kylea Lowryja, najbolji je bio DeMar DeRozan sa 37 ubačaja, ali niti taj njegov najbolji učinak u karijeri u doigravanju nije bio dovoljan za pobjedu protiv prvaka. Cavsi bi se mogli plasirati u finale Istoka već u nedjelju kada je na programu četvrta utakmica ovih suparnika koja će se ponovno igrati u Torontu. San Antonio Spursi poveli su sa 2-1 protiv Houston Rocketsa u polufinalu Zapada zahvaljujući 103-92 pobjedi na gostovanju u trećoj utakmici kojom su nadoknadili domaći poraz iz prvog dvoboja serije. Do druge pobjede u nizu protiv Rocketsa Spurse su predvodili Kawhi Leonard i LaMarcus Aldridge, obojica su postigla po 26 pogodaka, a Leonard je usto sakupio i 10 skokova i 7 asistencija. U domaćoj momčadi daleko najefikasniji je bio James Harden sa 43 koša. Četvrta utakmica igrat će se također u nedjelju u Houstonu. 