Muška rukometna reprezentacija Hrvatske od jučer ima novog izbornika – Linu Červara. Vratio se na klupu Hrvatske nakon sedam godina, a na jučerašnjem predstavljanju bilo je dvadeset puta više novinara nego na njegovu prvom predstavljanju 2002. godine. Tada su ga na presici dočekala dva i pol novinara. – Već je prošlo 15 godina? Uh. A što reći. Još uvijek imam energije, još sam uvijek gladan uspjeha. Što se promijenilo u proteklih 15 godina? Pa to da sam malo ostario – rekao je Lino, a onda je u svom stilu nastavio: – A što reći? Vratio sam se doma. Život trenera je veliko putovanje, stalno s kovčegom u ruci. Za neke trenere to je putovanje kratko, za neke dulje. Evo moje traje 40 godina, od toga 20 u inozemstvu. Došao je jednostavno trenutak kada sam poželio doći doma, poželio sam biti u krugu obitelji, poželio sam se igrati sa svojim unucima svaki dan. Rastanak s Makedonijom je težak, ali kada znam da se vraćam kući, onda mi je sve puno lakše – istaknuo je Lino. Upitna klupa Metalurga U Makedoniji je proveo sedam godina. S Metalurgom je bio triput prvak Makedonije i isto toliko puta je osvojio nacionalni kup. Igrao je dvaput zaredom u četvrtfinalu Lige prvaka. Prošle godine preuzeo je i klupu reprezentacije Makedonije. – Makedoniji jedno veliko hvala. Prihvatili su me kao svoga, raširenih ruku. To nikad neću zaboraviti – kaže Lino. Klupu Makedonije ste napustili, no što je s klupom Metalurga? – Evo baš danas imam sastanak s gazdom kluba. Jedna je opcija da ostanem do kraja sezone, do 1. lipnja, a druga da odmah raskinemo ugovor – naglasio je. Javnost zanima stručni stožer... – Tek me sada očekuju razgovori s kandidatima. Želim se okružiti samo pozitivnim ljudima, lojalnim ljudima, s ljudima koji imaju svoj stav. Nije to tako hitno. Želim razgovarati sa svakim, pa čak i s ljudima iz bivšeg stožera, Perom Metličićem i Ivanom Balićem. Do našeg sljedećeg druženja, a to će biti uskoro, imat ćete imena mog stručnog stožera – razjasnio je Lino. Ono što se zna da se na mjesto direktora muške reprezentacije vraća Ivica Udovičić te da je Ivica Maraš ostao glasnogovornik. – Prvo okupljanje imat ću drugog vikenda u svibnju, zatim drugo sredinom lipnja. Listopad je rezerviran za team week, a u prosincu počinju pripreme za Europsko prvenstvo, kojem smo domaćini. Sigurno je da ću u početku ići sa širim popisom igrača. Ima tu nekoliko igrača koje sam trenirao, ali ima i puno novih s kojima se moram upoznati. Mislim da ćemo se svi zajedno brzo naći na istoj valnoj dužini – rekao je Lino. Cilj na Europskom prvenstvu? – Kažu, ako nemate cilj, onda nemate ni viziju. Cilj se zna – povratak na vrh Europe i neka medalja bude što sjajnija. U restoranu prvo naručite jelo pa ga onda platite, a u sportu je obrnuto – prvo platite cijenu. Želim uz sebe imati igrače koji vjeruju u konačni cilj isto kao i ja. Želim igrače koji su spremni dati sve od sebe. Slabo na SP-u Na kraju je, kako je to već običaj, riječ uzeo Zoran Gobac, dopredsjendik Saveza. – Moram se prvo osvrnuti na Svjetsko prvenstvo u Francuskoj. Mislim da su igrači iznenadili stručni stožer plasmanom u polufinale. Imali smo medalju u džepu. U sportu nema slučajnosti. Imali smo otvorenu situaciju do finala odigravši samo jednu pravu utakmicu, onu protiv Španjolske u četvrtfinalu. No, da se ta utakmica igrala tri minute dulje izgubili bismo je. Upravni odbor HRS-a našao je krivce u stručnom stožeru. I to je zaista tako. Ne želim ulaziti u izbor igrača za SP, ali danas PPD Zagreb trpi jer su neki njegovi igrači otišli na SP, a nisu trebali. Ne ulazi se u reprezentaciju na temelju dvije dobre utakmice. Da je umjesto tih nekih mlađih igrača išao primjerice Karačić, danas Lino Červar ne bi ovdje sjedio. Pitam se i tko se odrekao usluga jednog Čupića? Što se tiče Balića i Metličića, na njih u budućnosti računamo, ali morat će se školovati za trenere. Bez toga neće ići – istaknuo je Gobac. Hoće li Hrvatska igrati prvi krug u Splitu? – Nadam se da hoće. Imamo neke naznake da će sve biti u redu sa Spaladium arenom. Imali smo kao rješenje Zadar, ali je Europski rukometni savez odbio tu mogućnost. Split bi bio idealan, tamo zaista imamo velik broj navijača – zaključio je Gobac. 