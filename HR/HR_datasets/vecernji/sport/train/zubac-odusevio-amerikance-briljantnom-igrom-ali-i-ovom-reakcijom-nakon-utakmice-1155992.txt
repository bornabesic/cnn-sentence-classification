Ivica Zubac postao je najmlađi igrač Lakersa u povijesti koji je imao dvostruki dvoznamenkasti učinak s 25 i više postignutih koševa. Pa iako su njegovi LA Lakersi pobijeđeni na gostovanju kod Denvera (129:101), on je bio sjajan i za 30 minuta na parketu zabio je 25 koševa uz 11 skokova. A osim odličnom igrom, Amerikance je osvojio i izjavama nakon utakmice. - Ništa mi ne znače moje brojke protiv Nuggetsa, nije me uopće briga za to, niti će ikoga biti. Istina, zabio sam 25, ali mi smo izgubili s 30 razlike, tako da to što sam ja napravio ne znači ništa. Radije bih postigao pet koševa i tako pomogao momčadi da pobijedi - poručio je mladi Čitlučanin i dodao: - Nismo se borili, nismo bili spremni, sramota. Mlada smo momčadi i trebali bi se boriti za svaku loptu, trebali bismo biti sretni što smo uopće na parketu. Mi to očito nismo radili u ovoj utakmici i moralo bi nas biti sram. Ako ovako nastavi pred njim je sigurno velika karijera. Odlično je i to što se veliki Magic Johnson zauzeo za njega i kao košarkaški i poslovni savjetnik Lakersa, kluba sa 16 naslova prvaka NBA lige, inzistirao da uđe u početnu petorku. A hvali ga i trener Luke Walton: - Nije nam bilo lako večeras, ali Zubac je bio jako dobar.  >>Za više sporta posjetite našu Facebook stranicu Večernji list - Sport 