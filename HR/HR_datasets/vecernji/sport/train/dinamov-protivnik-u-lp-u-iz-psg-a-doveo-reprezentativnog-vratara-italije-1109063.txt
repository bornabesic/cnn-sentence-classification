Španjolska Sevilla, trostruki pobjednik Europske lige i suparnik zagrebačkog Dinama u skupini Lige prvaka, u petak je na jednogodišnju posudbu dovela 29-talijanskog vratara Salvatorea Sirigua iz francuskog prvaka Paris Saint-Germaina.  Sirigu je do prošle sezone bio prvi vratar PSG-a, ali je taj status izgubio dolaskom Kevina Trappa iz frankfurtskog Eintrachta. Talijanski je vratar u PSG stigao 2011. iz Palerma, a sudjelovao je u osvajanju četiri uzastopna naslova prvaka Francuske. No, s njim na vratima klub nije uspio načiniti željeni iskorak u Ligi prvaka, u kojoj nikada nije prošao četvrtfinalnu prepreku. Od 2010. godine Sirigu je stalni član talijanske reprezentacije za koju je branio u 17 utakmica te bio njezinim članom na Svjetskom prvenstvu 2014. u Brazilu te na dva Eura 2012. i 2016. godine.  Sirigu će biti konkurencija dvojici mladih španjolskih vratara, 22-godišnjem Sergiju Ricu i 23-godišnjem Davidu Soriji koji je trenutačno ozlijeđen te zbog loma prsta neće biti na raspolaganju treneru Jorgeu Sampaoliju do kraja rujna. Dinamo će protiv Seville prvu utakmicu u skupini H odigrati 18. listopada u 3. kolu, a već u sljedećem, koje je na rasporedu 2. studenoga, 'modri' će gostovati na stadionu Pizjuan. 