Hrvatski košarkaš Dario Šarić pružio je sjanu predstavu u pobjedi Philadelphia Sixersa protiv Washington Wizardsa za koje je debitirao naš Bojan Bogdanović. Sixersi su u Wells Fargo Centru pobijedili 119-112, a Šarić je za 33 minute zabio 20 koševa uz 11 skokova i četiri asistencije. Kako je turski reprezentativac Ersan Ilyasova napustio Philadelphiju i postao novi igrač Atlanta Hawksa, Šariću se otvorilo mjesto u početnoj petorci Sixersa. I odmah je pokazao kako mu je tamo i mjesto. Više koševa od njega u pobjedničkim redovima zabio je tek Robert Covington koji je ubacio 25 koševa pri čemu pet trica. Gerald Henderson je dodao 19 koševa za 21. pobjedu Sixersa ove sezone. "Trebalo mi je malo vremena da uđem u susret," kazao je Šarić koji je otvorio utakmicu sa četiri promašena šuta iz pet pokušaja. Međutim, ubrzo je proradio i do poluvremena je zabio 12 koševa.   "Sretan sam jer smo upisali pobjedu, a zadovoljan sam i jer sam imao dobru utakmicu. Jedino nisam zadovoljan svojim šutem za tri poena," dodao je Šarić koji je promašio sva četiri pokušaja za tri poena. Kod gostiju najefikasniji je bio Bradley Beal koji je ubacio 40 koševa, dok je John Wall dodao 29 koševa, 14 asistencija i osam skokova. Za Wizardse je debitirao Bogdanović koji je prije nekoliko dana stigao u glavni grad iz redova Brooklyn Netsa. U svom prvom nastupu u novom klubu igrao je 18 minuta postigavši dva koša uz šut 1-5 iz igre, a upisao je i četiri skoka. Washingtonu je to bio 21. poraz uz 34 pobjede. "Imali smo dosta problema u obrani, posebice u drugoj i trećoj četvrtini. Nismo pronašli rješenja za njihove ulaze," kazao je trener Wizardsa Scott Brooks. Oklahoma je pobijedila LA Lakerse 110-93, a Ivica Zubac je za goste igrao 26 minuta i postigao 11 koševa (šut za dva 5-9, slobodna bacanja 1-2) uz 6 skokova, 3 blokade i po 1 asistenciju i osvojenu loptu. Rezultati: Philadelphia - Washington 120 - 112 Oklahoma City - LA Lakers 110-93 Toronto - Boston 107-97 Atlanta - Miami 90-108 LA Clippers - San Antonio 97-105 Denver - Brooklyn 129-109 Chicago - Phoenix 128-121 (P)  Milwaukee - Utah 95-109 Minnesota - Dallas 97-84 Indiana - Memphis 102-92 >>Hrvati su na cijeni: Wizardsi hvale Bogdanovića, Šarić upada u početnu petorku 