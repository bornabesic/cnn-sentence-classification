Hrvatska tenisačica Donna Vekić izgubila je dvoboj 1. kola WTA turnira u Rimu od 24. igračice svijeta Francuskinje Caroline Garcia s 6:7 (2), 6:3, 6:7 (6) u meču koji je trajao dva sata i 45 minuta.  Osječanka je u prvom setu nadoknadila zaostatak od čak 0:5, ali je set ipak izgubila u "tie-breaku". U drugom setu je Vekić uspjela oduzeti servis protivnici kod 3-2 i taj joj je jedini "break" u tom setu bio dovoljan za poravnanje. U odlučujućem setu Donna je kod 2-2 prva došla do "breaka", ali je prednost izgubila već u sljedećem gemu,  da bi u 12. igri hrvatska igračica spasila jednu meč-loptu na svoj servis. Vekić je "tie-break" započela odlično, povela s 2-0, a potom izgubila pet poena zaredom. Francuskinja je povela s 6-3, ali je Vekić spasila nove tri meč-lopte, da bi četvrtu meč-loptu Garcia ipak iskoristila i prošla u 2. kolo.   Bio je to njihov četvrti međusobni dvoboj i treća pobjeda Francuskinje.  Ranije je u Rimu Mirjana Lučić-Baroni svladala Čehinju Lucie Šafarovu sa 7:5, 4:6, 6:3 nakon dva sata igre. U 2. kolu Lučić-Baroni će igrati protiv Ruskinje Marije Šarapove, od koje je izgubila prošloga tjedna u Madridu. 