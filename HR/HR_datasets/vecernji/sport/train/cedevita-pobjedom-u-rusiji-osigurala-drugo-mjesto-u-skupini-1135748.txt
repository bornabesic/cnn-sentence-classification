Košarkaši Cedevite svladali su na gostovanju ruski Nižnji Novgorod s 84:82 (24:12, 18:19, 24:20, 18:31) te time potvrdili osvajanje drugog mjesta u skupini A prvog kruga natjecanja u Eurokupu, čime su osigurali još najmanje šest utakmica među 16 najboljih momčadi u ovom natjecanju. Cedevita je odlično otvorila utakmicu i prednost od 12 koševa iz prve četvrtine održavala sve do posljednje dionice. No, u posljednjoj minuti domaća momčad je čak došla i u prilku za pobjedu, kojom se redoslijed na ljestvici ne bi promijenio. Ipak, košarkaši Cedevite bili su spretniji u završnici te ostvarili svoju šestu ovosezonsku pobjedu u Eurokupu. Najzaslužniji za trijumf Mršićeve momčadi bili su Marko Tomas sa 20 koševa i šest skokova, Miro Bilan sa 19 poena i šest skokova, te Rashad James sa 15 koševa. Domaću momčad je s 31 košem predvodio Kenneth Boynton, dok je bivši igrač Cedevite Tomislav Zubčić ostao na pet koševa. Cedevita je privremeno zasjela na prvo mjesto, ali past će na drugo bez obzira na ishod posljednje utakmice u skupini, u kojoj je Gran Canaria domaćim zadnjem na ljestvici, skopskom MZT-u. Cedevita će kao drugoplasirana iz skupine A nastaviti natjecanje u novoformiranoj skupini H, u kojoj će joj suparnici biti najmanje dva španjolska kluba: Valencia iz skupine D te Murcia ili Unicaja iz skupine C, a iz skupine B to će biti berlinska Alba ili još jedan španjolski predstavnik Fuenlabrada. Natjecanje u Top 16 Eurokupa započet će 4. siječnja i trajat će do 8. veljače sljedeće godine. Po dvije prvoplasirane momčadi iz svake od četiri skupine izborit će mjesto u četvrtfinalu. 