Svaki od njih ima neku svoju životnu priču, zajednička im je Afrika, ali i lutanje u karijeri sve dok nisu došli u Hajduk. O Francku Ohandzi, Saidu Ahmedu Saidu i Hamzi Barryju je riječ. Njih trojica odjednom su postala glavni Hajdukovi aduti za rušenje Dinama u Maksimiru. Postali su obožavani trojac, navijači ih uspoređuju s Barceloninim MSN-om ili Realovim BBC-jem, svoje ljubimce zovu Hajdukov HOS. “Bijeli” s potpisom Afrike kane srušiti taj dugi niz bez pobjeda u Maksimiru. Davno je bio 21. rujna 2008. kada je Hajduk, s Goranom Vučevićem na klupi, Nikolom Kalinićem kao špicom, Dragom Gabrićem i Senijadom Ibričićem iza njega svladao Dinamo s 2:0. Said: dinamovci, sad smo jači Sada u Zagreb kreće bijeli vlak, tisuće Hajdukovih pristaša stići će na jug. A glavni aduti Hajduka stižu iz Gane, Gambije i Kameruna, trojac iz Afrike budi nadu navijačima “bijelih” da će slaviti u nedjelju navečer. – Dosta smo se promijenili od one prve utakmice u prvenstvu kada nas je Dinamo pobijedio. Tada smo bili ravnopravni u prvom dijelu, slomio nas je gol u zadnjim sekundama prvog dijela. Sad smo momčad koja ima samopouzdanje – kazat će Said novinarima. Po formi je taj Ganac, koji je odrastao u Milanu i ima talijansko državljanstvo, prošao Interovu školu i kasnije lutao, trenutačno prvo ime Hajduka. Zabio je ove sezone pet golova, ima četiri asistencije, ali ono što je najvažnije za Marijana Pušnika – njegovi golovi lome utakmicu. Kada je ljetos stigao u Poljud, djelovao je tromo. – Vidjet ćete, Said će biti pravo pojačanje – govorio je Pušnik o napadaču s topom u lijevoj nozi. To se počelo ostvarivati, Said je prvi Hajdukov napadač, svojim igrama natjerao je Pušnika da nenadmašnog ljubimca navijača Francka Ohandzu gurne malo lijevo. Ohandza, zvani “Frane Zolja”, trenutačno je u razgovorima s Hajdukom o produljenju ugovora. Stigao je na mala vrata, kao napadač iz Sesveta, ugovorom vezan s Dinamom, ali i s naznakom da je sklon ozljedama. Odmah je osvojio srca navijača, ali bio je i dugo ozlijeđen. O Ohandzi se sve zna, a sada je u optimalnoj fizičkoj spremi. Zabio je osam golova, pet u prvenstvu, tri u Europi. Njegove su brojke zadivljujuće, ove sezone u prvenstvu i Europi odigrao je 650 minuta, što znači da mu za svaki gol treba nešto više od 81 minute. U prijevodu: kad igra, taj i zabija. Said i Ohandza samo su jednu utakmicu zajedno bili starteri, to je bila ova rekordna pobjeda protiv Cibalije od 6:1. A njih dvojica sudjelovala su u pet pogodaka. Pametnom dovoljno. Hamza diktira igru Barry Hamza, plemeniti ofenzivni veznjak, vrtio se po Malti, Cipru i Izraelu, no tek u Poljudu stvarno pokazuje naznake nespornog nogometnog znanja. – Okomit je, zna nogomet, lepršav je – jasno je Pušnik kazao što misli o 21-godišnjem Gambijcu, koji se nametnuo i zauzeo poziciju u sredini terena, odakle diktira igrom Hajduka. 