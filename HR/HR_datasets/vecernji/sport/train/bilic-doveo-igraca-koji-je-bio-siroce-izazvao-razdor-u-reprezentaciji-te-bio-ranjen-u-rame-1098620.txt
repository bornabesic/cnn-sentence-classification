West Ham Slavena Bilića doveo je na jednogodišnju posudbu Gökhana Törea (24) iz Bešiktaša. Krilni igrač stiže u London na preporuku hrvatskog stručnjaka koji je prije vodio turski klub. Englezi će Turcima isplatiti 3 milijuna eura za jednogodišnji ugovor, a ako će ga na kraju sezone željeti zadržati te otkupiti ugovor morat će uložiti još 13 milijuna eura. Sigurno da Bilić najbolje zna što može očekivati od Törea, no mnogi mediji okarakterizirali su ga problematičnim likom. Uostalom i burne epizode iz njegova života svjedoče o tome. Odrastanje mu nije bilo lako, a već nakon rođenja u Kölnu predan je na posvajanje. Ipak, djed i baka uspjeli su dobiti skrbništvo kad je imao dvije godine. I upravo je djed Sabri odigrao važnu ulogu u njegovu usmjeravanju prema nogometu vodeći ga stalno na treninge. Umro je kad je Gökhan bio 14-godišnjak, a posljednja želja bila mu je da unuk igra za tursku reprezentaciju. Töre je počeo igrati u Bayeru iz Leverkusena da bi ga sa 17 godina uočili skauti Chelseaja. No, kao senior nikad nije zaigrao za londonsku momčad pa je karijeru nastavio u HSV-u, Rubinu i Bešiktašu. Reprezentativnu karijeru obilježila mu je nevjerojatna epizoda iz svibnja 2013. godine. Nakon poraza od Nizozemske u kvalifikacijama za SP upao je s naoružanim prijateljem u hotelsku sobu suigrača Omera Topraka i Hakana Calhanoglua. Želio je, naime, izravnati račune s Toprakom koji je bio u vezi s njegovom bivšom djevojkom. Navodno je Topraku i pištolj guran u usta... Pola godine kasnije ranjen je s još petero osoba u jednoj diskoteci. Pogođen je u rame, a također je u pitanju bila svađa oko djevojke, ali ovog puta navodno nije imao veze sa sukobom već je slučajno bio na krivom mjestu u krivo vrijeme. Inače, izbornik Fatih Terim izostavio je Törea s popisa za Euro u Francuskoj jer je u kvalifikacijama dobio crveni karton te je 'zaradio' dvije utakmice suspenzije.  Good luck Gokhan. dg pic.twitter.com/SZgZchoaGv   Dok ga je vodio u Bešiktašu, Bilić je uspio dobiti ono najbolje iz Töreove igre, uspješni su bili u Europskoj ligi, a umalo su osvojili i turski naslov.  - On je najbolji trener s kojim sam dosad radio. Dobro me poznaje i njemu nisam mogao reći ‘ne’. Slaven je igračima poput oca, imate osjećaj kao da ste dio njegove obitelji - izjavio je Töre. 