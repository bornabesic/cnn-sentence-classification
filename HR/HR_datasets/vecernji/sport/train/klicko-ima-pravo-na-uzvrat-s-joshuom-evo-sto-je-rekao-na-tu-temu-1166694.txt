Vrlo smireno i staloženo djelovao je Vladimir Kličko na press konferenciji poslije poraza od Anthonya Joshue. Prokomentirao je meč, ali i otkrio neke sitne detalje o budućnosti, piše Fightsite. Vladimir Kličko doživio je poraz, ono za što su u njegovim ranijim mečevima mnogi navijali, no ovog puta se dogodilo to da je zapravo rijetko kome bilo drago da je meč završio na taj način. Vladimir Kličko po prvi je put nakon dugo vremena boksao za publiku i svi su mogli uživati u 11 rundi koje su ponudili on i Anthony Joshua. Ukrajinac se pojavio na press konferenciji puno raspoloženiji nego što bi mnogi očekivali te je prokomentirao meč: - Bio je to jako dobar meč u kojem su fanovi mogli uživati. Volio bih da sam pobijedio, no nisam. Joshua je odradio jako dobar posao, zadržao je svoj fokus kroz cijeli meč, pokušavao je nešto cijelo vrijeme. I kad je pao dolje se ustao i uzvratio. Vjerojatno sam mogao napraviti više u toj šestoj rundi nakon što se ustao, no neću sada o tome. Isto kao što neću o tome da li je meč prerano prekinut. Kao borac je prirodno pokušavati ostati u meču i htjeti da traje što je dulje moguće, ali poštujem odluku suca. Sve u svemu, bila je ovo sjajna večer, pokušao sam pobijediti, no ovog puta nisam uspio. Postoji opcija revanša, koji fanovi sigurno žele vidjeti, posebno nakon sjajne predstave koja im je prezentirana. Vladimir je izrazio interes, ali nikakvu konačnu odluku nije spreman donijeti tako kratko nakon meča. Prvo namjerava otići kući, provesti vrijeme s obitelji te će znati kada je došlo vrijeme za odluku: - Neću večeras dati nikakvu službenu izjavu oko moje budućnosti. Previše je rano za to, ali moram reći da se osjećam jako dobro, iako sam izgubio. Uzeti ću si vremena i kada sve odlučim ću javno obznaniti. U ugovoru imam klauzulu koja mi omogućuje revanš ukoliko ju odlučim aktivirati. No, ovog trenutka neću donijeti nikakvu odluku o tome. Još je bio pozvan da prokomentira šestu rundu, onu u kojoj se Joshui brojalo te da objasni razloge zašto nije žešće napao kad je vidio da mu protivnik baš i ne izgleda najbolje. - Mislio sam da se neće ustati, no uspio je. I svaka mu čast na tome. Od tog trenutka sam imao dojam kako je ostao bez snage i koncentracije. No, oporavio se kroz runde. Mogao sam napraviti više oko toga da ga završim, no bio sam siguran da je ovo moja večer i dao sam si vremena. Onda me pogodio i krv mi je otišla u oči. Nisam u tim trenucima dobro vidio, no oporavio sam se da se vratim u meč. Ipak, nije bilo dovoljno i to me koštalo poraza. Kličko je nokautom poražen po prvi put nakon 2004. godine, kad je bolji od njega bio Lamon Brewster. 