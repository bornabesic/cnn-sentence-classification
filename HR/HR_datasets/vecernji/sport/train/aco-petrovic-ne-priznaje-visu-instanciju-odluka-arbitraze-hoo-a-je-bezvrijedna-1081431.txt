Nažalost, no ni ovaj današnji derbi Cibone i Cedevite (19 sati) ne možemo najaviti sportski, govoreći o vrlinama i slabostima igrača, taktičkim zamkama i zamislima... Ovaj put sve to zasjenit će uskrsli “slučaj Zubac”. Ovo je Matešin utjecaj Nakon što je Vijeće sportske arbitraže HOO-a poništilo odluku Arbitraže HKS-a i slučaj vratilo na početak, po čemu je Ivica Zubac ponovo igrač Cedevite, javnosti se obratio Cibonin dopredsjednik Aleksandar Petrović. A njega smo prvi put vidjeli da nešto čita. Ovaj vješti retoričar obično sve svoje javne istupe ima u glavi, no ovaj je slučaj prilično osjetljiv pa je ono što je naumio reći novinarima pažljivo napisao i pri tome povukao onu prvu, “hard” verziju: – Odluka Arbitraže HKS-a je drugostupanjska i pravomoćna i bez mogućnosti žalbe pa me zanima kako HOO i Cedevita misle tretirati sporazum o raskidu ugovora o profesionalnom igranju između Cibone i Zubca koji dokazuje da Cedevita nijednog trena nije bila nikakav akter u ovom sporu. Jer, 17. veljače ove godine Cibona i Zubac sporazumno raskidaju pravovaljani ugovor i aneks istog ugovora te Zubac nakon toga postaje registrirani igrač Mega Leksa, bez potraživanja bilo kakve vrste prema Ciboni. Prava iz tog ugovora već su davno konzumirana, a izlazno pismo je odaslano pa je Zubac postao igrač Mega Leksa, a Cibona je dobila odštetu. A riječ je o 200 tisuća eura, ali i o onih 325 tisuća koliko bi Cibona trebala dobiti kada Zubac napusti Mega Leks, što bi se moglo dogoditi već ovo ljeto. Pomalo zabrinut za taj novac, Petrović je krenuo u ofenzivu: – S obzirom na to da gotovo redovito Cedevitine utakmice zajedno gledaju predsjednik HOO-a Mateša i ključni ljudi Cedevite Tedeschi i Veber, uvjeren sam da će ponovo pokušati s nekim novim spinom. Koliko je predsjednik HOO-a redovit na utakmicama Cedevite, isto tako nijednom nije bio na Ciboninoj utakmici ove sezone. Samim time lakše je sagledati bezvrijednu odluku Arbitraže HOO-a – kazao je Aco i naglasio: – Pozivam Matešu da, ako ima hrabrosti, dođe na derbi i uz Mirka Novosela gleda utakmicu. Osupnut Acinim ponašanjem Petrović je očito imao jako puno hrabrosti, osim s Cedevitom, zaratiti sada i s HOO-om na što je Cedevitin predsjednik Mladen Veber ostao bez teksta. – Bez komentara sam na ovo, pa tako i na Petrovićevo ponašanje na utakmicama. Mi smo Zubca svojedobno angažirali kao slobodnog igrača i legitimnost toga ovim postupkom želimo i dokazati. Koliko znam, zakonski je rok 45 dana pa mi se čini da nas čeka dugo toplo ljeto.  