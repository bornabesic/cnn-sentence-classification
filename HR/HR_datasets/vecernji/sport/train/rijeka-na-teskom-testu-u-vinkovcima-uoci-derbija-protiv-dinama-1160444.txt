Nogometaši Rijeke rutinski su došli do pobjede u Vinkovcima. U sklopu 26. kola HNL-a u gostima su svladali Cibaliju s 3:0 i tako upisali tri važna boda uoči derbija s Dinamom. Početak susreta protekao je u dominaciji Cibalije koja je u prvih pet minuta imala dva dobra pokušaja, pucali su Baša i Vitaić, ali Prskalo je bio na visini zadatka. Nakon toga Rijeka je krenula s uobičajenom igrom i počela silovito napadati, ali domaćin se u prvih pola sata dobro branio. No, uslijedila je furiozna završnica prvog dijela u kojoj je Kekova družina postigla čak tri gola i riješila utakmicu. U 34. minuti Andrijašević je prošao po desnoj strani kaznenog prostora, ubacio u sredinu, Gorgon nije najbolje zahvatio loptu, ali ju je primirio za Bradarića koji je zabio na prazan gol. Devet minuta nakon prvog gola Rijeka je povisila vodstvo. Vešović je ubacio, a najbolji igrač Rijeke Franko Andrijašević loptu primio prsima i zabio lijep gol. U sudačkoj nadoknadi pobjedu je potvrdio Gorgon koji je pucao iz daljine, lopta prošla Matkoviću kroz ruke i to je bilo to. Nastavak susreta ponudio je puno manje uzbuđenja, obje momčadi bile su svjesne da je sve riješeno pa je tempo pao i čekao se kraj. Kek je usput i sačuvao neke igrače kojima je prijetio žuti karton koji bi ih suspendirao za važan derbi. Ipak, Leonard Zuta dobio je žuti karton zbog kojeg neće igrati protiv Dinama, a njegovo mjesto najvjerojatnije bi trebao preuzeti Marko Vešović koji je već znao igrati i na poziciji lijevog beka. Riječani sada imaju 68 bodova, i dalje su neporaženi u ovom prvenstvu. Na drugom mjestu je Dinamo sa 64 boda, a upravo se te dvije momčadi sastaju sljedeću subotu na Rujevici. >>Petev otkrio čime nije zadovoljan, a Sammir poručio: Moja najteža utakmica 