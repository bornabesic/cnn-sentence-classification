Sandra Perković najbolja je sportašica Hrvatske, Damir Martin najbolji je sportaš, Anđelka Mužinić i Helena Dretar Karić ponijele su nagradu za najbolju ekipu, a Valent i Martin Sinković nagrade za najbolju momčad u 65. izboru Sportskih novosti za najbolje sportaše u 2016. godini.  Najboljom ekipom proglašene su Anđelka Mužinić i Helena Dretar Karić koje su na Paraolimpijskim igrama u Rio de Janeiru osvojile srebrnu medalju, prvu ekipnu medalju na POI za Hrvatsku. Njih su dvije osvojile 180 glasova, 57 više od karate reprezentacije Hrvatske, dok je treća bila samostrel reprezentacija s 52 osvojena glasa.  "Ovo je povijesni dan za nas dvije, ali i za paraolimpijski sport i sve paraolimpijce jer smo prvi put u konkurenciji s ostalim sportašima", kazala je nakon primanja nagrade Helena Dretar-Karić. Braća Valent i Martin Sinković, pobjednici Svjetskog kupa u dvojcu na pariće, europski prvaci i na kraju i olimpijski pobjednici najbolja su momčad Hrvatske sa 65 glasova više od drugoplasiranih Igora Marinića i Šime Fantele, također zlatnih s Olimpijskih igara u Rio de Janeiru. Trećeplasirana je bila momčad VK Jug. Za Sinkoviće ovo je četvrta nagrada za najbolju momčad, a treća koju osvajaju sami kao dvojac. "Medalja je slađa kada je tijesno osvojena. Napravili smo sve što smo mogli u veslanju i došli smo na ideju da promijenimo disciplinu", rekao je Valent Sinković. Nagradu za najbolju sportašicu osvojila je Sandra Perković kojoj su konkurencija bile zlatna iz Rija u bacanju koplja Sara Kolak i zlatna u stolnom tenisu na Paraolimpijskim igrama Sandra Paović.  Sandri Perković ovo je peti put zaredom da je proglašena najboljom sportašicom Hrvatske, a novinari su je ove godine nagradili zbog osvojenog zlata na OI u Rio de Janeiru, naslova europske prvakinje te pobjednice Dijamantne lige.  Drugoplasirana u izboru Sara Kolak je dobila 148 glasova manje od Perković.    "Jednako je teško i osvojiti i obraniti bilo koji naslov. Kada braniš naslov teži je pritisak, ali je onda pobjeda slađa", rekla je Sandra Perković.  Veslač Damir Martin proglašen je najboljim sportašem, a iza njega je ostao osvajač zlatne medalje na OI u Riju u trapu Josip Glasnović te kapetan hrvatske nogometne reprezentacije Luka Modrić. Martin, koji je u Rio de Janeiru osvojio srebrnu medalju u samcu, imao je 77 glasova više od Glasnovića.   "Ovo mi je najveće priznanje u životu i sportskoj karijeri. Konkurencija je bila velika i hvala svima što su prepoznali trud, odricanje i muku koju sam prošao kroz tu utrku u Riju", rekao je Martin zahvalivši svima dok je primao nagradu.  Nagrada za ferplej pripala je Branku Radičeviću, nogometašu kluba Budainka Kolonija, koji je namjerno promašio jedanaesterac prosvjedujući tako protiv lošeg suđenja u 4. kolu 2. ŽNL. Zbog tog svog poteza izbačen je iz kluba.  Nagrada Sportskih novosti za najbolje sportaše Hrvatske dodjeljuje se već 65 godina, a u izboru sudjeluje 355 novinara iz 57 redakcija. 