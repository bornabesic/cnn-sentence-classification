Zapadna civilizacija u proteklih je stotinjak godina napravila velike korake naprijed. Svijet je postao bolje mjesto. Životni standard se poboljšao, zdravstvena skrb napredovala, a ljudska prava se razvila. No, postoji i druga strana priče. Pogledamo li bolje, vidjet ćemo da je takva slika svijeta samo ušminkana fasada. Iza nje krije se pohlepa, mržnja i nasilje. Otkako je svijeta i vijeka, ljudi imaju sklonost nasilju nad drugim bićima. Ispeglana slika Zapada često to skriva, no odaju je detalji. Primjerice, borbe u kavezima. “Otišao sam tamo jedno popodne s nadom da ću vidjeti malo inteligencije i humora. No, ostao sam jako razočaran. Bila je to obična mesnica. Čime sam zaslužio da ovo moram gledati?” Ovo nije citat posjetitelja borilačke dvorane, već je to pisao filozof Seneka, vjerojatno prvi nekršćanin koji se usprotivio gladijatorskim borbama. Seneka u pismu prijatelju priznaje da se nakon gledanja borbi vratio malo okrutniji i bezdušniji. Gladijatorske borbe bile su užasno krvave i čisti sadizam, a današnje borce možemo gledati kao moderne gladijatore. Čak se i jedan borilački događaj u Hrvatskoj naziva Noć gladijatora, na svu sreću bez smrtnih posljedica kao u antici. Sličnost gladijatora i suvremenih boraca je mnogo. Dolaze iz nižih slojeva društva, traže priliku za dobru zaradu i slavu, seks-simboli su, spremni su staviti glavu na panj, nemilosrdni... U rimsko ste doba čak i mogli kupiti glinenu igračku svojeg omiljenog gladijatora, baš kao i danas. Iako je od Senekine kritike prošlo dvije tisuće godina, vidimo da se ljudska priroda nije previše promijenila. Za ultimate-fight često se čuje da je najbrže rastući sport čemu pridonosi pad popularnosti boksa. Kličko je zavladao svojim dosadnim stilom, nokauti su sve rjeđi pa se publika prebacuje na sport gdje sve pršti od udaraca. Rukama, nogama, glavom... kako hoćeš. Jednostavno je, bez previše pravila, ali i spektakularno. Raja želi zadovoljiti glad za nasiljem, a borci to plaćaju krvlju, razbijenim arkadama i polupanim glavama. Nekome tko promatra sa strane teško je razumjeti zašto gledatelji uživaju u tome da se dva odrasla muškarca svom snagom udaraju nogom u glavu. I, za razliku od boksa, kada protivnik padne pod kišom udaraca, borac mu ne smije dopustiti da ustane, već mora hitno dovršiti posao. Nedostaje samo glas iz Mortal Kombata koji će reći “finish him”. A što je nokaut brutalniji, ekstaza publike je veća. Ne staje ni na tome. U MMA-u se u ring dovode egzotični borci kako bi spektakl bio veći. Bio je tako borac s jednom rukom, nekakav sumo-hrvač ili gromada od 200-tinjak kilograma. Ne bi bilo čudno da uskoro gledamo borbu petorice protiv petorice. Kao kod gladijatora. Dakako, postoje i borbe žena koje su također začinjene nasiljem. Ne treba ni spominjati da su rado gledane na YouTubeu. No, ono što posebno uznemirava su borbe djece. “Dajte mi dijete i napravit ću od njega što god želite”, rekao je B.F. Skinner. I to je točno, jer djecu od malih nogu uče da se bore, a djeca, može se provjeriti na internetu, fino to usvajaju. Zabrinjava i to što često ne nose zaštitnu opremu. Postoji neka mistika u tom kavezu. Kad kavezlije, kako neki nazivaju ove borce, uđu unutra je kao da su ušli u veleposlanstvo neke države. Tu su na nekom drugom teritoriju gdje vrijede drugi zakoni. U kavezu su suspendirane civilizirane manire. Darvinizam, “preživjet” će samo najsposobniji. Kavez ima i simboličku razinu - ograđen si, zatočen i nema ti druge nego boriti se. Za kraj bi bilo zgodno citirati riječi Mirka Filipovića (“ne želim da mi se sinovi bave ovim, ovo je preteško i prekrvavo”), no nekako bolje odgovaraju stihovi Riblje čorbe: “Dok nas iznutra grickaju crvi, hoćemo svježe, crvene krvi. Zato ga ubij, zato ga smrvi, hljeba, igara i mnogo krvi.” 