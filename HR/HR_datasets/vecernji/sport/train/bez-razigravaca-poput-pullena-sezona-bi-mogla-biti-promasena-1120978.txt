U svom petom ovosezonskom nastupu prva momčad Cedevite doživjela je treći bolan poraz. Nakon kiksa protiv Budućnosti kod kuće i debakla u Pioniru kod Crvene zvezde, potop se dogodio i na Kanarima, u dvorištu Gran Canarije. Izgubiti sa 76:101 od momčadi koja je s 20 razlike (79:59) u finalu španjolskog Superkupa pobijedila veliku Barcelonu na prvi pogled ne izgleda tragično. Sve to klupske čelnike potiče na razmišljanje o mogućim promjenama u momčadi, a ključna bi trebala biti upravo na mjestu razigravača. David Stockton (180 cm), sin najvećeg NBA razigravača svih vremena, nije doveden da bude prvi “playmaker”, ali Ra’shad James (185 cm) jest, no upravo se taj igrač pokazao zabludom. Kriva procjena Bez obzira na to što je James iznimna zabava za navijačke mase jer je nevjerojatno skočan i s lakoćom može zakucati i preko centra, on je sve samo ne organizator igre kakav je potreban zagrebačkom sastavu. Može James pogoditi i šut izvana, zahvaljujući svojoj tjelesnoj moći može si ga i iskreirati, no nema takav šuterski rang da bi ga se isplatilo zadržati. A stvoriti višak i uposliti dobro postavljenog suigrača, nažalost, nije u stanju. Oni koji su ga dovodili danas priznaju svoju krivu procjenu pa se isti s puno sentimenata prisjećaju prošle sezone i utjecaja na momčad jednog drugog igrača visokog 185 centimetara – Jacoba Pullena. Nažalost, on sada igra za drugu momčad (moskovski Himki) u kojoj je, što nudi tračak nade, ugovorom vezan samo mjesec dana. Naime, u klubu u kojem radi donedavni Mršićev pomoćnik Dražen Orešković Pullen je potpisao “na žeton”, neku vrstu probnog ugovora, i mogao bi biti slobodan za dva tjedna. A tada bi Cedevitini čelnici trebali posegnuti u klupski trezor i platiti ono što ljetos nisu procjenjujući da im je to preskupo (350 tisuća eura). No, znate kako to ide ponekad u trgovanju pa se kaže da se ponekad skupim pokaže ono što se kupuje jeftinije (za 200 tisuća eura). Jer, bez obzira na to što se i za Himki raspucavao (šut 4-15), Pullen je barem dolazio do šuteva, a i u posljednjoj je minuti pogodio presudnu tricu za pobjedu Himkija (76:71) nad Lietuvos Rytasom. A Cedeviti je nužno potreban baš takav igrač. Jak na lopti, razigravač koji pod pritiskom ne gubi glavu ni lopte, ali i može zabiti kada je najpotrebnije, što je Pullen u Cedevitinu dresu upravo činio prošle sezone. Kuric prebolio rak Zapravo, cedevitaši u svojim redovima trebaju nekog inspirativnog kao što je u sastavu Gran Canarije Kyle Kuric. A ovaj Amerikanac slovačkih korijena zabio je zabio je onoliko koševa koliko je iznosila konačna razlika na semaforu (25), no njegova veličina nije u tome koliko je zabio, nego što je sve preživio. A čovjek je u studenom prošle godine još bio na aparatima, na tankoj granici između života i smrti. Vjerovali ili ne, nakon otkrića benignog tumora na mozgu i tri operacije, čovjek se već u travnju vratio na parket i stekao kultni status u košarkaškim krugovima. – Kyle je svima nama nevjerojatna inspiracija. Nevjerojatno je to što je taj čovjek prošao i kako nakon svega igra – kazao nam je hrvatski reprezentativac Darko Planinić. 