U derbiju 19. kola 1. HMNL Futsal Dinamo došao je do velike pobjede, slavio je u gostima protiv Split Tommyja sa 4:3 i pokazao kako je u odličnoj formi. Bila je to sjajna utakmica koja je zaista opravdala epitet derbija, a gledatelji su mogli uživati u majstorskim potezima. Gosti su poveli u 14. minuti preko Horvata, da bi Split golovima Sutona (19) i Marića (21) preokrenuo. Uslijedila su tri gola zaredom igrača Futsal Dinama, u strijelce su se upisali Penava, koji je zabio dva gola, i Ziberi. Posljednjih pet minuta ponudilo je pravu dramu! Prvo je Suton zabio svoj drugi gol i smanjio na 3:4, a onda je uslijedio nalet na vratar Dinama. U 37. minuti Dinamo je napravio šest akumulirani prekršaj i Babić je imao kazneni udarac, ali Maloševac mu je obranio. Split je uveo golmana-igrača, a 20 sekundi do kraja dobio je novi kazneni udarac. Tada je odgovornost preuzeo Ćorluka, ali Maloševac još jednom brani, što je bila posljednja prigoda na susretu. Dinamo je prvi put uspio pobijediti Split, a ta tri boda velik su rođendanski poklon za klub koji postoji točno pet godina. Ovom pobjedom zagrebački klub preskočio je Split na ljestvici, sada je drugi s 43 boda, sedam manje od vodećeg Nacionala koji je danas odigrao fenomenalnu utakmicu i pregazio Square 11:1. Rezultati: Split Tommy - Futsal Dinamo 3:4, Alumnus - Osijek Kelme 5:5, Nacional - Square 11:1, MNK Brod - Vrgorac 3:0 >>Nacional u dramatičnom finalu osvojio Kup! 