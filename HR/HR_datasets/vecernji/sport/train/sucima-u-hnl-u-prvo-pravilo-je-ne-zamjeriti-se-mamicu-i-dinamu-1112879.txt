Kako sude naši djelitelji pravde na utakmicama HNL-a, moglo bi se zaključiti da im je prvo pravilo koje nauče na seminarima: “Sudi tako da se ne zamjeriš gazdi hrvatskog nogometa”. A gazda je, zna se, Zdravko Mamić, odnosno njegov Dinamo. Suđenje Marija Zebeca u subotu u Maksimiru, na utakmici Dinama i Osijeka (0:1), najbolje se može opisati riječju lakrdija. Bez ikakve dvojbe najbolji igrač plavih bio je sudac, no poguranac i žmirenje kod očitog jedanaesterca Sose na Bobanu svejedno nisu pomogli Dinamu. A kada je treneru Osijeka Zekiću pukao film pa je potkraj utakmice 32-godišnjeg Zebeca s klupe priupitao: “Kad ćeš ujednačiti kriterij i zašto si Bobanu dao žuti karton, a na njemu je napravljen penal?”, Varaždinac je autoritativno dotrčao do Zekića te ga poslao na tribinu! Svaka čast Zebecu jer suci i trebaju imati autoritet, no kada treba potjerati i nekog Dinamova trenera na tribinu, ili možda dosuditi 11-erac protiv plavih, onda su manji od makova zrna. Očito znaju ljudi u crnom da je najbolji način za napredovanje ne zamjeriti se šefu hrvatskog nogometa. Mamić u Dinamu trenutačno obnaša samo ulogu savjetnika, no njemu ne trebaju titule, jer stanje u nogometu već je odavno “posložio”. A sjajno je posložio i sudačku organizaciju kojoj, primjerice, ne bi palo na pamet da zbog mira u hrvatskom nogometu više ne šalje Brunu Marića na utakmice Hajduka. Nego su Marića delegirali na utakmicu Intera i Hajduka ovoga petka i, gle čuda, za bijele opet nije dosuđen očiti jedanaesterac. Istina, nitko ne može tvrditi da je Marić u petak namjerno oštetio Hajduk niti da je Zebec u subotu namjerno navlačio za Dinamo, no previše su puta suci proteklih 10-15 godina pomogli plavima da bi baš sve bilo slučajnost. A možda Zebec u subotu samo nije htio narušiti statistiku koja kaže da je zadnji 11-erac protiv Dinama u Maksimiru dosuđen još prije tri godine. Sretnici su bili igrači Dragovoljca, koji su na toj utakmici dobili čak dva 11-erca. Ali, kod rezultata 3:0... >> Cico je prvi trener plavih u Ligi prvaka bez pravog pojačanja 