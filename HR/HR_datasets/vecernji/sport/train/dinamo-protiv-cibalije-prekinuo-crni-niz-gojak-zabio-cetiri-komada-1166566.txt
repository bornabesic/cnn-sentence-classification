U prvom susretu 31. kola Prve HNL Dinamo je u Zagrebu pobijedio Cibaliju sa 6:0 (4:0) i prekinuo niz od dva poraza.  Trener Dinama Ivajlo Petev danas je napravio promjene u momčadi, Sammir nije bio u zapisniku, dok je Ante Ćorić ostao na klupi. Modri su danas sasvim nadigrali goste iz Vinkovaca. Sve je praktički bilo gotovo u prvom poluvremenu u kojem je Dinamo postigao četiri gola u 19 minuta. Junak dvoboja bio je Amer Gojak (23., 38., 78., 86.), koji je zabio čak četiri gola , a u strijelce su se upisali i El Arabi Soudani (28.) i Domagoj Antolić (42.).  Dinamo je tako odradio posao i sada se mora nadati kiksu Rijeke koja od 19 sati igra protiv Intera. Riječani uz utakmicu manje imaju pet bodova prednosti. 