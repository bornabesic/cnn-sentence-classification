Hrvatski košarkaški reprezentativci Mario Hezonja i Damjan Rudež su sinoć sa svojim Orlando Magicom doživjeli visok poraz u Oaklandu gdje su ih domaći Golden State Warriorsi pobijedili sa 122:92. Warriorse je predvodio Klay Thompson koji je zabio 29 koševa, od čega pet trica, u 29 minuta, Stephen Curry je ubacio 25 koševa uz devet asistencija, a Andre Iguodala je dodao 14 koševa. Thompson je zabio 21 koš u prvih osam i pol minuta utakmice čime je pokazao kako će izgledati nastavak. Warriorsi su stvorili prednost od 28 koševa u prvih 24 minute i nisu je ispuštali do kraja.  Ovom pobjedom je Golden State osigurao prvo mjesto u diviziji, a Magicu je ovo 13. poraz ove sezone s razlikom od 20 ili više koševa.  Orlando je deset puta gubio loptu u prvom poluvremenu, a Warriorsi su to iskoristili i pretvorili u 23 poena.  Kod Magica najbolji je bio Elfrid Payton sa 13 koševa i osam skokova, a Evan Fournier je dodao 12 koševa. Mario Hezonja je odigrao 23 minute i u tom je vremenu ubacio šest koševa uz četiri skoka, dvije asistencije, jednu ukradenu loptu i jedan blok. Damjan Rudež je odigrao sedam minuta bez učinka.  Russell Westbrook je sve bliže rekordu od 41' triple-doublea' u jednoj sezoni kojeg iz sezone 1961./62. drži Oscar Robertson. Najbolji strijelac NBA je sinoć je upisao 34. triple-double ove sezone, a Oklahoma City Thunder su sa 123:102 pobijedili Toronto Maple Leafse. Westbrook je utakmicu završio sa 24 koša, 16 asistencija i 10 skokova. Victor Oladipo je dodao 23 koša za Oklahomu, a Toronto je predvodio DeMar DeRozan sa 22 pogotka.  Rezultati: New York Knicks - Brooklyn Nets 110:121 Cleveland Cavaliers - Utah Jazz 91:83 Toronto Raptors - Oklahoma City Thunder 102:123 Atlanta Hawks - Memphis Grizzlies 91:103 Denver Nuggets - LA Clippers 129:114 Golden State Warriors - Orlando Magic 122:92 