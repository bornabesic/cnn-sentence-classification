U susretu 33. kola talijanskog nogometnog prvenstva Juventus je bez previše problema porazio Genou 4-0, a hrvatski reprezentativac Mario Mandžukić postigao je pogodak i upisao asistenciju. Juve je lagano stigao do pobjede protiv Genoe koju vodi hrvatski stručnjak Ivan Jurić. Torinska 'Stara dama' je već u prvom poluvremenu zabila tri gola, a u nastavku potvrdila pobjedu s još jednim golom. Domaćin je stigao do vodstva u 17. minuti nakon što je Ezequiel Munoz gurnuo loptu u vlastitu mrežu. Samo minutu kasnije Paulo Dybala je zabio za 2-0, a u 41. minuti među strijelce se upisao i Mandžukić. Bio je to njegov šesti pogodak ove sezone. U drugom dijelu pogodak za Juve zabio je i Leonardo Bonucci u 64. minuti na dodavanje hrvatskog napadača koji je igrao do 82. minute. Mandžukić je treći hrvatski nogometaš koji se u ovom kolu upisao među strijelce. Prije njega uspjelo je to Stipi Perici i Ivanu Perišiću.  Na ljestvici vodi Juventus sa 83 boda, Roma je druga sa 72 boda i utakmicom manje, a treći je Napoli sa 71 bodom. Kolo u ponedjeljak zatvaraju Pescara i Roma.   