Europska nogometna federacija će na Europskom U-17 prvenstvu koje je u srijedu počelo u Hrvatskoj u drugoj fazi natjecanja kada utakmice završe bez pobjednika testirati novi sustav izvođenja kaznenih udaraca. Novi sustav, koji je poznat pod imenom 'ABBA', dizajniran je kako bi ravnomjerno rasporedio pritisak na igrače prilikom izvođenja kaznenih udaraca nakon što utakmice u regularnom dijelu i produžecima završe bez pobjednika. Po sadašnjem modelu kazneni udarac izvodi igrač jedne, a potom igrač druge ekipe. Izvodi se pet serija, a ako je potrebno nastavlja se serija po serija. Uefina studija je pokazala kako klubovi i reprezentacije koji prvi izvode jedanaesterce imaju 60 posto izgleda za pobjedu što im daje nepravednu prednost, smatraju u krovnoj nogometnoj organizaciji 'Starog kontinenta'. Uefa je analalizirala više od 1,000 izvođenja od 1970. do 2013. godine. - Istraživanje je pokazalo kako su igrači koji drugi izvode jedanaesterce pod većim pritiskom, posebice nakon što se odradi prvih pet serija - poručili su iz UEFA-e. Prema novom sustavu koji će se testirati u Hrvatskoj jedanaesterci će se izvoditi po sustavu 'ABBA'. Prvi jedanaesterac izvodit će igrač iz ekipe A, podom će iduća dva izvoditi igrači iz ekipe B, pa iduća dva opet iz ekipe A i tako sve dok obje ekipe ne izvedu po pet udaraca. (AB-BA-AB-BA-AB). Istim načinom će se nastaviti i ukoliko nakon prvih pet serija neće biti pobjednika.  Međunarodni odbor nogometnih saveza (IFAB), nogometno tijelo koje mora priznati svako nogometno pravilo prije njegovog usvajanja, upalilo je 'zeleno svjetlo' za ovaj pokus. - Vjerujemo kako ABBA može izjednačiti pritisak prilikom izvođenja jedanaesteraca, a sada ćemo to isprobati - kazao je Stewart Regan, član IFAB-a, te izvršni direktor Škotskog nogometnog saveza. 