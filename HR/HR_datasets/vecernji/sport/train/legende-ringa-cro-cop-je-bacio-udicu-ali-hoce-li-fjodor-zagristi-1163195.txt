Cro Cop je nedavno bacio udicu, a kapitalac zvan Fjodor još nije zagrizao, a možda i neće. A bila bi šteta da se drugi meč između tih borilačkih legenda ne dogodi. Jer, Cro Cop – Fjodor II. je roba koju poklonici slobodne borbe žele vidjeti. Kako zbog sjajne prve borbe, koja se i danas smatra jednom od najvećih u povijesti teške kategorije, tako i zbog karizme obojice boraca. Dobio Minotaura i Cro Copa Kakvi su izgledi da se ta borba dogodi znat će se nakon 24. lipnja jer za taj dan Fjodor u New Yorku ima zakazanu borbu protiv Matta Mitrionea. A ta borba mogla bi se dogoditi jedino pod krovom organizacije Bellator s kojom ruski teškaš ima potpisan ugovor. S obzirom na to da je prekinuo mirovinu, u koju je zakoračio još u lipnju 2012., valja nam se podsjetiti koliko je zapravo Fjodor veliki borac (bio). Ruski stroj za uništavanje protivnika, borac koji je napadao nezapamćenom silinom zahvaljujući i nevjerojatnoj tjelesnoj pripremljenosti. A njegovu će veličinu najbolje ilustrirati podatak da deset godina nije doživio poraz, odnosno 28 borbi uzastopce, a da je u međuvremenu (između 2000. i 2010.) pobjeđivao Minotaura (dvaput), Cro Copa, Semmyja Schilta, Hunta, Arlovskog, Randlemana... Zbog svega toga američki sportski magazin Sports Illustrated proglasio ga je borcem desetljeća, a niz medija poput ESPN-a, MMMAFighting.com i Sherdog stavili su ga na vrh ljestivce najvećih teškaša svih vremena. Kraj njegovoj vladavini došao je 26. lipnja 2010. godine kada je izgubio od Cro Copova bivšeg suvježbača i dvostrukog svjetskog prvaka u džiju-džicuu Fabricia Werduma koji mu je izveo polugu na ruci pa je Rus morao tapkati. A tapkati znači potpisati predaju, što je gotovo ravno nokautu. Kandidat za OI u Atlanti Osto Fjodor Vladimirovič Jemjeljanjenko rođen je 28. rujna 1976. u ukrajinskom Rubižnom, od oca Vladimira i majke Olge koja je bila ta koja ga je više poticala da se bavi borilačkim sportovima. A krenuo je s džudom, no kako je njegova obitelj bila siromašna, trener je bio taj koji mu je, kada je imao 12 godina, kupio kimono. Nakon osam godina upornog treninga, dospio je na rub reprezentacije, bio je kandidat za OI u Atlanti, no odlučio je tada posvetiti se slobodnoj borbi, kojom su se tada najviše bavili pripadnici ruskog podzemlja. U međuvremenu, Fjodor je trenirao i sambo, rusku kombinaciju džuda i džiju-džicua, pa ga je zavolio i ruski predsjednik Vladimir Putin kojem je ljubav vratio sudjelovanjem u njegovoj predsjedničkoj kampanji 2012. godine. Ono za čim svi “hardcore” poklonici slobodne borbe žale jest to što Fjodor nikad nije nastupio u kavezu najjače svjetske organizacije (UFC). Možda bi se to i dogodilo da za menadžera nije imao ruskog Židova Vadima Finkelsteina koji je UFC-u htio za partnera nametnuti svoju organizaciju M-1 Global. Kako Amerikanci na to nisu pristali, tako je i povučena ponuda Fjodoru od dva milijuna dolara po borbi. No, zato je ugovor dobio od promocije Affliction, čiji je dioničar bio i današnji američki predsjednik Donald Trump. Gledajući njegove borbe protiv Tima Sylvije i Andreja Arlovskog, Trump je postao veliki Fjodorov fan, no na njegovim se borbama više nije pojavljivao. Posebice ne na onima organizacije Strikeforce pod čijom kapom je Fjodor izgubio tri borbe u nizu (Werdum, Silva, Henderson), pri čemu je izgledao kao iscijeđeni borac bez prepoznatljive energije i siline. Silva ga je pobijedio nakon liječničkog prekida zbog izrezbarena lica i arkada, a Henderson jednim čudnim nokautom izvedenim rukom, iz hvata s leđa i odozgo. Nakon te borbe imao je Fjodor još tri okršaja, ali s nedoraslim protivnicima pa je, nakon što je u Sankt-Peterburgu pobijedio Pedra Rizza, objesio rukavice na zid. I baš kada se činilo da je njegova borilačka karijera samo slavna prošlost, Fjodor nije odolio pozivu bivšeg šefa Pridea Nobuyukija Sakakibare koji ga je nagovorio da nastupi na priredbi nove organizacije Rizin. Zbilo se to u prosincu 2015. protiv indijsko-japanskog teškaša Singha Jaideepa. Svoju posljednu borbu odradio je Fjodor u Sankt-Peterburgu protiv poluteškaša Fabia Maldonada kojeg je pobijedio upitnom sudačkom odlukom. Favorit bi bio Cro Cop jer ne samo da ima bolji “cardio” već Fjodor više nema onako čvrstu bradu kao nekad. >>Japanac na poduci kod Cro Copa: Više volim ćevape s lukom nego sushi! 