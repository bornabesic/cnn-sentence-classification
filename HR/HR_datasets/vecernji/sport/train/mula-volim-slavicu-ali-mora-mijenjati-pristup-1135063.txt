Samo 36 sati nakon debakla protiv polovične Cedevite, košarkaši Cibone pokazali su sasvim drugačije lice. Uz odličan nastup Šakića (16 koševa), kvalitetne predstave kapetana Rozića (14) i razigravača Šiška (15), vukovi su s lakoćom slomili otpor Krke, sedmoplasirane momčadi ABA lige (88:65). Zbilo se to i zbog dobre predstave američkog razigravača Scottieja Reynoldsa (12 koševa, 5 asistencija), ali i zbog posve druge razine energije no u derbiju s cedevitašima.  - Reynolds nam je donio sigurnost u napadu. Iako je imao lakšu ozljedu, Šakić je ipak zaigrao i odigrao sjajno, a dobre partije pružili su i Rozić i Žižić, dok su Bošnjak i Ćosić svoje minute jako dobro iskoristili - kazivao je Cibonin trener Damir Mulaomerović koji je u ovom susretu jako malo koristio nadarenog 19-godišnjaka Nika Slavicu:  - Kao mladog igrača, ja Slavicu jako volim, no kada je nečiji mentalni pristup utakmici loš ja takve stvari ne toleriram jer moram biti pošten prema drugim igračima. Koliko će Slavica provesti na parketu ovisi samo od njega jer on je nama u stanju dati veliki energetski doprinos, a i odlično čita igru - objasnio je Mula.  Cibonin suludi ritam se nastavlja već u utorak kada vukovi dočekuju Mega Leks, ali u utakmici Fibine Lige prvaka koje natjecanje polako pada u drugi plan.  - Stav klub je da nam je ABA liga apsolutni prioritet. Drugo po značaju natjecanje nam je Prvenstvo Hrvatske, a Fibina Liga prvaka više nam nije prioritet. Igrati tri utakmice tjedno previše je i za gledatelje, a kamoli za momčad - zaključio je Mula kojeg već u utorak čeka utakmice Fibine Lige prvaka protiv Mega Leksa. Cibona s ovom pobjedom i dalje drži korak s Cedevitom (9-4) s kojom dijeli četvrto mjesto, iza Crvene zvezde (13-0), Partizana (10-3) i Budućnosti (10-3).  Devetu pobjedu Cedevita je izborila u Beogradu protiv FMP-a (96:89). Dogodilo se to zahvaljujući odličnoj partiji razigravača Tonija Katića (12 koševa, 8 asistencija, 3 osvojene lopte), Ra’shadu Jamesu (18 koševa, trice 4-5), ali i tome što je John Shurna konačno počeo pogađati trice (12 koševa, trice 4-7). Zbog niza ozljeda, nastupio je i, iz prve momčadi otpisani Amerikanac Hopson (12 koševa). Sjajnoj tricaškoj predstavi (13 od 52) pridonio je i Krušlin (11 koševa, trice 3-4).  