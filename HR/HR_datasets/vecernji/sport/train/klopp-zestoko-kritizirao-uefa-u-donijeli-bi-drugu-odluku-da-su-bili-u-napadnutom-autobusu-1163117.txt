Njemački nogometni stručnjak Jurgen Klopp kritizirao je čelnike Europske nogometne federacije (UEFA) zbog odluke da se utakmica između Borussie Dortmund i Monaca igra manje od 24 sata nakon terorističkog napada na igrače njemačkog kluba. Liverpoolov menadžer koji je prije dolaska na Anfield sedam godina vodio Borussiju, smatra kako bi Uefini čelnici donijeli drugačiju odluku da su bili u autobusu koji je napadnut. "Siguran sam da bi ljudi koji donose odluke drugačije regirali da su bili u autobusu s igračima Borussije. Vjerujem kako bi donijeli odluku da se utakmica odgodi," kazao je Klopp. Njemački stručnjak smatra je nemoguće zamisliti situaciju kroz koju su prošli njegovi bivši igrači. "Jedino netko tko je bio s njima u autobusu može razumjeti kroz što su prošli," kazao je Klopp dodavši: "Ponosan sam na Borussijine igrače. Vidio sam na njihovim licima da su doživjeli šok i u takvoj situaciji se teško koncentrirati na nogomet," kazao je Klopp. U prvom susretu četvrtfinala Lige prvaka Monaco je na gostovanju pobijedio Borussiu Dortmund 3-2. Dvoboj Borussije i Monaca trebao se igrati u utorak, međutim zbog terorističkog napada na autobus s igračima njemačkog kluba pri dolasku na Westfalen stadion, prebačen je na srijedu. Golove za goste zabili su  Mbappe (19, 79) i Bender (35-ag), dok su pogotke za njemački sastav zabili Dembele (57) i Kagawa (85).  Uzvratni susret je 19. travnja u Monacu. >>Oglasio se i nogometaš Borussije koji je ozlijeđen u napadu u Dortmundu 