Nakon što je Leonardo Sigali nezgodno doskočio na nogu tijekom utakmice Dinamo - Slaven Belupo na Maksimiru i na medicinskom vozilu napustio teren, detaljni su pregledi pokazali da argentinski branič neće trebati ići na operaciju koljena. - Obavili smo sve preglede i nakon magnetske rezonance pokazalo se da nije indiciran operativni zahvat. To su svakako odlične vijesti za Sigalija i za sve nas. On će krenuti na fizikalnu terapiju i krećemo odmah s njegovom rehabilitacijom. Jedno će vrijeme hodati na štakama da ne opterećuje tu nogu i optimistični smo u vezi brzog procesa oporavka - potvrdio je za službenu web stranicu Dinama liječnik prve momčadi Ivica Smodek. Ovu je vijest prokomentirao i trener Ivajlo Petev. - Ovo su svakako dobre vijesti i daju nam vjeru i optimizam iako je s ozljedama uvijek riskantno. Drago nam je svima što se nije dogodila ona najgora moguća opcija i nadamo se da će Sigali brzo biti ponovno s nama - rekao je Petev. >> Mateo Beusan o zaleđu Slavena protiv Dinama: Ovo je najveća sudačka pogreška u sezoni 