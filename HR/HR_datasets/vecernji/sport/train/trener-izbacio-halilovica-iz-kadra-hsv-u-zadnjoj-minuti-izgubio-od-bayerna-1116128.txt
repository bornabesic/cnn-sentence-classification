Nogometaši Bayerna u petom kolu njemačkog prvenstva upisali su petu pobjedu, iako su do nje došli teže od očekivanog. Vodeća momčad mučila se protiv HSV-a sve do 89. minute kada je Joshua Kimmich iskoristio asistenciju Francka Riberyja i zabio za tri boda. Bavarci su bili bolji tijekom cijelog susreta, imali posjed lopte 67 posto, uputili čak 18 udaraca, ali su obranu gostiju probili tek na kraju. HSV je tako nastavio s užasnim rezultatima na početku sezone, nakon pet utakmica imaju tek jedan bod, a valja istaknuti da ovoga puta nije bilo Alena Halilovića. Mladi hrvatski reprezentativac izbačen je iz kadra za ovaj susret, iako nema službenog pojašnjenja zbog čega. Hamburški mediji pišu da nije ozlijeđen te ne znaju pozadinu ove odluke Brune Labbadije. poznato je samo da ga trener na početku sezone ne koristi previše, Alen je odigrao svega 89 minuta u svim natjecanjima, a postigao je jedan pogodak. Zadnje minute u ovom kolu Bundeslige bile su iznimno napete. Osim Bayerna, do pobjede je u posljednjim trenucima došao i Bayer koji je u drugoj minuti sudačke nadoknade došao do 3:2 u gostima protiv Mainza (sva tri gola zabio je Chicharito), a Frankfurt Nike Kovača u trećoj je minute nadoknade izjednačio na 3:3 protiv Herthe. Za taj je gol asistirao Ante Rebić koji je u igru ušao u 60. minuti. 