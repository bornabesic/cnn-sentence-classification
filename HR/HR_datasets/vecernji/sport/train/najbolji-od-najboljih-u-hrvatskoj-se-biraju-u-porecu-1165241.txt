Više od 90 tisuća mladih sportaša, osnovnoškolaca i srednjoškolaca, kroz godinu su se borili da bi baš njihove škole bile najbolje u Hrvatskoj. Na završnici Državnog prvenstva u Poreču nastupit će više od 2000 njih koji traže put do statusa najboljih. U organizaciji Hrvatskog školskog sportskog saveza (HŠSS) u Poreču se od 23. travnja do 9. svibnja održava završnica Državnog prvenstva školskih sportskih društava. Drugim riječima, najbolji osnovnoškolci, njih 744, te isti broj najboljih srednjoškolaca u Poreču se natječu u košarci, odbojci, futsalu, rukometu, badmintonu, stolnom tenisu i šahu. - Iznimno je zadovoljstvo vidjeti tako veliki broj mladih ljudi koji se trude biti što bolji i napredovati iz dana u dan. Ponosni smo i što ove godine imamo 816 učenika s teškoćama u razvoju koji će se natjecati u svim tim sportovima – rekao je Hrvoje Čustonja, glavni tajnik HŠSS-a, organizacije koja godišnje organizira natjecanja za više od 90 tisuća sudionika iz 860 osnovnih i 388 srednjih škola. Nakon nastupa najboljih mladih sportaša iz Hrvatske, HŠSS je organizator Svjetskog prvenstva u košarci za srednje škole, također u Poreču. - Nakon što smo organizirali Svjetska školska prvenstva u rukometu (Varaždin, 2012.) i futsalu (Poreč, 2016.), ovo svjetsko prvenstvo u Poreču je novi iskorak. Školski sport je iznimno bitan te činjenica da u našim aktivnostima u Hrvatskoj sudjeluje preko 100.000 učenika pokazuje na važnost dodatnog poticanja i dovođenja ovako jakih natjecanja u Hrvatsku – istaknuo je Čustonja. Svjetsko školsko košarkaško prvenstvo održava se od 29. travnja do 7. svibnja u Poreču, a sve utakmice bit će prenošene online putem live streaminga. 