Marko Rog u albanskom Skadru upisao je peti nastup za hrvatsku nogometnu reprezentaciju. Mladi veznjak Napolija za A vrstu debitirao je u prijateljskom dvoboju protiv Argentine još prije gotovo dvije godine (studeni 2014.) kada su se kockaste pričuve dostojno sučelile Lionelu Messiju i društvu, piše Goal. Protiv Kosova na travnjaku je bio od 71. minute, imao i veliku prigodu za postizanjem prvijenca u reprezentaciji. Ipak, Rog je u mat-situaciji tukao pored gola. Hrvatska reprezentacija sada je u Tampereu gdje se priprema za nedjeljni obračun s Finskom... - Sve ste vidjeli, u Skadru je bilo odlično. Baš odlično! Uvjerljivo smo dobili utakmicu, upisali tri boda i dodatno se napunili samopouzdanjem prije Finske. Stvarno nije moglo biti bolje, atmosfera je sada još bolja, te smo svi potpuno okrenuti Finskoj - rekao je Marko Rog koji je u Skadru upisao prvu službenu utakmicu još od playoff faze Lige prvaka protiv Salzburga: - Da, tako je ispalo. Ma to je sasvim normalno kada dođete u novi klub, u novu sredinu. Nisam imao zagarantirano mjesto niti po dolasku u Dinamo, pa sam se izborio za minutažu. Razgovaram s trenerom, ljudi u klubu su jako zadovoljni sa mnom, radim vrlo ozbiljno pa vjerujem da ću uskoro upisati i debi za Napoli. Nije jednostavno samo tako upasti u prvu momčad, posebno kada svi igraju dobro i pobjeđuju, ali vjerujem u sebe, te sam siguran da ću iskoristiti svaku priliku koja mi se pruži. Hrvatska je u Skadru odigrala sjajnu utakmicu bez Modrića, Rakitića, Pjace, Lovrena... - Bedasto je uopće pričati koliko nam znače i nedostaju takvi igrači, radi se o pravim zvijezdama koji igraju u najvećim svjetskim klubovima. I normalno je da smo s njima puno jači. No, Hrvatska ima kvalitetu i širinu, pa naš izbornik ima dovoljno kvalitetnih rješenja na svim pozicijama. Evo, nama je protiv Kosova umjesto igrača Real Madrida zaigrao - igrač Real Madrida, haha. Stvarno dobro zvuči, zar ne? Šalim se, ali imamo odličnu momčad, puno dobrih igrača, pa vjerujem da ćemo i dalje razveseljavati naše navijače, te ostvarivati željene rezultate. >> Što je još rekao Marko Rog pročitajte ovdje 