Napadač Real Madrida i Walesa, Gareth Bale, rekao je prilikom jednog promotivnog događaja u utorak kako mu je hrvatski kapetan Luka Modrić najbolji prijatelj u madridskoj momčadi, ali i da je najbolji na treninzima. “Moj najbolji prijatelj je vjerojatno Luka Modrić. S njim sam još iz vremena kada smo igrali za Tottenham”, rekao je 27-godišnji Bale odgovarajući na pitanje tko mu je najbolji prijatelj u Real Madridu.Bale je odgovarao na engleskom jeziku na kojem se sporazumijeva s hrvatskim reprezentativcem, ali i novinarima kada daje izjave jer još uvijek nije dovoljno ovladao španjolskim, odnosno osjeća se ugodnije govoriti na engleskom jeziku. Upitan tko je najbolji igrač na treningu, ponovno je rekao Modrić: “Za mene je to Luka Modrić. Gledao sam ga godinama i čini mi se da je sve bolji kako je stariji”. Bale i Modrić su igrali za londonski Tottenham od srpnja 2008. do kolovoza 2012. godine. Od rujna 2013. igraju zajedno u Real Madridu s kojim su 2014. i 2016. osvojili Ligu prvaka. Bale je u kratkom intervjuu, kojeg je organizirao japanski sponzor Nissan, rekao kako je uz njega najbrži igrač francuski branič Raphaele Varane ili portugalski napadač Cristiano Ronaldo, te da je Ronaldo najvještiji nogometaš Real Madrida. Najčvršći je kapetan i branič Sergio Ramos ili portugalski branič Pepe, rekao je, dok je najveća šaljivdžija i plesač brazilski lijevi bek Marcelo. Bale je u subotu asistirao Ronaldu za posljednji pogodak u prvenstvenoj pobjedi od 3-0 kod gradskog rivala Atletica. Ove sezone je igrao 15 utakmica te je zabio 7 golova dok je 4 puta dodao za pogodak. Real Madrid vodi u prvenstvu s 30 bodova dok je druga Barcelona s 26. 