Istraga državnog odvjetništva u švicarskom kantonu Obwaldenu u slučaju sumnje u ilegalne novčane transakcije jedne tvrtke u Švicarskoj koja pripada sinu Zdravka Mamića, Marija, privedena je kraju, javlja u četvrtak dnevnik Luzerner Zeitung. – Još uvijek traju rokovi za podnošenje žalbe, no glavni dio posla je završen. Ono s čim mi ovdje imamo posla može se nazvati gospodarskim kriminalom grublje vrste – rekla je viša državna odvjetnica Esther Omlin za dnevnik Luzerner Zeitung. U istrazi su zajednički djelovale službe državnog odvjetništva zadužene za gospodarska pitanja kantona Obwalden, Niwalden i Uri. Konkretno je istraga vođena protiv sedam osoba. U središtu zanimanja istražitelja nalazila se tvrtka Rasport Management AG iz Alpnacha preko koje se, kako javlja Luzerner Zeitung, odvijao jedan dio novčanih transakcija vezanih uz nogometni klub Dinamo iz Zagreba. Ova tvrtka nalazi se u vlasništvu Marija Mamića, sina Zdravka Mamića. – Konkretno je riječ o neutemeljenim posredničkim uslugama kao i o nepostojećim transferima igrača – kaže Omlin. Kako nadalje piše ovaj dnevnik, iz Alpnacha se novac transferirao po čitavom svijetu. Kao odredišta navode se London, Belize, Kingstown, Hong Kong, Dubai, Panama, Gibraltar ali i Zürich. – Ukupno je riječ o dvoznamenkastom milijunskom iznosu – rekla je Omlin koja je dodala kako je riječ o „kompliciranoj i zamršenoj“ financijskoj mreži. Protiv švicarskog povjerenika, preko kojeg je otvorena tvrtka u Švicarskoj, ne vodi se istraga jer ne postoje indicije da je on imao saznanja o ilegalnim poslovima. Državno odvjetništvo istragu u Švicarskoj vršilo je na temelju upita za pravnu pomoć koji je došao iz Zagreba. 