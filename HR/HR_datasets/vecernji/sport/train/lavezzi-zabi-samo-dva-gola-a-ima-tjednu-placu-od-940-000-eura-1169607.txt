U nogometu su danas bitne dvije stvari – igra i plaća. I dok ovo prvo imamo priliku vidjeti, ovo drugo izviruje s vremena na vrijeme. Football Leaks “izbacio” je brojke koje tvrde kako ta dva faktora nisu u potpunosti linearno povezana. Procurjele su tako plaće Cristiana Ronalda i Lionela Messija, pa tome Portugalac tjedno zaradi 500.000 eura, a Argentinac 430.000, ali to nije najviše. Dva najbolja na svijetu nisu i dva najplaćenija. Iako su mnogi bili uvjereni kako će Carlos Tévez odlaskom u Kinu imati najdeblji račun, ni to nije istina. Iskusni 32-godišnji Argentinac u prosincu prošle godine napustio je svoju Bocu zbog Šangaja, gdje će tijekom dvije godine dobivati plaću od 37 milijuna eura godišnje, odnosno 720 tisuća eura tjedno i s tom svotom novca tek je drugi na listi najplaćenijih. Na vrhu je njegov sunarodnjak Ezequiel Lavezzi kojeg Hebei China Fortune tjedno plaća 940.000 eura, iako mu je učinak na terenu dva gola u šesnaest nastupa. 