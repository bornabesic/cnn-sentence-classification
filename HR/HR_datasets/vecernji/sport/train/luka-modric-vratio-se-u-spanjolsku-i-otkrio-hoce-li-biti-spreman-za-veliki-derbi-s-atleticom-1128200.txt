Kapetan hrvatske nogometne reprezentacije i vezni igrač Real Madrida Luka Modrić rekao je po povratku u Madrid da je spreman za veliki gradski derbi protiv Atletica u subotu te da se Mateo Kovačić osjeća dobro unatoč problemu sa zglobom. - Spreman sam za derbi - izjavio je Modrić u nedjelju nakon dolaska na madridski aerodrom Adolfo Suarez Barajas. Modrić je zbog ozljede lijevog koljena izbivao s terena pet tjedana prije no što je prije tjedan dana odigrao 30 minuta protiv Leganesa u Primeri da bi jučer odigrao drugo poluvrijeme za Hrvatsku protiv Islanda u 2:0 pobjedi u kvalifikacijskom dvoboju za odlazak na Svjetsko prvenstvo 2018. u Rusiji. Modrića i njegovog klupskog i reprezentativnog suigrača Matea Kovačića je izbornik Ante Čačić odlučio poštedjeti nastupa u prijateljskoj utakmici protiv Sjeverne Irske u utorak u Belfastu. Modrić je u poluvremenu utakmice protiv Islanda zamijenio upravo Kovačića koji još uvijek osjeća posljedice udarca u gležanj koji je dobio protiv Leganesa. Kraljevski klub je pozorno pratio vijesti oko Kovačićevog gležnja jer su mu već ozlijeđeni vezni igrači Toni Kroos i Casemiro, čije bi defenzivne zadatke trebao odraditi 22-godišnji Hrvat. - Mateo je dobro, sutra se vraća u Madrid - rekao je Modrić pred nekoliko okupljenih novinara. Atletico i Real Madrid igrat će u subotu prvenstvenu utakmicu na Vicente Calderonu što je njihov prvi okršaj nakon finala Lige prvaka u svibnju kada je na jedanaesterce pobijedio Real Madrid. Kraljevski klub je pozorno pratio vijesti oko Kovačićevog gležnja jer su mu već ozlijeđeni vezni igrači Toni Kroos i Casemiro, čije bi defenzivne zadatke trebao odraditi 22-godišnji Hrvat. >> Tjednik Max! i sport Večernjeg lista pratite i na Facebooku 