Georgi Terziev još nije odradio ni kompletan trening s Hajdukom, a već je dobio 'domaće ime' – Postirani su ga 'podomaćili' i prozvali Jure Terzić. Jutros je odradio tek dio treninga s ostatkom momčadi u Postirama, a dok su ostali igrači radili situacijske vježbe, on je nizao krugove oko terena Podježice i promatrao što se radi. Očito ga Carrillo neće koristiti u nedjelju protiv Splita. "Moje je da treniram, a kad i koliko će me trener koristiti, to je na njemu. Prošao sam kompletne pripreme, preskočio sam samo dva treninga zbog puta u Split. Čim trener procijeni da mogu, ja sam spreman priključiti se momčadi", kazao je Terzijev u svom prvom intervjuu hrvatskim medijima i otkrio kako je znao da ga Hajduk prati.  "Znao sam da su me gledali u utakmici protiv BATE Borisova, no nisam razgovarao s ljudima iz Hajduka, to je odradio moj menadžer, tako da ne znam za detalje. Meni je bilo važno da igram, zato sam tražio od kluba da me puste i izašli su mi ususret. Imam iskustvo igranja Lige prvaka, Europske lige, bio sam standardan i u reprezentaciji, imam dosta iskustva i sada želim pomoći Hajduku da izbori Europsku ligu, a sebi da se vratim u krug reprezentativaca." Terziev ima dobro poznaje i hrvatski nogomet. "Poznajem dobro trenera Dinama Peteva, koji mi je bio izbornik u reprezentaciji, on je jako kvalitetan trener, znam dobro i njegovu momčad, jer sam igrao protiv njih, Bezjaka s kojim sam igrao u Ludogorecu... Hrvatski nogomet je jako dobar, kako na klupskoj razini, tako i reprezentacija, imate jako puno poznatih igrača." Zna Terziev i za odnose u hrvatskom nogometu, tko su najveći rivali... "Gledao sam utakmice Dinama na pripremama u Turskoj, ima Petev kvalitetnu momčad na raspolaganju, a koliko sam vidio - nismo ni mi loši... Pogotovo kod kuće, pred našim navijačima. Gledao sam par domaćih utakmica Hajduka, atmosfera je bila doista fantastična i veselim se vidjeti kako to izgleda uživo." Cijeli razgovor pročitajte na portalu Goal.com. 