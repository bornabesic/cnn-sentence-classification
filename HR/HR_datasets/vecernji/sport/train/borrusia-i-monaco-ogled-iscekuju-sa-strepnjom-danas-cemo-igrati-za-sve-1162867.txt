U prvom susretu četvrtfinala nogometne Lige prvaka Monaco je na gostovanju pobijedio Borussiu Dortmund 3-2 načinivši veliki korak prema plasmanu u polufinale. Dvoboj Borussije i Monaca trebao se igrati u utorak, međutim zbog terorističkog napada na autobus s igračima njemačkog kluba pri dolasku na Westfalen stadion, dvoboj je prebačen na srijedu. Policija je bila na oprezu zbog mogućih novih napada, te je poduzela dodatne mjere osiguranja, a stadion je osiguravalo oko 4000 policajaca. Navijači su detaljno pregledavani prilikom ulaska na tribine. Igrači Borussije istrčali su na travnjak u majicama s imenom suigrača Marca Bartre, koji je ozlijeđen u sinoćnjem bombaškom napadu. Španjolac je danas operiran i uspješno se oporavlja, a uoči utakmice poslao je i poruku podrške svojim suigračima. Na njegovu, ali i žalost brojne vojske navijača njemačkog kluba, Monaco je slavio. Gosti su prvu priliku, i to najbolju moguću, imali u 17. minuti kada je Kylian Mbappe izborio kazneni udarac. Međutim, Fabinho je promašio cijeli gol. Ipak, samo dvije minute kasnije momčad iz Kneževine je povela i to nakon zaleđa. Lemar je ubacio s krila, a Mbappe zabio za 1-0. U 35. minuti gosti su stigli do drugog pogotka nakon katastrofalne reakcije domaćeg braniča Svena Bendera. Raggi je uputio centaršut s lijevog boka, a Bender se bacio i glavom zakucao loptu u vlastitu mrežu. Domaćin u prvom poluvremenu nije imao niti jednu ozbiljnu priliku, pa hrvatski vratar Danijel Subašić nije imao posla u prvih 45 minuta.  Na otvaranju drugog dijela Thomas Tuchel je uveo dva nova igrača. U igru su ušli Christian Pulišić i Nuri Sahin, a izašli su Bender i Schmelzer. Novi igrač su donijeli promjenu u igri domaćina i Borussija je zaigrala daleko aktivnije i konkretnije. Pritisak je urodio podom u 57. minuti kada je Dembele smanjio na 1-2. Domaćin je u idućih desetak minuta imao još dvije tri poluprilike. Kada se već činilo kako će izjednačiti, gosti su zabili treći pogodak, a strijelac je u 79. minutu ponovo bio Mbappe. Papastathopoulos je gotovo na centru izgubio loptu, Mbappe se sjurio prema golu zabivši svoj drugi gol na utakmicu. Pet minuta prije kraja utakmice Kagawa je vratio nadu Borussiji smanjivši na 2-3. Subašić je nije imao previše posla na vratima gostujućeg sastava, a kod golova nije mogao ništa. U posljednjim trenucima susreta zaradio je žuti karton zbog zadržavanja. Tijek utakmice pogledajte ovdje. Njemačkom sastavu je ovo osmi nastup u četvrtfinalu elitnog natjecanja 'Starog kontinenta', a u dosadašnjih sedam nastupa pet puta je prošao u polufinale. Monaco je peti put u četvrtfinalu, a do sada je dva puta prošao, a dva puta ispao.   Borussija je posljednji put stigla do polufinala 2013. godine kada je igrala i finale LP u kojem je izgubila od Bayerna, dok se Monaco zadnji put probio do polufinala 2004. kada je stigao i do finala i izgubio od Porta. Momčad iz Dortmunda na svom stadionu uoči ovog ogleda nije pobijeđena u 32 uzastopna nastupa, a u posljednjih 45 doživjela je tek jedan poraz i to protiv PAOK-a u Europskoj ligi u prosincu 2015. godine. Uzvratni susret je 19. travnja u Monacu. BORUSSIA DORTMUND - MONACO 2-3 DORTMUND. Stadion Signal Iduna Park - 82,000 gledatelja; Sudac: Daniele Orsato (Italija) Strijelci: 0-1 Mbappe (19), 0-2 Bender (35-ag), 1-2 Dembele (57), 1-3 Mbappe (79), 2-3 Kagawa (85) Žuti kartoni: Ginter, Papastathopoulos / Jemerson, Dirar, Fabinho, Subašić BORUSSIA: Burki - Ginter, Papastathopoulos, Bender (od 46. Sahin) - Piszczek, Kagawa, Weigl, Schmelzer (od 46. Pulišić) - Dembele, Aubameyang, Guerreiro MONACO: Subašić - Toure, Glik, Jemerson, Raggi - Silva (od 66. Dirar), Fabinho, Moutinho, Lemar - Falcao (Germain 85), Mbappe Dodajmo kako se jučerašnji napad dogodio u blizini Borussijina stadiona, a tužiteljstvo je kazalo da je eksplozivna naprava kojom je napadnut autobus dortmundske momčadi sadržavala dijelove metala. Prilikom napada ozlijeđen je Bartra kojem je pukla kost desne ruke zbog čega je operiran. Borussijin igrač za nekoliko dana bi mogao napustiti bolnicu. U ruci i ramenu su mu završili i komadići stakla koji su prilikom operacije uklonjeni. Njemačka policija privela je 25-godišnjaka koji se povezuje s napadom na autobus, a pojedinosti o njemu nisu objavljene. Istražitelji su na mjestu napada pronašli tri poruke jednaka sadržaja kojima odgovornost za napad preuzima islamistička skupina, ljutita zbog njemačkog sudjelovanja u operacijama protiv tzv. Islamske države u Iraku i Siriji.  - Danas nećemo igrati samo za sebe i naš klub, igrat ćemo za sve... Želimo pokazati da nas mržnja i teror ne mogu zaustaviti. Naravno da igramo i za Marca -  rekao je uoči utakmice direktor Borussije Hans-Joachim Watzke. Iz Monaca su tražili da se utakmica odgodi zbog jučerašnjih događaja. Razlog su bili šok i izmorenost igrača, ali na kraju je utakmica ipak odigrana.  >>Pismo kao prijetnja ili krivi trag? 'U ime Alaha sportaši i poznate osobe nalaze se na listi za odstrjel' >>Subašić: Na sigurnom smo, no osjećaj je grozan. Svi smo u šoku! >>Oglasio se i nogometaš Borussije koji je ozlijeđen u napadu u Dortmundu 