Pomalo neočekivano, neovisni disciplinski panel Svjetskog te-kvon-do saveza odustao je od postupka protiv najboljeg hrvatskog teškaša Vedrana Goleca. No, znamo li da je Goleca branio jedan od vodećih hrvatskih odvjetnika Toni Nobilo, to nas ne čudi. Nobilo se postavio vrlo profesionalno, stalno je inzistirao na pravima svojeg klijenta, a kada su ljudi iz WTF-a vidjeli s kim imaju posla, očito su povukli ručnu. Jer, ako su proguglali tko im je nasuprot, onda su mogli vidjeti da je to odvjetnik koji se znao nositi s Haaškim sudom pred kojim je od krivnje za ratni zločin oslobodio Tihomira Blaškića. Potom su mogli vidjeti da je oslobodio i Nikicu Jelavića od optužbi da je na čelu zločinačke organizacije... Vratili smo svoju nevinost Osim slučajeva u kojima je bio branitelj, WTF-ovci su mogli vidjeti da je Nobilo bio tužitelj protiv ustaškog ministra unutarnjih poslova Artukovića, protiv ratnog zločinca i kriminalca Željka Ražnatovića Arkana te protiv špijuna KOS-a u aferi Labrador... A vidjeti sve to, pametnome je dosta, posebice ako znaš da ti je slučaj tanak i da tuženikov odvjetnik sluti da si napravio pogreške u koracima. A kako je sve teklo, ispričao nam je sam Nobilo čija je prva reakcija bila ovakva: – Vratili smo svoju nevinost. U te-kvon-dou nikad nismo imali problema s dopingom, no u svijetu borbe protiv dopinga tako je da te najprije optuže pa da se ti onda pokušavaš braniti. Ovo je odlična vijest i za Goleca osobno i za reprezentaciju. Vedrana je vijest o navodno pozitivnom nalazu i suspenziji zatekla na pripremama reprezentacije pa je morao napustiti reprezentativni kamp. Premda se on nastavio pripremati individualno, ipak je oštećen postupanjem WTF-a i antidopinške komisije. Nadam se da će mu to sada biti samo stimulans. Proceduralne pogreške Prekaljeni odvjetnik iskoristio je dvije pogreške tužitelja. Jedna je da je B uzorak netko, očito nepažnjom, izbrisao, a drugi da Golecova količina sporne supstancije meldonija nije prelazila razinu koja je bila dopuštena za prva tri mjeseca 2016. Jer, kako je meldonij, koji je “proslavila” tenisačica Marija Šarapova, dospio na listu zabranjenih sredstava 1. siječnja 2016., svima pozitivnima moglo se dogoditi da im je u krvi trag meldonija ostao iz vremena kada on nije bio zabranjen. – Mi smo stalno inzistirali na vještačenju B uzorka, a kada smo doznali da su ga oni uništili, tu smo ostvarili prednost nakon koje nas više nisu mogli kazniti. Ispočetka su nas čak i blefirali i tražili od nas da odustanemo od traženja B uzorka, a učinili su to tako da su nam priopćili da je Golecu u uzorku mokraće pronađena velika koncentracija meldonija. No, mi smo i dalje inzistirali na saslušanju i ponudili termine kada možemo dati iskaz. I kada su vidjeli da smo spremni na borbu do krajnjih granica, onda su nam prestali odgovarati. Nakon što sam ih nazvao da ih pitam zašto mi ne odgovaraju, došao mi je e-mail u kojem su nam priopćili da je moguće da oni zatvore slučaj bez diskvalifikacije Goleca i prije dovršetka analize B uzorka. Nakon što smo mi nastavili inzistirati na analizi B uzorka, vidjeli su da nemaju kuda i da bi se na saslušanju kao organizacija mogli kompromitirati, odlučili su povući slučaj. Vidjeli su da nemaju posla samo sa sportašem, jer oni često u svemu ovome znaju biti dezorijentirani, pa su na kraju morali kapitulirati. Nobilo priznaje da dosad nije imao iskustava postupcima vezanim uz doping i da mu je ovo bio prvi takav slučaj. No, čini se da bi se ubuduće time mogao češće baviti. – Tko zna, da mi se Šarapova javila na vrijeme, možda je mogla bolje proći, a možda joj ne bih ni naplatio – našalio se Nobilo koji Golecu ni HTS-u ovo zastupanje nije naplatio: – Kao aktualni predsjednik Saveza, ovo sam radio dobrovoljno, a služio sam se profesionalnim metodama.