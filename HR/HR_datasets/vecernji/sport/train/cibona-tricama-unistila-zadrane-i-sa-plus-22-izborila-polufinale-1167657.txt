Košarkaši Cibone plasirali su se u polufinale doigravanja prvenstva Hrvatske, oni su u odlučujućoj trećoj utakmici četvrtfinala na svom terenu u KC "Dražen Petrović" uvjerljivo nadigrali Zadar sa 88-66 (28-15, 17-20, 19-15, 24-16). Cibona je sjajnim šutom za tricu, pogodila je pet od prvih šest pokušaja iza linije od 6.75 metara, već u prvoj četvrtini izgradila prednost od 28-9. Zadar je agresivnijom igrom u obrani u drugoj četvrtini uspio smanjiti na 30-27 četiri i pol minute prije poluvremena, ali potom su gostujući igrači zaredali s pogreškama u napadu dok je domaći sastav preko Šakića i Žorića ponovno pobjegao na dvoznamenkastu prednost. Posljednje dobro razdoblje igre Zadar je imao u prvom dijelu treće četvrtine kada  je serijom 9-0 smanjio na 50-44. No, tada je Cibona zaigrala vrlo kvalitetno u napadu i spriječila ulazak u neizvjesnost. U posljednjih 10 minuta Zadar se "raspao" dok je Cibona nastavila pogađati trice pa je četiri minute prije kraja bilo čak 27 poena razlike (81-54). Luka Žorić ubacio je 18, Marin Rozić 17, a Željko Šakić i Domagoj Bošnjak po 16 koševa za Cibonu, dok su Ivan Marinković sa 15 i Mislav Brzoja sa 12 poena predvodili Zadar.  Cibona će u polufinalu igrati protiv najbolje momčadi iz ligaškog dijela natjecanja, Šibenika koji je u četvrtfinalu svladao Zagreb sa 2-0 u pobjedama. Drugi polufinalni par čine Split, koji je u četvrtfinalu izbacio Vrijednosnice Osijek sa 2-1, te branitelj naslova Cedevita koja je sa 2-0 bila uspješnija od Jolly JBS-a. 