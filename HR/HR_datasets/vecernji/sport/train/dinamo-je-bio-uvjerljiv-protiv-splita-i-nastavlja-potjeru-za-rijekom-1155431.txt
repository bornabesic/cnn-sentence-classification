U 24. kolu Prve HNL u Maksimiru Dinamo je pobijedio Split sa 4:0. Strijelci za plave bili su Hodžić (12. i 61.), Sammir (35.) i Ćorić (70.). Gosti su utakmicu završili s igračem manje nakon što je u 86. minuti Pavlovski dobio drugi žuti, odnosno crveni karton. Prvi su zaprijetili gosti, a Pešićev pokušao otišao je kraj stative. S druge strane sjajnu je priliku ima Guilherme, ali njegov udarac brani vratar Kukić. U 12. minuti Dinamo vodi, a strijelac je bio Armin Hodžić. Reprezentativac BiH s 18 metara je pogodio gornji desni kut vrata Splita. Plavi su bili razigrani na početku dvoboja, a osim pokušaja Guilhermea, prilike su imali Antolić i Ćorić. U 24. minuti Sosa je prošao po lijevoj strani, te je sjajno pronašao Guilhermea. Brazilac je s pet metara promašio cijelu loptu. Dinamo je dominirao posljednjih 15-ak minuta prije odmora. Prvo je Perić pogodio gredu, a u 35. minuti nakon sjajne akcije Sammir je glavom zabio za 2:0. Odlično je nabacio Stojanović. Pet minuta prije kraja prvog poluvremena plavima nije priznat pogodak. Antolić je s desne strane pokušao proigrati Hodžića, a loptu je u vlastitu mrežu skrenuo Mikulić. Pomoćni sudac Đurak visoko je podigao zastavicu, jer je Hodžić bio u zaleđu. Sudac Pajač prihvatio odluku svog pomoćnika i nije priznao pogodak. Plavi su i u nastavku krenuli silovito. Pred gostujućim vratima redale su se akcije, ali udarci Ćorića i Hodžića ostali su samo na pokušajima. No, u 61. minuti mreža crvenih ponovno se zatresla. Sammir je lijepo odigrao za Hodžića koji u klizećem startu još jednom vara vratara Kukića za 3:0. Devet minuta kasnije već je bilo 4:0. Lijepa akcija plavih krenula je od Mora, koji je loptu odlično dao na lijevu stranu. Antolić je propustio loptu do Ćorića, koji trese mrežu Splitova vratara. U 76. minuti Dinamo je odigrao pravu akciju. Nakon sjajnog kombiniranja lopta je došla do Ćorića koji je gađao gornji prvi kut Kukićevih vrata, ali je lopta otišla preko vratnice. Dinamo nije smanjivao ritam, a blizu novog pogotka bili su u 84. minuti. Ćorić još je jednom opalio iz daljine, a njegov je udarac odsjeo u gredu. Četiri minute prije kraja utakmice Pavlovski je dobio drugi žuti, odnosno crveni karton. >>Za više sporta posjetite našu Facebook stranicu Večernji list - Sport. 