Tri kola prije kraja engleskog prvenstva West Ham još uvijek nije matematički osigurao prvoligaški spas. Prvu priliku za osvajanje bodova 'spasa' momčad Slavena Bilića imat će u petak kada će na Olimpijskom stadionu dočekati Tottenham. Međutim, Spursima su bodovi možda još i važniji. Pobjedom bi se približili vodećem Chelseaju na samo bod zaostatka. "Očekuje nas velika utakmica. Nama trebaju bodovi kako bi i matematički osigurali prvoligaški spas, dok Spursima trebaju bodovi u borbi za naslov prvaka. Međutim, bio bi to derbi i da nam bodovi nisu važni," kazao je Bilić. West Ham je spojio četiri utakmice bez poraza pri čemu je ostvario jednu pobjedu, dok je Tottenham nanizao devet pobjeda. "Četiri utakmice nismo izgubili, a na tri nismo primili pogodak. Naša forma je u usponu i zbog toga sam optimističan," dodao je Bilić. Hrvatski stručnjak je svjestan kako neće biti lako protiv zahuktalih Spursa. "Nemojte me pogrešno shvatiti, Chelsea zaslužuje prvo mjesto, ali Tottenham igra možda i najbolji nogomet u ligi. U dobroj su formi, ali moramo biti pozitivni," zaključio je Bilić. Tottenham se trenutačno nalazi na drugo mjestu ljestvice sa 77 bodova, četiri manje od Chelsea. West Ham drži 15. mjesto sa 39 bodova, sedam više od zone ispadanja. 