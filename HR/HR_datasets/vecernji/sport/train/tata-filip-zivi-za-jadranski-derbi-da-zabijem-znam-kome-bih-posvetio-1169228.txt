Ako su za cijelu momčad Rijeke ovi svibanjski dani velike završnice hrvatskog prvenstva posebni, što tek reći za 25-godišnjeg Filipa Bradarića, sjajnog veznjaka koji je postao tata u predvečerje sudbonosnog jadranskog derbija s Hajdukom u kojem je kao igrač ponikao. Filip je rođeni Splićanin, a mali Luka rodio se u Rijeci čime su spojeni Bradarićevi gradovi... – Pa moglo bi se tako reći. Razmišljali smo da supruga ode roditi u Split, ali odlučili smo se za Rijeku i ispalo je vrhunski. Porod je odlično prošao, žena je prezadovoljna. Dali smo mu ime Luka. Po našem najboljem nogometašu Modriću? – Ha-ha, nije! Ali ako bude upola dobar kao on, bit će super. Supruga je izabrala, htjela je to ime, a meni se svidjelo. Ljudi smo, nismo roboti Imat će stoga Bradarić poseban motiv u subotu kad počne novi spektakl na ponovo rasprodanoj Rujevici na koju stiže odlični Hajduk. Teško se sjetiti kad su splitski bili tako letjeli terenom kao u posljednjih pet kola u kojima su nanizali pet pobjeda. – Da, pet pobjeda puno govori o formi i to sigurno nije slučajno. U svakoj od tih pet pobjeda Hajduk je pokazao odličnu igru. Vrhunski je momčad pripremljena, vidi se ruka trenera Carrilla. Na terenu odlično stoje, znaju se braniti, a što reći o igri prema naprijed kad u jednom poluvremenu zabiješ pet golova! Iako imaju puno dobrih pojedinaca, najjači su kolektivno, a puni su samopouzdanja. Čeka nas teška utakmica, ali na našoj Rujevici mi smo favoriti protiv koga god da igramo! Erceg, Bašić, Vlašić od domaćih, pa Futacs i ostali internacionalci... Ne znaš otkud prijeti opasnost, a puno golova stiže od igrača s klupe, u nastavku utakmica... – Istina, tko uđe, zabije. To pokazuje da u momčadi nema nezadovoljnih. Od suigrača koje je napustio 2015. kad je Poljud zamijenio Rujevicom tu su još Dante, Vlašić... – Nižić, Juranović, Bašić... Dosta su svi od tada napredovali i to mi je izuzetno drago. Sa svima se čujem, ali ne svakodnevno jer je to teško kad si razdvojen. S Vlašićem se jako dugo znam i baš smo dobri prijatelji. Na Rujevici imate malu splitsku koloniju? – Da, tu su i Elez i Andrijašević. Ja sam s područja između Firula i Blatina, Franko iz Solina, Elez mislim da je s Brda. Je li moguće bar malo ne navijati za Hajduk kad si rođeni Splićanin, bez obzira na to kamo te put u karijeri odvede? – Uvijek mi je drago kad vidim da im dobro ide, pa petnaest sam godina proveo u Poljudu. Ljubav je ostala, ali ja se borim za moj klub, grad, mislim na svoju karijeru. Rijeka u posljednjih petnaestak godina nije bila toliko u žiži javnosti kao ovog proljeća, a naročito otkako se približila naslovu prvaka. Koliko vas je uoči Lokomotive omelo u koncentraciji stvoreno ozračje da ste već prvaci? – Pričali smo puno o tome. Mi smo znali da nije ništa gotovo, ali svi ti napisi i priče te pritisak na koji nismo bili navikli, jer ipak je Dinamo jedanaest godina zaredom prvak, ipak su nas poremetili. Ljudi smo, nismo roboti i dogodio se taj poraz od lokosa. Maksimalno smo podbacili. Ali nećemo dopustiti da ta jedna utakmica pokvari cijelu sezonu. Jesu li spekulacije o odlasku trenera Keka i rasipanju momčadi nakon završetka sezone poremetile mir u svlačionici? – Već sljedeći dan nakon poraza od Lokomotive složili smo se da se moramo opet spojiti kao momčad, vratiti sve što nas je krasilo. Trener Kek jasno nam je rekao da ne razmišljamo o tim glupostima i da ovih dvadeset dana koji nam slijede odradimo maksimalno. Pobjeda bi bila lijep poklon Armadi za trideseti rođendan... – Svaka je utakmica na Rujevici zbog njih posebna, puno znače. Nadamo se pobjedi, prije svega zbog nas samih, a onda i zbog njih, Armadina rođendana. Nikad nadigrani Bradarić i Mišić kao Xavi i Busquets iz velikih Barcinih dana ove sezone tako drže sredinu da Rijeka nijednom nije nadigrana. Je li protiv lokosa nedostajalo da se i vi uključite kojim udarcem? – Slažem se, trebali smo više ući u završnicu. Ali mi smo posložena momčad, cijele nam je sezone bilo bitno da ne gubimo poziciju i mislim da smo zato i dominirali. Podredili smo se momčadi, a imamo odlične suigrače u napadu. Možda je to u zadnjih par utakmica zakazalo, ali vidjet ćete što će biti protiv Hajduka. Puno smo radili u pripremi te utakmice. Kad biste vi zabili... – Da, znam kome bih posvetio. Ali najlakše je pričati, a onda na terenu ništa. Na meni je da budem ponizan, a na nama da pokažemo zašto smo najbolji – zaključuje Bradarić. 