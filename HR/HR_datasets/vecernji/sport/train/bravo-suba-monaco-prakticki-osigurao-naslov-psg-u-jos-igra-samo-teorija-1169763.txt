Nogometaši Monaca praktički su osigurali naslov prvaka Francuske za ovu sezonu zahvaljujući 4-0 (2-0) pobjedi protiv Lillea na svom terenu u susretu pretposljednjeg, 37. kola. Do nova tri boda Monaco je stigao golovima Falcaa (6, 69), Silve (45) i Alonsa (89-ag). Hrvatski reprezentativni vratar Danijel Subašić branio je čitavu utakmicu za Monaco koji je zadržao tri boda prednosti u odnosu na drugi Paris SG uz osjetno bolju razliku pogodaka i utakmicu manje, pa Parižanima preostaje još samo teoretska mogućnost u obranu naslova. Monaco, naime, ima 17 golova bolju razliku pogodaka i naslov neće osvojiti samo ako s velikom razlikom izgubi oba preostala susreta, u srijedu na svom terenu od Saint-Etiennea i sljedeće subote u gostima kod Rennesa, a usto i Paris SG mora u subotu svladati Caen na svom terenu također s velikom razlikom pogodaka. Monaco je dosada sedam puta bio prvak Francuske, a posljednji je naslov osvojio 2000. godine. Prvu priliku da i teoretski osigura naslov Monaco će imati u srijedu kada će u odgođenoj utakmici ugostiti Saint-Etienne i za naslov mu je dovoljan jedan bod. Parižani su zadržali kakvu-takvu nadu 5-0 (2-0) pobjedom na gostovanju kod Saint-Etiennea. Strijelci su bili Cavani (2, 72), Lucas (38, 78) i Draxler (90). Zanimljivo je bilo u borbi za ostanak gdje je Dijon na svom terenu svladao izravnog konkurenta Nancy sa 2-0 (0-0) i tako ga praktički izbacio iz lige. Dijon je skočio na 16. mjesto sa 36 bodova, dok je Nancy posljednji sa 32. I Bastia je kao domaćin sa 2-0 (0-0) svladala izravnog konkurenta za ostanak Lorient, no korzikanski je sastav i dalje u zoni ispadanja, pretposljednji, 19. sa 34 boda, jednim manje od 18. Lorienta koji drži mjesto koje vodi u kvalifikacije za ostanak u prvoj ligi. Ivan Santini odigrao je čitavu utakmicu za Caen koji je neočekivano na svom terenu izgubio od Rennesa sa 0-1 (0-0) i tako propustio osigurati ostanak. Caen je ostao na 36 bodova i drži 17. mjesto. U posljednjem kolu o tome koji će se sastavi spasiti, koji će u kvalifikacije, a koji ispasti odlučivat će utakmice Marseille - Bastia, Lorient - Bordeaux, Toulouse - Dijon, Nancy - Saint-Etienne i Paris SG - Caen.  