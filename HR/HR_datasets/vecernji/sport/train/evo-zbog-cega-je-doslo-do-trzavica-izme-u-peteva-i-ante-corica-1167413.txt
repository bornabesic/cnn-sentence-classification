U sastavu Dinama na utakmici s Cibalijom nismo vidjeli dvojicu znalaca plavih, iskusnog Sammira koji nije bio ni u zapisniku i mlađahnog Antu Ćorića koji je ostao na klupi za pričuve. Ivajlo Petev, trener plavih, najavio je da će nadalje igrati samo spremni, željni, borbeni. Prema svemu sudeći, ni danas u Zaprešiću, gdje Dinamo igra s Interom (igra se danas jer tijekom vikenda stadion služi EP-u igrača do 17 godina) neće biti dvojice spomenutih igrača. Sammira nema zbog ozljede, ovaj put nije riječ o “farbanju” javnosti, doista ima problema s leđima, ozlijedio se još u Koprivnici. A po viđenom u igri protiv Vinkovčana, uopće nije falio. S Antom Ćorićem priča je drukčija, on je zdrav, barem fizički, ali izgleda da još nije uvjerio Peteva da zaslužuje mjesto u udarnoj postavi. “Projekt kluba”, što je dečko zasluženo bio, polako postaje problem. Njegove mogućnosti i znanje nikad nisu bili sporni, ali ostao je na razini na kojoj je bio i prije otprilike dvije godine, od tada nije napredovao. I sad manje igra, a to je problem ako ga se želi skupo prodati ovog ljeta. Ćorić se nije predao, dodatno radi s privatnim trenerom, ali to se, izgleda, Petevu nije svidjelo. – Ne, ja mu nisam zabranio dodatne treninge, ali moram znati sve što netko radi. Pa ne mogu se neke vježbe raditi prije utakmice – kazao je Petev i objasnio kakav je odnos s Ćorićem: – Puno sam mu pomogao, ni s jednim igračem nisam toliko razgovarao, valjda 15 puta. Cijenim ga, svi bismo željeli da Ante igra onako kako svi to želimo – kazao je trener Dinama. Dakle, Ćorić zasad ne igra kao što bi to trener želio i morat će nešto promijeniti. Doduše, Ćorić je dijelom i žrtva jer je često bio na poziciji u kojoj se ne osjeća baš najbolje, njegovu prirodnu poziciju zauzeo je Sammir. No, to su sve poslovi koji su u domeni trenera i igrača, trener im treba pronaći prave pozicije, a igrači, bez obzira na to na kojoj se poziciji nađu, na toj poziciji trebaju dati sve od sebe. Primjer bi im mogao biti Mario Šitum, on valjda još samo nije branio. Da nema Zagorca, možda bi danas dobio i tu ulogu jer je Livaković ozlijeđen. Šitum će opet zacijelo biti lijevi bek jer su ozlijeđeni i Pivarić i Sosa a Matela i Schildenfelda nema. Dobre su vijesti za Peteva da bi Sigali danas čak mogao zaigrati, da je Henriquez počeo trenirati, Benković trčati. Od danas možda počinje i selekcija, borba igrača za startne pozicije u sljedećoj sezoni. Ova se ionako čini propalom, naslov prvaka je (pre)daleko, ostaje samo mala utjeha – finale Hrvatskoga kupa. PAROVI 32. KOLA: Inter - Dinamo18 sati Hajduk - Osijeksubota .17 Lokomotiva - Rijekasubota, 19 Slaven Belupo - Istra 1961 nedjelja, 17 Cibali - Split nedjelja, 19 