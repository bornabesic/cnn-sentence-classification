Izbornik hrvatske košarkaške reprezentacije Aleksandar Petrović u srijedu je predstavio plan priprema za ovogodišnji Eurobasket, koji se održava od 31. kolovoza do 17. rujna. Na pripremama će sudjelovati 16 igrača, a njih 12 će putovati na EP. Pripreme počinju 20. srpnja u Svetom Martinu i odvijat će se u dva ciklusa. Reprezentacija će sudjelovati na tri pripremna turnira i na njima će igrati protiv Francuske, Litve, Slovenije i Ukrajine.   - Po četvrti puta sam na najdražoj trenerskoj klupi. Neću reći da je cilj medalja, ali želim da budemo pravi, besprijekorni u igri i ponašanju, i onda možemo daleko dogurati -  kazao je Petrović na konferenciji za novinare. Izbornik je naglasio tri prioriteta, da se zadrži kemija i atmosfera u momčadi koja je stvorena proteklog ljeta, da se zna hijerarhija u ekipi, odnosno da postoje dva lidera, Bojan Bogdanović i Dario Šarić, te da igramo dobru obranu. - U nokaut fazi teško ćete zabiti 15 trica, ali dobra obrana vas može odvesti do pobjede - dodao je Petrović. Domaćini Eurobasketa su Finska, Izrael, Rumunjska i Turska.  Na EP sudjeluju 24 reprezentacije, koje su podijeljene u četiri skupine. Po četiri najbolje ekipe iz svake skupine izborit će osminu finala, a nokaut faza održat će se u Istanbulu.  Hrvatska će u prvom krugu igrati u rumunjskom Cluju, a sa nama u skupini C su Češka, Španjolska, Crna Gora, Rumunjska i Mađarska.  Na početku nas čekaju dva lakša protivnika, Mađarska (1. rujna) i Rumunjska (2. rujna), a potom ćemo igrati sa Crnom Gorom (4. rujna), Španjolskom (5. rujna), te Češkom (7. rujna).    Hrvatska se u osmini finala križa sa skupinom D u kojoj se nalaze Rusija, Srbija, Latvija, Turska, Belgija i Velika Britanija. 