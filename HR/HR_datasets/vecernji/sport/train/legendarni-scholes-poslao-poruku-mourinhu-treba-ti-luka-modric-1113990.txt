Manchester United sinoć je poražen u utakmici Europske lige od Feyenoorda (0:1), a Paul Pogba, najskuplji nogometaš u povijesti, odigrao je još jedan loš susret. To je komentirao legendarni igrač crvenih vragova Paul Scholes. – Volio bih da sam mogao vidjeti Michaela Carricka protiv Feyenoorda večeras. Pogba je u Juventusu pokazao da treba uz sebe veznjaka koji kontrolira igru. Mislim da je Michael pokazao tu sposobnost. Schneiderlin se, pak, više fokusira na defenzivu nego na razigravanje momčadi, a Pogba na to nije navikao jer je uz sebe u Juventusu imao Pirla, jednog od najboljih razigravača svijeta, kazao je Scholes pa dodao: – Sada mu treba netko poput Pirla, igrača koji će ga pokriti i koji će kontrolirati cijelu igru. Iako je Mourinho zadovoljan igračima koje je doveo, uvjeren sam da bi u zimskom roku morao ponovno kupovati, a bilo bi dobro da dovede Luku Modrića iz Reala. Ili Tonija Kroosa. Takav tip igrača treba Unitedu – zaključio je Scholes. Dodajmo da je prije nekoliko dana i bivši engleski reprezentativac Jermaine Jenas u razgovoru s engleskim medijima govorio o tome kako je Mourinhu potreban Modrić te da bi bilo bolje da je umjesto Pogbe doveo hrvatskog reprezentativca. 