Sedam hrvatskih rukometaša igrat će na završnom turniru rukometne Lige prvaka koji će se održati u Kölnu 3. i 4. lipnja. Nakon što su rukometaši mađarskog Vezsprema u uzvratu pobijedili Montpellier (30:25), znamo sva četiri sudionika – Barcelona, Vardar, PSG i Veszprem. Od hrvatskih rukometaša u Kölnu će nastupiti Mirko Alilović, Renato Sulić, Marko Kopljar (svi Veszprem), Igor Karačić, Luka Cindrić, Ivan Čupić (svi Vardar) i Luka Stepančić (PSG). Naših nema jedino u Barceloni. Najviše igrača na Final Fouru imali smo prošle godine kada su igrala devetorica. Ne treba zaboraviti ni Zvonimira Serdarušića, trenera PSG-a. On će biti tek prvi hrvatski trener koji će voditi jednu momčad na završnom Final Fouru koji se igra od 2010. Inače, Serdarušić je već osvojio Ligu prvaka, s Kielom 2007. Mađarski Veszprem i francuski Paris Saint Germain su prvi polufinalni par, a Vardar i Barcelona drugi, odlučio je ždrijeb Europske rukometne federacije danas u Kölnu. Barcelona je rekorder po broju nastupa na Final Fouru. Ovo će joj biti šesti nastup. Veszprem će u Kölnu biti četvrti put, a PSG drugi put zaredom, dok je Vardar prvi put na završnom turniru. – Ovo je povijesni uspjeh kluba, za to smo radili i pripremali se cijelu sezonu. Svi smo u odličnoj formi. Bez obzira na to što smo prvi put na Final Fouru, mislim da ćemo svima biti vrlo neugodan protivnik – rekao je Luka Cindrić koji je u dvije utakmice četvrtfinala protiv Flensburga bio najbolji igrač makedonskog prvaka. Stepančić je jučer s hrvatskom reprezentacijom došao u Poreč na sedmodnevne pripreme. Nastup za Hrvatsku privilegij – Prije svega moram reći da mi je vrlo drago što sam u reprezentaciji i igram za nju. Svi ti dečki su mi prijatelji, a neki su mi bili ili jesu i klupski suigrači. Imamo i nekoliko novih momaka i svi jedva čekamo da počnemo zajedno trenirati. Dolazak u reprezentaciju uvijek je poseban događaj jer ste stigli kući i za reprezentaciju uvijek igrate s ljubavlju. Bitno je da imamo dosta vremena do početka Europskog prvenstva i moramo na taj put krenuti bez pritiska. Imamo vremena da se što bolje uigramo kako bismo postigli što bolji rezultat pred domaćim navijačima – istaknuo je Cindrić. Izbornik Lino Červar jučer je u dvorani hotela “Parentium” odražao prvi trening. Vratio se na čelo hrvatske rukometne reprezentacije nakon sedam godina. U reprezentaciju se vratio i Marko Kopljar (propustio je nastup na Svjetskom prvenstvu u Francuskoj). Kao i Cindrić, i on će put Kölna. Velika konkurencija – Moram reći da nisam povratnik u reprezentaciju jer smatram da nisam ni otišao. Zbog situacije s koljenom morao sam, nažalost, izostati sa SP-a, ali mislim da je i za mene i za reprezentaciju dobro što sam propustio jedno prvenstvo i što sada spreman mogu nastaviti. Veselim se što sam ponovno dio reprezentacije i što ćemo svi ponovo raditi zajedno na treninzima. Na ovom prvom okupljanju imamo nešto veći izbor igrača, ali to je dobro. Na ovim prvim pripremama najprije ćemo se dobro igrački upoznati, kao i na drugim pripremama uoči ljeta, a pravi rad počet će na jesen, od listopada. Uspio sam se odmoriti i sad sam još motiviraniji. Nedostaju mi jače utakmice i dat ću sve od sebe da do kraja sezone pomognem klubu na završnom turniru u Kölnu – rekao je Kopljar. 