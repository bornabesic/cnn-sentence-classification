Rukometaši Hrvatske upisali su i treću pobjedu u skupini na Svjetskom prvenstvu u Francuskoj, u ponedjeljak su bili bolji od Bjelorusa – 31:25. Sada je sasvim jasno da ćemo se s Njemačkom u petak boriti za prvo mjesto koje donosi odlazak u nokaut fazu u bliži Pariz.  Drugo mjesto znači put u 900 kilometara udaljeni Montpellier. Dva kola prije kraja jasno je i to da ćemo u osmini finala igrati s trećim ili četvrtim iz skupine D, a to su sigurno Egipat i Katar, naravno, ako neće u toj skupini biti nekih iznenađenja. – Rezultat od šest pogodaka sugerira nekakvu laganu pobjedu, a nije bilo tako. U 47. minuti vodili smo tek s pogotkom razlike. Onda je ušao naš kapetan Duvnjak i sve sâm riješio. Jasno, uz velik doprinos obrane i vratara Stevanovića. Eto, ispada da imamo tri pobjede, a nismo ni približno odigrali svoju najbolju utakmicu. Ima vremena – rekao je Luka Stepančić. Junak prvog poluvremena bio je Luka Cindrić. Postigao je osam od naših 18 pogodaka. Čestitamo! – Hvala, hvala. Uh, teška utakmica. U prvom poluvremenu dosta toga rješavali smo igrom jedan na jedan, pogotovo ja. Ali, takav je bio dogovor. Kao što je bio dogovor da čuvamo njihova kružnog napadača, a to nam baš nije uspijevalo. Ali, odličan je taj pivot. Svaka mu čast kako je odigrao – istaknuo je Cindrić koji je proglašen za najboljeg igrača utakmice i dobio na dar Adidasov sat. – Dobio sam ženski sat, ha ha – našalio se Cindrić. Izbornik Željko Babić ostavio je Duvnjaka da se odmara prvo poluvrijeme, ali... – Plan je bio da Duvnjak uopće ne igra. Igra sa sedmim igračem u napadu i Duvnjakovi pogoci usmjerili su utakmicu na našu stranu. Slijedi nam dan odmora, a onda Čile. Bez obzira na to što je Čile izgubio s 21 pogotkom razlike od Njemačke, nećemo ih nikako podcijeniti – rekao je izbornik Babić. 