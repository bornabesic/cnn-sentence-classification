Rukometaši Hrvatske izborili su polufinale Svjetskog rukometnog prvenstva. Od 2003. do danas to nam je ukupno sedmi put da smo se plasirali među četiri najbolje reprezentacije svijeta. No, ovoga puta to smo napravili u trenutku kada smo najmanje očekivali. Čekali smo tu najbolju utakmicu na ovom turniru i ona se dogodila baš sinoć u četvrtfinalu. Ključ je bila igra u obrani Pobijedili smo Španjolsku sa 30:29, kući smo poslali još jednog favorita za medalju. I što sad reći? U polufinalu nema olimpijskog prvaka Danske, europskog prvaka Njemačke, svjetskog doprvaka Katra, nema ni Španjolske, srebrne sa zadnjeg EP-a. Ali ima Hrvatske, Slovenije, Norveške i Francuske. - Osjećam se jako sretno. I zadovoljno. Sretan sam zbog svih ljudi u Hrvatskoj koji se sad vesele. Sretan sam zbog majki koji su rodili ove sjajne dečke, sretan zbog ljudi koji su se borili u Domovinskom ratu – prvo je što je rekao Željko Babić, izbornik Hrvatske. Naš izbornik sjajno je vodio utakmicu. Promijenio je na vrijeme Mandalinića koji je krenuo u utakmicu sa šutom 0/3, promijenio je na vrijeme Duvnjaka kad mu je krenulo loše u napadu i ubacio Cindrića. Na vrijeme je mijenjao vratara jer je Pešić imao samo jednu obranu do 12 šuteva. Odlično je reagirao kada su nas Španjolci sustigli jer je u napadu počeo igrati sedam na šest, što nam je donijelo nekoliko laganih pogodaka. - Ključ ove pobjede je bila igra u obrani. Bez obzira na to što smo primili 29 pogodaka obrana je bila sjajna. Zatvorili smo crtu pa se Aguinagalde nije previše naigrao. Uh, znao sam da je četvrtfinalna utakmica teška. Odmah sam se sjetio one četvrtfinalne utakmice u Riju i poraza od Poljske. Velika je ovo pobjeda naše mlade momčadi. Rekao sam da ćemo igrati u Bercyju i održao sam obećanje – rekao je Babić. U prvom poluvremenu imali ste nevjerojatno raspoloženog Mamića. Postigao je osam pogodaka i bio je nerješiva enigma za španjolsku obranu. - Ne znam što bi rekao, sve što želite pitati, pitajte njega – istaknuo je izbornik. Da li je bilo nervoze prije utakmice, da li ste razgovarali s pojedinim igračima? - Ne da nisam razgovarao, nego ih nisam ni vidio. S igračima gotovo ne razgovaram, samo na treningu ili kad gledamo video – istaknuo je Babić. Da li Vas barem slušaju? - A, to morate pitati njih. Što vam je prolazilo kroz glavu u posljednjim trenucima utakmice? - Znam da mi je za vrijeme utakmice prolazilo kroz glavu da se zahvalim majkama ovih mladih i nešto starijih igrača i da se zahvalim svim našim braniteljima – ponovio je izbornik. U polufinalu nas čeka Norveška, reprezentacija koju ste kao izbornik pobijedili u susretu za treće mjesto na Europskom prvenstvu u Poljskoj prošle godine, ali i u kvalifikacijama za odlazak na Olimpijske igre u Rio. - Ne znam što bi rekao jer ne znam u kojem ćemo sastavu igrati. Luka Šebetić je sigurno završio svoj nastup na ovom Svjetskom prvenstvu. Treba sad vidjeti u kakvom će stanju biti Luka Stepančić. Duvnjak je posebna priča, Trebat će nam sva moguća liječnička pomoć da ga osposobimo, trebat će nam svi mogući aparati za oporavak, injekcije... Norveška je izuzetno trkačka momčad. Trče svih 60 minuta. Sigurno su puni samopouzdanja, žele igrati u finalu. Ali želimo igrati i mi. A mi imamo veliko srce – rekao je Babić. Na upit da prokomentira ostale sudionike polufinala, izbornik se digao i rekao: ‘ Mrvec, Bog ti dao zdravlje...’ I otišao... Dobro, baš mi i treba zdravlja jer se baš nekako bolesno osjećam. Nisam mu stigao reći da i njemu želim puno zdravlja ali i puno ovako dobro vođenih utakmica. Doduše, nakon ove utakmice nije rekao da je ovo naš maksimum kao što je govorio da je to bio protiv Njemačke i Egipta. Jer, da smo igrali maksimalno kao na te dvije prethodne utakmice onda bi se sad pakirali za doma, a ne za Pariz. Sretni Mamić Marko Mamić bio je istinski junak utakmice. - Da li je ovo moja utakmica karijere? Mislim da nije. Imam tek 22 godine, valjda će biti i boljih utakmica od ove - kaže Marko. Da li ste do sada u jednoj utakmici postigli osam pogodaka za jedno poluvrijeme? - Ne znam. Vjerujem da jesam dok sam igrao za Moslavinu. Kako se osjećate? - Sretno. Dugo smo čekali dobar vanjski šut na ovom turniru, pogotovo ja. Španjolska je bila idealna reprezentacija za šuteve s vanjskih pozicija i to smo jako dobro iskoristili – rekao je Mamić. Što Vam je rekao izbornik kada ste ulazili u igru? - Ništa, rekao mi je da igram samo hrabro i da se ničega ne bojim – istaknuo je Mamić Željko Babić u godinu dana kao izbornik ostvario je dva plasmana u polufinale. Na Europskom prvenstvu bio je treći. U redu, kiks su bile Olimpijske igre. Plasmanom među četiri najbolje svjetske reprezentacije Babić si je kupio kartu da ostane na klupi Hrvatske i za sljedeće veliko natjecanje. Europsko prvenstvo kojem će Hrvatska biti domaćin. I to bez obzira hoće li osvojiti medalju ili biti četvrti. A mnogi ljubitelji rukometa sanjaju da se ponovi finale iz 2009, godine. Hrvatska – Francuska. Samo bilo bi lijepo kada bi ovoga puta mi pobijedili na njihovom parketu kao što su oni nas pobijedili prije osam godina. 