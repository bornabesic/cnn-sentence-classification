Hrvatski tenisač Borna Ćorić (20) pobjednik je turnira u Marakešu nakon što je u finalu pobijedio Nijemca Philippa Kohlschreibera 5-7, 7-6 (3), 7-5 osvojivši prvi ATP naslov u karijeri. - Ovo je bio moj najveći preokret u nekom meču. Nikada u karijeri nisam spasio pet meč lopti, posebice ne u tako važnom meču - kazao je Ćorić. Mladi Zagrepčanin je i prošle godine stigao do finala Grand Prix Hassan II, no tada je poražen od Argentinca Federica Delbonisa. Finale je igrao i Chennaiju prošle godine kada ga je pobijedio Švicarac Stan Wawrinka, no sada je ipak stigao do prvog naslova u karijeri. - U ključnim trenucima sam dobro servirao, to je bio presudno. Sjajan je osjećaj osvojiti ovaj turnir. Nisam znao što mogu očekivati kada sam došao u Marakeš. Nisam bio u najboljoj formi, međutim dobro sam trenirao posljednjih mjeseci, a sada se sve isplatilo - dodao je Borna. Kohlschreiber je bio utučen. - Bio je to jedan od onih dana kada imaš mnogo prilika, ali ih ne iskoristiš. Bila je ovo velika drama, a nažalost loše je završilo po mene. Teško je izgubiti finale u kojem imaš toliko prilika, čak pet meč lopti. Cijeli tjedan sam igrao dobro i radujem se nastavku sezone na zemlji - kazao je Kohlschreiber kojem je to bio 16. nastup u finalu i deveti poraz. Bio je to i njihov treći međusobni dvoboj, a Nijemac je slavio u oba prethodna dvoboja odigrana prošle godine na turnirima u Dubaiju i Monte Carlu. >> Sjajni Borna Ćorić osvojio prvi turnir u karijeri nakon što je spasio pet meč-lopti! 