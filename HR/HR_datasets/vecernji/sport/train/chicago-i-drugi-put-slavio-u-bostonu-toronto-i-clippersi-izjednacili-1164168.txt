Košarkaši Chicaga su kao gosti svladali Boston sa 111-97 i u drugoj utakmici njihove serije prvog kruga NBA doigravanja, koja je odigrana u noći s utorka na srijedu te imaju priliku u dvije utakmice na svom terenu napraviti veliko iznenađenje i izbaciti prvoplasiranu momčad Istočne konferencije.   Šestoricu strijelaca Chicaga sa dvoznamenkastim učinkom predvodili su Jimmy Butler i Dwyane Wade sa po 22 koša svaki, a Rajon Rondo je bio na granici 'triple-doublea' sa 11 koševa, 14 asistencija i devet skokova. Najbolji kod Bostona bili su Isaiah Thomas sa 20 koševa i Jae Crowder sa 16. Serija sada seli u Chicago za sljedeće dvije utakmice u kojima Bullsi mogu osigurati prolaz u drugi krug pred svojim navijačima. Treća utakmica je na rasporedu u noći s petka na subotu (1 sat iza ponoći) po srednjoeuropskom vremenu. Toronto i LA Clippersi nisu dopustili nešto slično svojim suparnicima u prvom krugu te su nakon uvodnih poraza na domaćem parketu u drugim utakmicama ostvarili pobjede. Toronto je svladao Milwaukee sa 106-100 ponajviše zahvaljujući Kyleu Lowryju koji je ubacio 22 poena i ključne koš u završnici za 104-100. DeMar DeRozan je sa 23 koša bio najbolji strijelac Raptorsa. Buckse je ponovno predvodio Grk Giannis Antetokounmpo sa 24 koša, 15 skokova i sedam asistencija, a Khris Middleton je ubacio 20 poena. Treća utakmica serije, a prva u Milwaukeeju, na rasporedu je u noći sa četvrtka na petak (2 sata iz ponoći). Utah nije uspjela ponoviti partiju iz prve utakmice u Staples Centeru pa su domaći LA Clippersi slavili sa 99-91 i izjednačili na 1-1 u dvoboju u kojem gosti nijednom nisu vodili. Blake Griffin je bio najbolji strijelac Clippersa sa 24 koša, Chris Paul je ubacio 21 poen uz 10 asistencija, a DeAndre Jordan je imao 18 koševa i 15 skokova. Gordon Hayward je sa 20 koševa bio najbolji strijelac Jazza. Treća utakmica serije bit će odigrana u Salt Lake Cityju u noći s petka na subotu (4 sata iza ponoći).  NBA doigravanje - rezultati ISTOČNA KONFERENCIJA Boston (1) - Chicago (8) 97-111 (Chicago vodi u seriji sa 2-0) Toronto (3) - Milwaukee (6) 106-100 (rezultat u seriji izjednačen na 1-1) ZAPADNA KONFERENCIJA LA Clippers (4) - Utah Jazz (5) 99-91 (rezultat u seriji izjednačen na 1-1) 