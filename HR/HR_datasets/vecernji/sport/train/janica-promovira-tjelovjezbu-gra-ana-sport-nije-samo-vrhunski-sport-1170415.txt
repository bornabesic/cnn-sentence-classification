Zajedno s dvoje promotora akcije, aktivnim veslačem Damirom Martinom i umirovljenom rukometašicom Maidom Arslanagić, te uz uglednog kondicijskog trenera Peru Kuterovca, državna tajnica za sport Janica Kostelić promovirala je Europski tjedan sporta koji će se ove godine održati od 23. do 30. rujna. A središnje događanje u Zagrebu, u tom tjednu, održavat će se upravo na Jarunu gdje je Janica ovom prigodom kazala sljedeće: - Svi mi u sebi imamo potencijal za bavljenje tjelesnom aktivnošću, neovisno o dobi, tjelesnoj spremi ili invaliditetu, a potrebno je samo odabrati vrstu treninga koja nam najbolje odgovara. Želja nam je potaknuti ljude i osvijestiti ih da sport nije samo vrhunski sport, već da je to i kretanje i da bi se njime trebali baviti radi vlastita zdravlja. Nadamo se da ćemo kroz ovaj projekt ljudima otvoriti vrata sporta, a ne samo fitness centara koji će taj tjedan biti otvoreni za sve građane. Želim potaknuti ljude da se aktiviraju, da što veći broj njih redovito vježba, jer na taj način preveniramo bolesti, jačamo samopouzdanje i živimo zdravije, a time i sretnije. I doista, osmosatno sjedenje na poslu, jako loše djeluje na lokomotorni sustav, odnosno na kukove, donji dio leđa i kralježnicu i zato bi bilo poželjno da se svaki dan građani svaki dan na poslu naprave nešto od tjelesnih aktivnosti. Pa makar to bila bila i 10-minutna šetnja oko zgrade u kojoj radite ili u obližnjem parku. Osim Damira i Maide, ambasadori ovog projekta jesu i košarkašica Antonija Sandrić (djevojački Mišura), NBA košarkaš Dario Šarić te paraolimpijska pobjednica u stolnom tenisu Sandra Paović. - Mi olimpijci, kao vrh piramide, trebali bismo biti poticaj ljudima da se bave rekreacijom jer, kako kaže izreka, "ako nemaš vremena za zdravlje, morat ćeš odvojiti vrijeme za bolest". Mislim da su ovakve inicijative jako važna za promicanje važnosti sporta i njegovog utjecaja na zdravlje pa sam zbog toga i prihvatio ulogu ambasadora jednog ovakvog projekta - kazao je srebrni veslački olimpijac iz Rija Damir Martin. A da ne bi sve ostalo samo na deklarativnom pozivu građanstvu, državna tajnica nam je otkrila da se ona rekreira lakšom jutarnjom tjelovježbom prije posla, ali i trčanjem, vježbanjem u teretani, a za proljetnih i ljetnih mjeseci i rolanjem.