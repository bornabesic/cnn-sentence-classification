Hrvatski nogometni savez jučer je potvrdio još jednu prijateljsku utakmicu, kockasti će se 27. svibnja u Los Angelesu sučeliti s Meksikom. Bit će to peti međusobni ogled ovih selekcija, dosadašnji omjer je 2:2. No, Hrvatska je dva puta pobjeđivala Meksikance u prijateljskim dvobojima (1992. i 1999.), a azteci su bili bolji na ozbiljnim natjecanjima. Tako su nas pobjeđivali na svjetskim prvenstvima 2002. godine u Japanu i Južnoj Koreji te 2014. godine u Brazilu. I dok vrhuška HNS-a zadovoljno trlja ruke odrađenim poslom koji će dobro napuniti blagajnu Saveza, Ante Čačić se neočekivano našao u novim problemima. Hrvatski će izbornik opet biti prisiljen na eksperimente, svjestan kako će mu većina (više od 75%) reprezentativaca otkazati put u SAD, piše Goal.com. Jednostavno, u velikom broju zemalja nacionalna prvenstva (i kupovi) još neće biti završeni, a postoji mogućnost kako će naših nogometaša biti i u finalu Lige prvaka koje je na rasporedu 3. lipnja. Ali, idemo redom... HRVATSKA Ante Čačić sigurno u SAD neće voditi najbolje domaće snage iz HNL-a. Dinamo i Rijeka međusobno će se u posljednjem kolu Prve HNL sučeliti baš 27. svibnja, a četiri dana kasnije u Varaždinu je na rasporedu i finale Kupa. Tako da u ovom slučaju Čačić ostaje bez svih domaćih snaga; sasvim sigurno svih potencijalnih reprezentativaca iz Dinama (Livaković, Pivarić, Benković, Lešković, Antolić, Šitum, Ćorić...), Rijeke (Prskalo, Elez, Mišić, Bradarić, Maleš, Andrijašević...), Hajduka (Vlašić, Tudor, Juranović...) i Osijeka (Barać, Barišić, Matas, Perošević...). A to bi mogao biti veliki problem, Čačić bi ovdje mogao ostati bez opcija za "popunjavanje" liste za Meksiko... ŠPANJOLSKA Španjolska Primera ove sezone završava 21. svibnja, šest dana prije utakmice s Meksikom. Ipak, Barcelona će baš 27. svibnja igrati finale Kupa kralja s Alavesom, tako da Čačić na raspolaganju neće imati Ivana Rakitića. Luka Modrić, Mateo Kovačić i Šime Vrsaljko nadaju se finalu Lige prvaka, tako da ni ovaj trojac još ne može potvrditi odlazak u SAD. A veliko je pitanje bi li uopće Čačić nakon naporne sezone "mučio" ovu trojku odlaskom na revijalnu utakmicu. Hrvatski se izbornik od "Španjolaca" može nadati tek Duji Čopu, Marku Livaji i Alenu Haliloviću. Duje Čop sasvim sigurno trebao bi biti na reprezentativnom popisu, Marko Livaja još nije bio u ozbiljnim planovima za reprezentaciju, dok Čačića i Halilovića veže zanimljiva prošlost... Pronaći reprezentativce za dvoboj s Meksikom bit će znanost, čak bismo rekli i umjetnost. Ovako na prvu, čini se da se 30-ak inozemnih igrača neće moći odazvati u tom terminu, kao ni sve reprezentativne HNL opcije. I postavlja se pitanje, tko će to 27. svibnja igrati protiv Meksika!? Evo, i korak dalje. Čačić u tom terminu vrlo vjerojatno na raspolaganju neće imati Subašića, L. Kalinića, Vargića, Livakovića, Prskala i Posavca, pa nas zanima i tko će braniti u SAD-u? A o novim ozljedama naših igrača, pa i ponekom umoru nakon naporne sezone nećemo ni razmišljati... Hrvatska je reprezentacija za Kina kup na koncu koristila igrače iz hrvatske, azerbajdžanske i slovenske lige, a sada bi Ante Čačić mogao otići i korak dalje. Reprezentativne opcije za Meksiko: Sigurno otpadaju: Rakitić, Vida, Pjaca, Mandžukić, Rog, Strinić, Pašalić, Perišić, Brozović, Badelj, H. Milić, L. Kalinić, Vargić, Posavec, Perica, Mitrović, Leovac, Ćaleta-Car, Močinić, Radošević (i svi igrači iz HNL-a)... Upitni nastupi: Modrić, Kovačić, Vrsaljko, Subašić, Ćorluka, Caktaš, Rebić, L. Kalinić, A. Milić... Mogu ići u SAD: Lovren, Čop, Halilović, Livaja, Kramarić, Jedvaj, Santini, Pavlović... Cijeli članak pročitajte na portalu Goal.com. >>Za više sporta posjetite našu novu Facebook stranicu Večernji list - Sport 