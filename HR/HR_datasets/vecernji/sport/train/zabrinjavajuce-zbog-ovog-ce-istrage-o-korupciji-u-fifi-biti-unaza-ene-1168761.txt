Etički odbor Međunarodne nogometne federacije (FIFA) još ima "nekoliko stotina" otvorenih slučajeva koruptivnih radnji, izjavio je u srijedu FIFA-in donedavni glavni tužitelj Cornel Borbely. Švicarca Borbelyja i njemačkog suca Hans-Joachima Eckerta FIFA-in glavni odbor, kojim predsjeda Gianni Infantino, u utorak nije nominirao za reizbor na njihove dosadašnje dužnosti, iako su obojica bili spremni ostati na čelu Etičkog odbora.  Borbely je na konferenciji za novinare u Manami izjavio kako je njegova smjena bila "nepotrebna, a samim time i s političke naravi". Borbely i Eckert su istražili i procesuirali više od 60 čelnika tijekom njihovog mandata, a među kažnjenima su najistaknutija imena bili bivši predsjednik FIFA-e Joseph Blatter i bivši čelnik Europske nogometne federacije (UEFA) Michel Platini. Etički je odbor razmatrao i umiješanost sadašnjeg predsjednika FIFA-e Giannija Infantina u nečasne radnje, ali za njegovu eventualnu krivnju nisu pronađeni nikakvi dokazi. Istrage o koruptivnim radnjama još uvijek traju u Sjedinjenim Američkim Državama i Švicarskoj, a Borbely tvrdi kako se radi o više stotina slučajeva. Prema njegovim riječima, novo vodstvo Etičkog odbora nije upoznato sa dosadašnji aktivnostima, što će zaustaviti i unazadati proces reformi unutar FIFA-e. Grčki sudac Vassilios Skouris i kolumbijska odvjetnica Maria Claudia Rojas predloženi su kao nasljednici Borbelyja i Eckerta, a u četvrtak bi njihovo imenovanje trebalo biti potvrđeno na Kongresu FIFA-e koji se održava u Bahreinu. 