Željko Babić nije imao uspješan povratak na klupu Hrvatske nakon što je dao, pa povukao neopozivu ostavku. U prijateljskoj utakmici PPD Zagreb pobijedio je reprezentaciju Hrvatske sa 26:20. Nakon ovog poraza javnost će se s pravom pitati je li ostanak Babića bio pravi potez čelnih ljudi Saveza s obzirom da je do SP-a u Francuskoj ostalo nešto više od dva mjeseca, a reprezentacija ne izgleda dobro. Zanimljivo, u redovima izabrane vrste našli su se i Zlatko Horvat, Stipe Mandalinić, Luka Šebetić, Lovro Jotić i Ivan Stevanović te smo tako svjedočili neobičnoj situaciji u kojoj su zagrebaši igrali zapravo jedni protiv drugih. Da sve bude još gore po Babića, “plinari” su igrali još i bez Srbina Markovića, te Slovenaca Skoka i Cingesara koji su sa svojim reprezentacijama. Igor Vori, a kasnije i Lovro Šprem kao najistureniji ljudi u obrani odlično su neutralizirali inače sjajnog Luku Cindrića, a kada bi koji reprezentativac i prošao pored njih naišao bi na nepropustan blok T. Valčić – Šušnja. Najbolji u redovima PPD Zagreba bili su Igor Vujić s devet, Josip Valčić s pet, odnosno David Miklavčić sa četiri pogotka. Kod reprezentacije valja spomenuti Marka Mamića i Zlatka Horvata s po tri pogotka, dok je Mate Šunjić upisao osam, a Filip Ivić pet obrana 