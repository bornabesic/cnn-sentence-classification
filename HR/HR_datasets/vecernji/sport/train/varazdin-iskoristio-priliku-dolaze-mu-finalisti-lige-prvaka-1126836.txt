Zbog finala teniskog Davis cupa, rukometaši PPD Zagreba neće moći ugostiti poljsko Kielce, aktualne prvake Europe, u zagrebčakoj Areni. Utakmica 7. kola elitne skupine Lige prvaka održat će se u Varaždinu. I to u srijedu, 19. studenog s obzirom da je taj vikend zauzeta i varaždinska Arena. - PPD Zagreb i Arena Varaždin već se duže vremena vole tajno, a sada se volimo i javno. Što se tiče brojeva onda je tu rukomet, barem u našoj dvorani, apsolutno broj jedan i po količini odigranih i organiziranih utakmica i po onome što je najbolji pokazatelj kvalitete, a to je posjećenost - rekao je Neven Buljan, upravitelj Gradske sportske dvorane Varaždin. “Plinari” će uz Kielca u Varaždinu još dočekati u SEHA Gazprom ligi - Veszprem (10. prosinac) i Vardar (13. prosinac). - Za Kielce smo u prodaju pustili ulaznice po cijenama od 10, 20 i 30 kuna. Ulaznice se mogu kupiti preko web stranice ulaznice.hr, a od danas i u sklopu Arene Varaždin u kafiću Time out - rekao je Ante Ančić, direktor kluba PPD-a. Igor Vori, igrač PPD-a je dodao: - S klubom još nisam imao prilike igrati u ovoj dvorani, a što se tiče reprezentacije za ovu me dvoranu vežu samo lijepe uspomene. Ovdje smo igrali i kvalifikacijski turnir za Olimpijske igre u Londonu i sjećam se da nam u ta tri dana nije falilo ni ptičjeg mlijeka - zaključio je Igor. 