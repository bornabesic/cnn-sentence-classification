Kronični je nedostatak lijevih bekova, ne samo u našem nego i svjetskom nogometu. Naša reprezentacija traži ga još od Roberta Jarnija, a i Dinamo je dosta lutao. Doduše, ustalio se Pivarić, ali se onda ozlijedio, pa se sad tek vraća. Na temu lijevih bekova prije dvije godine razgovarali smo s Damirom Krznarom, donedavnim pomoćnim trenerom u Dinamu, a i sam je bio lijevi bek. I tada nam je rekao: – Ima jedan mali u našoj omladinskoj školi, još je mlađi kadet, ali taj bi mogao biti pravi, zove se Borna Sosa. A sad na Lokomotivu Čini se da je Krznar bio u pravu. Uostalom, Mamić i on i dali su mu da debitira za prvu momčad proljetos protiv Zagreba, a sad je kod Zlatka Kranjčara dobio priliku igrati u svojoj prvoj europskoj utakmici za plavu momčad. – Dogodilo mi se ono što puno ljudi sanja, zaigrati za Dinamo u europskoj utakmici, osjećaj je baš divan – s dječačkim će smiješkom Borna nakon povratka iz Skoplja. U igru je ušao u 66. minuti umjesto Matela, Rumunja koji se ozlijedio i koji je silom prilika završio na lijevoj, a ne svojoj desnoj strani. – Uf, bilo je malo treme kad sam ulazio, ipak su ovakve utakmice malo viša razina od onoga što sam dosad igrao. No, mislim da sam se dobro snašao. Možda je bolje uskočiti ovako iznenada, da ste unaprijed znali da ćete igrati, zacijelo bi nervoza bila znatno veća i trajala bi dulje. – Da, vjerojatno je ovako bolje ispalo, ne stigneš ni razmišljati. I zadovoljan sam kako sam se snašao, a dojmovi su u cijelosti odlični jer smo i pobijedili, to je znatno popravilo ukupni dojam. Tih 2:1 iz Skoplja lijepi je kapital za plave uoči uzvrata u srijedu u Zagrebu. – Apsolutni sam optimist, iako moramo biti i oprezni jer smo u Skoplju vidjeli da su odličan suparnik. No, između dvije utakmice s Vardarom je prva utakmica HNL-a s Lokomotivom. A Dinamo je znao imati problema nakon europskih utakmica. – Događalo se, ali imamo jako veliki kadar, svi smo u dobroj formi i već smo počeli razmišljati o Lokomotivi, a ne o uzvratu s Vardarom. Odluka Zlatka Kranjčara i Dinama da ne puste Sosu, Benkovića i Šempera u mladu reprezentaciju na Europsko prvenstvo u Njemačkoj pokazala se dobrom za plave, u Skoplju Kranjčar ne bi imao kime zamijeniti ozlijeđenog Matela. No, pati i mlada reprezentacija bez ove trojice. Je li vam žao što niste na Europskom prvenstvu? – S jedne strane mi je žao, s druge nije. Bilo bi lijepo igrati s reprezentacijom, ali dobio sam priliku za europski debi u Dinamu, to mi je ipak velika stvar - kazao je 18-godišnji Borna Sosa, dečko koji je odrastao u zagrebačkom naselju Prečko, a u Dinamo je došao kad mu je bilo osam godina. Deset godina kasnije, dva dana nakon 18. rođendana koji je imao 21. siječnja, s Dinamom je potpisao petogodišnji profesionalni ugovor. Sve upućuje da to da je Damir Krznar, koji nas je prvi upozorio na njega, očito pogodio. I to debelo. 