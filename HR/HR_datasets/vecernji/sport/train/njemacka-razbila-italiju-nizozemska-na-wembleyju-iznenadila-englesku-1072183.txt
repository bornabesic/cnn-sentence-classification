Njemačka reprezentacija u prijateljskoj utakmici u Münchenu lakoćom je pregazila Italiju sa 4:1. Europski viceprvaci nisu uspjeli zaustaviti Kroosa, Götzea, Hectora i Özila koji su napunili mrežu Gianluigija Buffona. Azzurri su preko El Shaarawyja uspjeli tek ublažiti težak poraz.   Francuska je slavila protiv Rusije sa 4:2 u prvoj utakmici na Stade de Franceu nakon terorističkih napada u Parizu 13. studenog prošle godine. Tada je jedan terorist na spomenutom stadionu pokušao aktivirati bombu. Večeras je 1200 redara i 575 policajaca osiguravalo 18 ulaza na stadion. Kontroliran je i svaki automobil koji je parkiran u blizini. Kante, Gignac, Payet i Coman pogađali su za momčad Didiera Deschampsa, dok su ruski strijelci bili Kokorin i Žirkov.   A iako je Engleska povela protiv Nizozemske na Wembleyju Vardyjevim pogotkom u 41. minuti, "tulipani" su režirali preokret. Prvo je u 50. minuti s bijele točke izjednačio Janssen dok je pobjedu gostima donio Narsingh 12 minuta prije kraja. Toj akciji prethodio je nedosuđeni prekršaj nizozemskog igrača nad domaćim braničem.   Prva reprezentacija svijeta, Belgija, izgubila je kod Portugala 2:1, za koji su pogađali Nani u 20. te Ronaldo u 40. minuti. Crveni vragovi tek su preko Lukakua ublažili poraz u 62. minuti. Irska i Slovačka odigrali su 2:2, a svi golovi pali su u prvih 45 minuta. Seriju je otvorio Stoch u 14. minuti, ali Irci okreću preko Longa u 21. i McCleana u 24. minuti. Konačni rezultat postavio je autogolom McShane u 45. minuti. Škotska je golom Ritchieja iz osme minute s minimalnih 1:0 pobijedila Dansku. >>Suparnici Hrvatske: Preokret Turske u Austriji, remi Češke u Švedskoj 