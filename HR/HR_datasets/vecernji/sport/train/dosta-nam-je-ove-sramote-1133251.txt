Dan nakon velikog derbija Dinama i Rijeke (1:1) najviše se, opet, govorilo o sucu. Osječanin Ante Vučemilović Šimunović bez sumnje je bio najlošiji sudionik, potpuno nedostojan derbija! U prvom poluvremenu zakinuo je Dinamo za jedanaesterac poslije Bradarićeva igranja rukom u 16-ercu, a u drugom je taj previd odlučio vratiti pa je počeo bez ikakve mjere, besramno pomagati plavima. Ne samo što je dvojbeno dosudio crveni karton Gorgonu, već je propustio dosuditi nekoliko preočiglednih prekršaja za Rijeku. A dinamovca Soudanija čuvao je kao kap vode na dlanu, dosuđivao je prekršaje već kad bi se igrači Rijeke i približili Alžircu. U tom drugom poluvremenu riječki nogometaši protiv suca Vučemilovića imali su šanse kao glineni golub protiv olimpijskih pobjednika Glasnovića i Cernogorza. Najviše žalosti što smo u tom drugom dijelu vidjeli čisto tendenciozno suđenje, koje je išlo u korist samo jednog kluba, Dinama. Čemu sve to? Zašto nam derbije gotovo uvijek moraju pokvariti suci, zašto su oni glavni akteri, a ne nogometaši, dobra igra? Jedan mi je prvoligaški sudac prije nekoliko godina rekao: “Nije ni nama lako, ako se zamjeriš šefovima hrvatskog nogometa, onda si otpisan. Bacit će te s A liste, nećeš više suditi derbije, nećeš imati prilike napredovati do liste za europske utakmice”. Nažalost, to je i dalje vodilja većine sudaca, najbitnije je ne oštetiti klub čiji ljudi već godinama harače hrvatskim nogometom. Ogadili HNL navijačima No, običan puk ne možete prevariti, jer što oni misle o hrvatskom nogometu pokazala je i posjećenost prekjučerašnje utakmice. Najveći derbi ove sezone, borba za prvo mjesto, a na tribinama svega 8000 navijača, od toga gotovo 3000 iz Rijeke... Gospodo draga, takve brojke pokazuju da ste nam uzeli nogomet. Ono što je najžalosnije, Vučemilović će vjerojatno dobiti prolaznu ocjenu delegata. Iako bi ga, da je pravde, zauvijek trebalo suspendirati s utakmica derbija. Nažalost, odnosi u HNS-u i podilaženje jednom klubu doveli su do toga da su naši suci postali “roba s greškom”. Najbolje se to vidi po tome kako kotiraju u europskim razmjerima. Gotovo svaki hrvatski arbitar koji sudi u Europi dobije “zabranu prilaska” toj zemlji. Najbolje to zna Bebek koji je jako oštetio Fenerbahçe protiv Brage. Naravno, naši suci ne mogu ni primirisati dijeljenju pravde na Europskim i Svjetskim prvenstvima. Za razliku od naših susjeda, Slovenca Skomine i Srbina Mažića, koji su jedni od ponajboljih europskih sudaca. Čelnici HNS-a moraju shvatiti da ova sramota više nema smisla, ako ne mogu osigurati pošteno suđenje, a očito ne mogu, neka derbije sude stranci. Odustao od borbe Zbog sramotnog suđenja u derbiju igrači Rijeke nakon utakmice su poručili: “Neka nam netko kaže da Dinamo mora biti prvak”, a predsjednik kluba s Rujevice Damir Mišković podnio je ostavku na sve funkcije u HNS-u, pa i na onu dopredsjednika Saveza. Miškoviću je očito prekipjelo gledati nepravdu, ali on je kao dopredsjednik HNS-a i čelni čovjek Rijeke trebao već puno, puno prije reagirati. Trebao je podmetnuti leđa, boriti se, pokazati da je džek. Ovako je samo Rijeku ostavio na vjetrometini, potpisao kapitulaciju, predao se. Za Miškovića doduše vrijedi ona stara narodna: “'Ko do podne s vragom tikve sadi, od podne mu se o glavu razbijaju.” Jer Mišković bi se morao prisjetiti ljeta 2013. godine, kada je nasmijan u loži na Kantridi bio zagrljen sa Zdravkom Mamićem. Tada su potpisali pakt o rušenju Hajduka s drugog mjesta, a u tu svrhu na Kantridu je besplatno stiglo šest igrača iz Dinama i njegove filijale Lokomotive. No Mišković je tada trebao shvatiti da će Rijeci drugo mjesto biti i najveći doseg koji će joj dopustiti. 