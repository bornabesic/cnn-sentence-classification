U svim koncepcijama Ante Čačića ima mjesta samo za jednog, ali Hrvatska ne bi trebala strahovati kada su u pitanju napadači. Može biti primjedbi na ovog ili onog, svaki od njih ima mana, srećom i puno više vrlina, ali nitko ne može osporiti da Mario Mandžukić, Nikola Kalinić i Andrej Kramarić nisu vrhunski napadači. Još im valja pridodati Duju Čopa, koji je nekako u zavjetrini, ali kada dobije prigodu, ne ispušta je tako lako. Jedino ga Pep nije volio Prvi je Čačićev izbor Mandžukić, što je i logično. Slaven Bilić, koji je reprezentaciju vodio šest godina, uveo je status reprezentativnih “senatora”, a Mandžukić je jedan od tih. Uostalom, nosio je dresove Bayerna i Atletica, a sada je u Juventusu. Mandžukić je tvornica novca za one koji ga prodaju, ali i tvornica golova. Zabija gdje god igra, na njegovoj karijeri klubovi su “okrenuli” više od 60 milijuna eura odšteta. Mandžukić je danas 30-godišnji napadač Juventusa, protiv Turske sedamdeseti će put odjenuti dres Hrvatske i po broju utakmica u aktualnom kadru odmah je iza Modrića, Ćorluke i Rakitića, a na tablici svih vremena po broju nastupa na 13. je mjestu koje dijeli s Davorom Šukerom. Njegov je status nesporan, trka je još uvijek na zavidnom nivou, Mandžo je oduvijek bio simbol kako treba igrati za nacionalni dres. Naravno, napadači žive od golova i Mandžine se igre najčešće mjere po parametru zabijanja pa je zbrajanje koliko puta (ni)je zatresao mrežu tema koja se rado otvara, ali nitko mu nikada ne može oduzeti tu agilnost i rad za momčad. Zbog toga je i izgradio karijeru jer, osim po golovima, Mandžukić je baš bio prepoznatljiv po tom svom odnosu prema igri. Zato ga treneri obožavaju, tako o njemu razmišlja i Ante Čačić, pa je Mandžukić neupitan. Jedini trener kod kojeg nije prošao je Pep Guardiola, ali takav je španjolski trener, njegovu stilu “cici-mici”, odnosno famoznom stilu “tiki-taka” Mandžukić nije odgovarao. Međutim, nadimak Super Mario, koji ga prati gdje god igra, dovoljno govori o njemu. Krama je mekaniji, finiji A prva je pratnja Mandžukiću Nikola Kalinić, koji je u posljednjih nekoliko godina sasvim okrenuo svoju karijeru. Od supertalenta, mašine za golove, Kalinić je postao čudesni napadač kojeg samo Niko Kovač nije volio i eliminirao ga je iz reprezentacije. No, Kalinić je šutio, radio i zabijao i to je moralo doći na naplatu. Puno je onih koji će reći da bi u ovom trenutku on slobodno mogao biti naš prvi napadač, Kalinić se doista može tako i osjećati. Pa, ne otimaju se klubovi bez razloga za njega, Fiorentina je baratala odštetama više od 30 milijuna eura, ali ga na kraju nije prodala. I za kraj Kramarić, koji je dominirao hrvatskom ligom, pa je otišao u Leicester, ali svoj put našao je u Bundesligi, u Hoffenheimu. Drukčiji je tip od Mandžukića i Kalinića, mekaniji, ali ništa manje ubojit. 