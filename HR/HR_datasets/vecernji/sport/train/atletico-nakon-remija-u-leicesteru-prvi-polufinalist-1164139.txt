Nogometaši Atletica plasirali su se u polufinale Lige prvaka nakon što su u uzvratu odigrali 1-1 kod Leicester Citya pa su sačuvali prednost od 1-0 s prve utakmice u Madridu.   Pogodak je za domaće postigao Jamie Vardy (61), dok je strijelac za Atletico bio Saul Niguez (26).  Atletico je uspio doći do trećeg polufinala Lige prvaka u zadnje četiri godine, a "europska bajka" Leicestera je završila u četvrtfinalu. Pogodak Saula u 26. minuti otvorio je širom vrata polufinala za španjolski sastav, a Leicester ipak nije imao snage doći do potrebna tri gola za prolaz.  Prvu šansu na utakmici propustio je Japanac Okazaki čiji je šut s desetak metara otišao daleko. Dobar početak domaće momčadi "utišao" je Atletico pogotkom iz prve prilike u 26. minuti. Ubačaj Felipe Luisa s lijeve strane dočekao je glavom Saul Niguez i preciznim udarcem glavom pogodio sami donji desni kut vrata.  Trener Leicestera Craig Shakespeare odmah je drugo poluvrijeme počeo s dvije izmjene, a jedan od novih igrača, Benjamin Chillwel, u 50. minuti je čak dvaput pokušao ugroziti vrata Španjolaca. Izjednačenje je došlo u 61. minuti kada je blokiran pokušaj šuta Chilwella, a lopta se odbila do najboljeg strijelca engleskog prvaka Vardya koji zakucava loptu pod gredu. Leicester je nakon gola krenuo u sveopći napad, Ulloa i Vardy su propustili prilike, a u 76. minuti je Mahrez iz slobodnog udarca bio centimetrima udaljen od gola.  LEICESTER CITY - ATLETICO MADRID 1-1 Pred 30.000 gledatelja na King Power stadionu sudio je Gianluca Rocchi iz Italije.  Strijelci: 0-1 Saul Niguez (26), 1-1 Vardy (61) LEICESTER: Schmeichel - Simpson, Morgan (Amartey, 84), Benalouane (Chilwell,46), Fuchs - Ndidi, Drinkwater -  Mahrez, Okazaki (Ulloa, 46), Albrighton - Vardy ATLETICO MADRID: Oblak - Juanfran (Lucas, 56), Savić, Godin, Filipe Luis (Correa, 74)- Niguez, Gabi, Gimenez, Koke - Carrasco (Torres, 69), Griezmann >>Svjetska legenda dala veliki kompliment našem Mariju Mandžukiću! 