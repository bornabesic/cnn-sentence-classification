ZG80 jedan je od najgledanijih filmova u domaćim kinima posljednjih godina. Priča o navijačima Dinama zapelima u Beogradu na derbiju s Crvenom zvezdom s lakoćom je privukao ne samo nogometnu publiku. U filmu koji nosi ime po poznatoj skupini Dinamovih navijača iz 80-ih Krpa, Filip, Buba, Kizo i ostatak ekipe upadaju u različite zgode i nezgode. Rene Bitorajac glumio je vođu navijača Krpu, Marko Cindrić utjelovljuje tipičnog dečka iz kvarta Kizu. Može li rivalstvo s Rijekom prestići ono s Hajdukom? – Ne u pravom smislu riječi, to rivalstvo stječe se s godinama. Ali mislim da je ovo početak jednog divnog rivalstva i sretan sam zbog toga. Malo je “zadosadnila” liga posljednjih godina. Vjerujem da se ni igrači Dinama nisu veselili kada im je svaka utakmica bila malo jači trening – kaže Rene Bitorajac. Ni Markovo razmišljanje nije daleko. – Nikada rivalstvo na terenu neće sustići rivalstvo navijača. Rijeka je i manji grad od Zagreba pa su možda i nabrijaniji, no treba još vremena da to postane nešto slično nadmetanju s Hajdukom – kaže Kizo iz ZG80. Što zbog obaveza, što zbog drugih razloga, dečki su rjeđe na utakmicama. – Ja osobno stvarno imam problem s nekom vrstom komfora na stadionu. Dođe to s godinama. Češće sam uz TV, ali još uvijek odem na tekmu kad mali inzistira ili kad mi se baš ide. Na stadionu već u startu prodaju muda za bubrege pa tako ni Žuja nije Žuja. Vratite nam... – govori Rene. Marko nam jasno objašnjava kada je za njega utakmica – utakmica. – Ne stignem posljednjih mjeseci otići, dosta je posla pa nisam toliko u HNL-u. A ne ide mi se tek toliko da odem, onako na brzinu. Sve to mora biti onako kako treba, priprema s dečkima, zagrijavanje pa onda pravo navijanje. Ovako napola, to mi se ne ide, nije to to – kaže. Ne može se govoriti o Dinamu u bilo kojem kontekstu a da se ne spomene jedno ime – Zdravko Mamić. Na pitanje o njemu Rene Bitorajac odgovara vrlo jednostavno i efektno. – Pa mislim da si ti jedan mučki provokator! A Marko je Mamića vidio na drukčiji način. – Ne može se osporiti da je Mamić vrhunski sportski menadžer, možda ga se ipak pretjerano proziva. No žao mi je da se stvorila jedna takva negativna atmosfera oko kluba. To ipak ne razumijem, kao da smo izgubili tu neku svoju kulturu navijanja. U Splitu je meni super vidjeti kako je navijanje dolje zapravo jedna velika zabava, utakmica i sve oko nje je tamo tulum, a ovdje kod nas ne smiješ ni zastavu izvaditi a da netko ne vikne: ‘Evo huligana!’ – kaže Marko. Tko će na kraju biti prvi? – Pa nisam ja vidoviti Milan. Rijeci bi to više značilo, bila bi to proslava stoljeća, ali ja sam purger i Dinamo ja volim – kaže Rene. >>Mrle i Prlja najavljuju derbi na Rujevici: Bojimo se da se ne ponovi scenarij iz '99.! 