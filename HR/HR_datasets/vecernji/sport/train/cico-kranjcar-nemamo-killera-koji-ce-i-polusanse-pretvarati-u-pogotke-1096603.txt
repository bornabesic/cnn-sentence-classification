Ni u drugoj pripremnoj utakmici u Murskoj Soboti Dinamovi nogometaši nisu uspjeli dohvatiti pobjedu. Štoviše, “šarena” momčad našeg prvaka tek je u posljednjoj minuti iščupala 1:1 (0:1) remi protiv trećeplasiranog rumunjskog kluba Pandurija. Međutim, da je Dinamo bio poražen, pisali bismo o novoj nepravdi koju režira nogomet, budući da su plavi u nastavku silno dominirali i stvarali prilike, ali opet je zakazala realizacija. Srećom, na izdisaju utakmice Amer Gojak je znalački materijalizirao sjajan prodor Šovšića od centra i Zagrepčani nisu osjetili gorčinu poraza... Dva Dinamova lica Vidjeli smo dva lica hrvatskog prvaka, trener Zlatko Kranjčar počeo je mijenjati u 58. minuti i u igru je do kraja uveo čak osam igrača s klupe (desetak je minuta dobio i Ali Karimi...), dok zbog ozljeda i umora nije mogao računati na Soudanija, Taravela, Pamića, Sosu, Musu, Šituma i Pavičića, reprezentativci Pjaca, Ćorić, Schildenfeld i Rog priključit će se u nedjelju navečer. U prvom dijelu, opterećenom vrućinom i sparinom (ali, i Rumunji su imali iste uvjete!), taj nekompletni Dinamo bio je blijed i neangažiran, tek je u nekoliko navrata sramežljivo zaprijetio. A Panduri je uspostavio kontrolu igre na sredini i nerijetko opasno ugrožavao Ježinu. I jednu takvu, opasnu akciju, Panduri je pretvorio u pogodak, strijelac je bio bivši veznjak Lokomotive, Filip Mrzljak. U nastavku je to bila sasvim druga slika, plavi su probijali, posebno po desnom boku, stvarali su prilike, ali rumunjska se mreža nije tresla sve do zadnje minute. Problem realizacije postaje kroničan, upitno je što se to događa sa Čileancem Henriquezom? Kad je došao u Maksimir bio je pravi “killer”, a sad ne puca po golu čak ni kad prođe vratara(!?) - to se, naime, zbilo u 50. minuti dvoboja s Rumunjima... - Kada budemo kompletni i svježi, bit će to znatno bolje. Težak rad na treninzima ostavlja traga, vidjelo se to posebno u prvom dijelu, kad nas je i vrijeme “ubilo”. U nastavku smo bili konkretniji, okomitiji, opasno smo napadali, imali smo niz šansi i jednostavno smo morali zabiti još neki gol – rekao je Kranjčar. Dinamovi problemi Dinamo nema “killera”, čovjeka koji će i najmanju šansu pretvoriti u gol. Pokušavate li možda pronaći i kupiti pojačanje u napadu? - Povratak reprezentativaca donijet će nam kvalitetu više i onda ćemo biti na željenoj razini. Međutim, od dolaska u Maksimir govorim da imamo taj problem. Naši su napadači dobri, ali nemamo “killera”, koji će na europskim utakmicama i polušansu pretvoriti u pogodak. A to će nam biti neophodno – smatra Kranjčar. Na utakmici je bio i trener Vardara, Goce Sedloski, otišao je baš kad je Dinamo izjednačio. Gledajući rezultat, mogao je biti zadovoljan. Ali, bude li se zavaravao da je ovo Dinamovo pravo lice, onda će gadno pogriješiti. Dinamo je igrao u ovom sastavu: Ježina (od 70. Šemper) – Stojanović, Sigali (od 66. Soldo), Benković, Matel (od 79. Karimi) – Machado (od 66. Šovšić), Antolić (od 66. Jonas) – Hodžić (od 59. Olmo), Andrijašević (od 60. Gojak), Fernandes – Henriquez (od 60. Radonjić). Strijelci: 0:1 Mrzljak (37., Nistur), 1:1 Gojak (90., Šovšić). 