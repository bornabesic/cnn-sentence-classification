Lisci su izborili drugu pobjedu u nizu. U 36. kolu engleske lige Leicester je na svom King Power stadionu nadjačao Watford sa 3:0. Strijelci za domaću momčad bili su Ndidi (38), Mahrez (58) i  Albrighton (90+3). Sunderland je nakon deset utakmica napokon pobijedio. Crne mačke su u gostima nadigrale Hull sa 2:0. Mreže su mirovale do 69. minute kada je zabio Jones, a u 92. minuti mrežu je zatresao i Defoe.  Bournemouth je na svom terenu igrao protiv Stokea 2:2. Prvi gol na utakmici zabio je u svoju mrežu Bournemouthov branič Mousset u 33. minuti nakon udarca iz kuta. Domaćini su izjednačili u 62. minuti, strijelac je bio Stanislas. No Stoke je ponovno poveo u 73. minuti preko Mame Dioufa. U 81. minuti Shawcross je zabio autogol za konačnih 2:2. WBA je remizirao u gostima kod Burnleya 2:2. Strijelac za vodstvo Burnleya bio je Vokes u 56. minuti. WBA je do izjednačenja došao u 66. preko Rondona koji se dobro snašao ispred Burnleyjevih vrata, Dawson je u 78. minuti zabio za 1:2. Četiri minute prije kraja utakmice bod domaćinima donio je svojim drugim golom Vokes.  Manchester City kod kuće je pobijedio Crystal Palace sa 5:0. Momčad Pepa Guardiole odlično su krenuli u utakmicu i ranim pogotkom najavili golijadu. U 2. minuti zabio je Silva. No strijelci su se raspucali tek u nastavku. Kompany (49), De Bruyne (59), Sterling (82) i Otamendi (90+2) bili su strijelci za uvjerljivu pobjedu Cityja. Poredak: Chelsea (-2) 81 bod, Tottenham (-1) 77, Manchester City (-1) i Liverpool (-1) po 69, Manchester United (-2) 65, Arsenal (-3) 60, Everton (-1) 58...   