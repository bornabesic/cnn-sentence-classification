Janica Kostelić bila je te srijede, koja je nosila simbolični datum 20.02.2002., prva zvijezda Salt Lake Cityja. Osvojila je zlatnu medalju i u slalomu, a istog dana u povijest je ušla i naša druga 'pahuljica' – Ana Jelušić (28). Riječanka je sa 15 godina i dva mjeseca postala najmlađa alpska olimpijka. Mnogo je snijega palo od tog jutra, a ovog vikenda Janica je ujutro pred TV-om u Val d'Isereu na ekranu gledala – Anu, novu stručnu komentatoricu razvikane sportske televizije. – Hvala, Eurosport! Nije moglo biti bolje, Ana Jelušić i Tina Maze komentiraju muški slalom u Val d'Isereu – napisala je oduševljeno Janica na Facebooku. Nije gledala samo Janica, nego još 260 milijuna ljudi iz 54 zemlje svijeta. Ambiciozna Riječanka S druge strane ekrana, s mikrofonom u ruci, posao je sjajno odradila naša Hrvatica. – Bacili su me u vatru! Predložili su mi s Eurosporta, nakon što su vidjeli moje intervjue koje sam prošlih godina radila za FIS, da se okušam u prijenosu uživo. Prihvatila sam, takva se ponuda ne odbija! Dobro funkcioniram pod adrenalinom, ali kad sam stala u cilju, a producent iz Pariza mi je u uho rekao: 'Idemo uživo, za tri, dva, jedan...', nije mi bilo svejedno. Nisam smjela zeznuti jer svaku riječ koju sam rekla prevodilo se na 22 jezika po cijelom svijetu – govori veselo Ana Jelušić. Komentirala je utrku s Tinom Maze, s prijateljicom skijaškom zvijezdom. I Tina je pomogla. – I nju su bacili u vatru, ali kako se nas dvije znamo od moje desete godine, bilo nam je lakše, stvorile smo ležernu atmosferu, a i prema reakcijama, ljudima se dopalo kako smo odradile posao. Razgovarali smo za vrijeme njezine pauze na poslu, naša skijašica radi u Međunarodnom olimpijskom odboru u Lausanni, a surađuje s FIS-om, Eurosportom... Ambiciozna je, ima je na svim stranama, teško je sve njezine zadatke pohvatati. Počela u stanu od 21 m2 – Ne sjećam se kad sam bila slobodna barem na trenutak. Počela sam pišući kratke tekstove za FIS nakon što sam prestala skijati, pa sam zatim bila ambasadorica na ZOI mladih u Innsbrucku, te dobila priliku odraditi staž u MOO-u. Došla sam 2011. godine u Švicarsku na deset mjeseci, a ostala sve do danas. Sjećam se tih prvih dana, živjela sam u stančiću od 21 m2 te radila, trudila se. Bila sam na dnu hijerarhije, no korak po korak – krenulo me. Hoćemo li vas i dalje gledati na Eurosportu? – Imam odličan posao u Lausanni, ovdje već nekoliko godina živim s dečkom Kanađaninom Travisom i odgovara mi taj mir, da sam izvan svjetla javnosti. No vjerojatno ću raditi i finale Svjetskog skijaškog kupa u St. Moritzu. Voditi emisiju na Eurosportu ne nudi se svakog dana, ali ako bih u budućnosti to radila, morala bih se baciti na učenje, ići na vježbe i pripremati se u detalje. Sve što radim, želim da bude savršeno. Nakon skijanja, željela sam izgraditi i drugu karijeru. Htjela sam biti Ana koja nije samo skijašica, već koja može odraditi i druge poslove, pokazati druge kvalitete, na tome graditi budućnost... Danas Ana radi u MOO-a u Sportskom odjelu koji se brine o olimpijcima, a nakon tri Olimpijskih igara na kojima je nastupala bila je u Londonu 2012., radila u Sočiju 2014., a očekujemo je u Riju 2016. – Razvijamo platformu na kojoj će se bivšim olimpijcima pomoći u novim karijerama. Usto radimo i na aplikaciji koja će olimpijcima ovog ljeta u Rio de Janeiru biti glavni izvor informacija. U uredu su sve bivši olimpijci, igrač badmintona iz Irana, plivač iz Bahreina, atletičarka iz Novog Zelanda, a rok je za koji dan... >>Podvrsta pauka dobila ime po Tini Maze! 