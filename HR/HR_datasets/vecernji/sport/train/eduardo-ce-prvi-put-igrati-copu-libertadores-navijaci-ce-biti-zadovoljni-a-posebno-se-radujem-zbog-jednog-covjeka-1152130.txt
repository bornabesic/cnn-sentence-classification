Bivši napadač hrvatske nogometne reprezentacije Eduardo da Silva prešao je iz ukrajinskog Šahtara u brazilski Atlético Paranaense gdje će ostati godinu dana i prvi put zaigrati na južnoameričkom Copa Libertadoresu, priopćio je njegov novi klub. Eduardo, koji je u subotu napunio 34 godine, već je nekoliko tjedana bio želja prvoligaša iz grada Curitibe na jugu Brazila jer je uprava tražila iskusnog napadača uoči početka grupne faze tog južnoameričkog klupskog natjecanja. "Prošao je Arsenal, Šahtar i Flamengo te će ostati do kraja sezone, do veljače 2018., naveo je Atlético Paranaense na svojoj internetskoj stranici. Eduardo će u napadu igrati uz 37-godišnjeg napadača Grafitea. "Jako sam sretan što sam se vratio u Brazil. Čast je igrati ovdje. Osim toga, prvi put ću imati priliku igrati na Copi Libertadores", izjavio je Eduardo nakon što se fotografirao u prugastom crveno-crnom dresu. On je šesto pojačanje uoči nastupa na tom najelitnijem južnoameričkom klupskom natjecanju. Prije njega su dovedeni bočni Jonathan, vezni igrači Carlos Alberto i Felipe Gedoz te napadači Grafite i Luiz Henrique. "Imam nekoliko prijatelja koji su igrali sa mnom i koji su igrali za Atlético Paranaense. Uvijek su govorili dobro o klubu i gradu", rekao je Eduardo. On je ove sezone upisao 19 nastupa u dresu Šahtara, postigao je tri gola, a još tri puta je dodao za pogodak. U Brazil je otišao kao slobodan igrač. Atletico Paranaense u srijedu se kvalificirao za grupnu fazu Copa Libertadoresa nakon eliminiranja paragvajskog  Deportivo Capiata s ukupno 4-3. U skupini će igrati protiv bivšeg Eduardovog kluba brazilskog Flamenga, argentinskog San Lorenza i čileanske Universidad Católice. "Nadam se da ću zabiti puno golova. za Atlético Paranaense. Siguran sam da će navijači biti zadovoljni", izjavio je tijekom predstavljanja. Rođen u Rio de Janeiru, Eduardo da Silva je sa 16 godina došao u zagrebački Dinamo gdje je 2004. i 2006. bio izabran za najboljeg igrača lige a 2007. je bio najbolji strijelac s 34 pogotka. Uspješni nastupi i identificiranje s Hrvatskom odveli su ga u reprezentaciju gdje je postao drugi strijelac po broju zabijenih golova nakon Davora Šukera. Njegovih 29 pogodaka za Hrvatsku ove je sezone izjednačio Mario Mandžukić. Eduardo je potpisao za Arsenal 2007. te tri godine igrao za londonski klub dok nije doživio tešku ozljedu. Nakon oporavka je igrao za Šahtar od 2010. do 2014. Odande je bio posuđen Flamengu iz Rio de Janeira da bi se 2015. vratio u Šahtar. U Ukrajini, međutim, nije dobivao minute kojima se nadao. Ove sezone je odigrao 933 minute u 19 utakmica. U Atletico Paranaenseu trener će mu biti 60-godišnji Brazilac Paulo Autuori, također rođen u Rio de Janeiru. Prošle godine je Atletico završio na 6. mjestu među 20 momčadi prve brazilske lige. "Bit će velika čast raditi s njim. On je poznati trener ne samo u Brazilu nego i svijetu. Kao igrač imat ću puno toga za naučiti", rekao je Eduardo uoči početka nove sezone u Brazilu. >>Kako je student političkih znanosti Eduardu da Silvi uništio karijeru... 