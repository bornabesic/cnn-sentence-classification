U Poreču je jučer završeno Svjetsko prvenstvo srednjih škola u košarci. U obje konkurencije, zagrebačka Treća gimnazija osvojila je na kraju osmo mjesto. Srednjoškolci su u susretu za sedmo mjesto izgubili od Danske (47:59), dok su srednjoškolke pobijeđene od Mađarica (22:48). Dubrovačka gimnazija (muški) pobijedila je Irsku s 58:46 u susretu za 29. mjesto. – Mogu reći da nije bila velika razlika u kvaliteti između prvog i osmog. Svatko je mogao pobijediti svakoga – istaknuo je Boris Gnjidić, trener muške momčadi Treće gimnazije. Njegovi dečki sjajno su počeli turnir, nanizali su četiri pobjede, a onda su završili turnir s tri poraza. – Igralo se dan za danom i tako sedam utakmica. Moja je klupa bila puno “tanja” nego kod ostalih škola i to je jedan od razloga što u završnici turnira nismo imali snage – rekao je Gnjidić. Dečki su igrali u pet različitih dvorana. Svaka utakmica – nova dvorana. Čak su prvu utakmicu protiv Kine igrali u Pazinu, ali sve u svemu – organizacija cijelog turnira bila je na visokom nivou. – Domaćin se doista pobrinuo da nam boravak u Poreču i Hrvatskoj ostane zauvijek u pamćenju. Prvi sam put u tu i oduševljena sam morem i plažama. Ono što krasi jedno ovakvo natjecanje jest činjenica da se poslije utakmica svi zajedno družimo u hotelu. Iskreno, željela bih se ovamo vratiti, ali na odmor. No daleko je Hrvatska – rekla je Luisa Pintu Onze, košarkašica brazilske srednje škole. 