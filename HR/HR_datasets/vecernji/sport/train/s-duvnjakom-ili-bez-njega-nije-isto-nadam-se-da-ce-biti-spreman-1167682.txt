Hrvatski rukometni reprezentativci napokon su dočekali slobodno jutro na sedmodnevnim pripremama u porečkom hotelu “Dijamant”. No, samo naizgled bili su slobodni. Naime, jutro nisu iskoristili za odmor ili šetnju do grada, morali su na snimanje u novoj opremi u kojoj će nastupati na Europskom prvenstvu 2018. godine u Hrvatskoj. Iza objektiva bio je Jozo Čabraja i sve je bilo gotovo za samo sat vremena. – Toliko su mi vremena dali – rekao je Čabraja. Igrači su se fotografirali pojedinačno, zajedno a potom i sa stručnim stožerom, koji je sve samo ne mali. Nakon fotografiranja uslijedilo je uzimanje mjera za svečana odijela. O kojem se modnom brendu radi, zasad je tajna. – Sad su mi javili da Josip Šarac, koji je napustio pripreme zbog viroze, ima mononukleozu – rekao je Ivica Maraš, glasnogovornik reprezentacije. Šteta, taj desni vanjski igrač Izviđača iz Ljubuškog bio je uzdanica hrvatske reprezentacije za predstojeće Svjetsko kadetsko prvenstvo. – Što mislite, hoće li se Duvnjak oporaviti do Europskog prvenstva? – pitao nas je izbornik Lino Červar. – Svi se nadamo da hoće – uzvratili smo izborniku. – S Duvnjakom ili bez njega, to je potpuno drukčija situacija. Nadam se da će biti spreman. Mora biti! – istaknuo je Lino. Na pripremama u lipnju priključit će se i Ivan Čupić, a Červar razmišlja o još jednom igraču. – Mislim da ću pozvati i Matiju Ašanina, vratara portugalskog Sportinga – istaknuo je Červar. A što je s Renatom Sulićem iza kojega je sjajna sezona u Veszpremu? – Tu je. Razgovarao sam s njim i doći će na pripreme u listopadu. Sulić nam treba za čvrstu obranu, ali i za napad – otkrio je Červar. Znači li to da će Červar na europsku medalju jurišati s dvojicom kružnih napadača s kojima je osvojio svjetsko i olimpijsko zlato, ali prije 15 godina? Vori i Sulić nisu više mladići, ali daju sve od sebe. Za njih dvojicu sam siguran da će ostaviti srce na parketu. – Na listopadske pripreme ići će samo oni na koje ću računati za Europsko prvenstvo – zaključio je izbornik Lino Červar. 