Dinamov kapetan Arijan Ademi bio je pozitivan na sintetički anabolički steroid i zbog toga ga je Uefina Disciplinska komisija drastično kaznila, sa čak četiri godine suspenzije, dovevši mu karijeru, a tako i egzistenciju, pod veliki upitnik. Nitko u Maksimiru nije očekivao tako drakonsku kaznu, pogotovo nakon što je Ademiju, što je bio presedan, u Nyonu bilo odobreno saslušanje uoči izricanja kazne. Međutim, samo dan nakon saslušanja stigla je šokantna kazna... - Ne mogu se oteti dojmu da smo marginalizirani i da se na nama iživljavaju. Baš me zanima kakva bi kazna bila da je isti slučaj kao i Ademi imao neki igrač Arsenala, Bayerna ili Reala...? Naravno da ne bi bila tako drastična i zato kažem da je ova kazna strašna ljaga za sve nas, to je ponižavanje Dinama i hrvatskog nogometa – bila je reakcija utučenog Dinamova trenera Zorana Mamića. U Nyonu je s Ademijem bio i Dinamov direktor Tomislav Svetina, prenio nam je svoje dojmove: - Konsterniran sam, nismo ni u snu očekivali takav epilog. Tražili smo, putem Hrvatske antidopinške agencije, neovisno testiranje svega što je naš igrač koristio u ovlaštenom laboratoriju svjetske antidopinške agencije u Beču. I naš je zahtjev odbijen, ne znam zašto! Činjenica jest da je naših 18 igrača testirano u protekla dva i pol mjeseca, njih 17 bili su negativni, a samo je Ademi bio pozitivan. I samo je kod Ademija pronađena određena supstanca koja nije pronađena ni kod jednog drugog igača! I pronađena je u tragovima, što upućuje na to da je riječ o zagađenom suplementu – kaže Svetina. Koriste ga i - veterinari!? Direktor plavih nije spominjao ime tog nedopuštenog sredstva, međutim iz također vrlo dobro obaviještenih izvora doznali smo da je riječ o sintetičkom anaboličkom steroidu stanozololu! Što je, dakle, stanozolol? U medicini se prepisuje kao terapija osobama osjetljivim na hormonalnu aktivnost. Pokazao se, nadalje, uspješnim u liječenju anemije, jer povećava hemoglobin u krvi. Koristi se i u slučajevima smanjenja razine hormona, ili povećane razgradnje proteina. Stimulira rast mišića, povećava gustoću kostiju i apetit te istodobno utječe na gubitak masnih naslaga. I zato ga ponajviše koriste – i na njemu uredno "padaju"! – bodibilderi i dizači utega, a posve je nejasno kako bi mogao pomoći nogometašu!? Spomenimo da se stanozolol gdjekad koristi i kao anabolik u veterini – za povećanje mišićne mase junadi! Pametnome dosta... A kakve su nuspojave? Nesanica, mučnina, probavne smetnje, pojačani gubitak kose, pojava akni, a u ozbiljnijim situacijama može doći do poremećaja u radu testisa i impotencije, dok dugotrajno korištenje u većim dozama dovodi do oštećenja jetre. Ademi, dakako, nije imao nijednu od spomenutih nuspojava... - Zagađeni suplement zapravo znači da je tim nedopuštenim sredstvom kontaminiran neki od dopuštenih proizvoda koje je Ademi uzimao! Kako se to moglo dogoditi? Na to pitanje odgovor mogu najbolje dati farmakolozi... Uglavnom, ponudili smo u Nyonu i ekspertizu liječnika sa zagrebačkog Medicinskog fakulteta koja je potvrdila da Ademi nije svjesno uzimao ništa nedopušteno, nego da je bila riječ o zagađenom suplementu. Ademi je, nadalje, na saslušanju sve to i potvrdio, međutim sve te okolnosti koje su trebale bile olakotne i na osnovi kojih je najveća kazna mogla biti do dvije godine, jednostavno nisu uzete u obzir i našem je kapetanu odrezana najteža moguća kazna! Žalit ćemo se, najprije Uefi, a ne bude li naša žalba prihvaćena, idemo na Sportski arbitražni sud (CAS) u Lausanni – govori Svetina. Sumrak jedne karijere Spoznaja da je 17 preostalih testiranih Dinamovih igrača bilo negativno na Uefinu iznenadnom testiranju (a i Ademi je u posljednjih godinu dana na šest ranijih testiranja također bio negativan!) jasno govori da Dinamova liječnička služba nije odgovorna za pronađenu supstancu u Ademijevu organizmu, adekvatno tome, ni klub ne treba snositi nikakve sankcije. Otvorena je, dakle, mogućnost kako je taj zagađeni suplement Ademi primio na dva već spominjana mjesta – ili u Splitu kod liječnika kojeg je posjetio na svoju ruku, ili, pak, tijekom priprema reprezentacije Makedonije početkom rujna... Kako god bilo, Ademi zasad ne može profesionalno igrati ni u jednoj zemlji pod Fifinom ingerencijom. Kad bi želio igrati u Hrvatskoj, mogao bi igrati tek u četvrtom rangu natjecanja, u Međužupanijskoj ligi, recimo za Kustošiju ili Ponikve. Jer, kod nas je i Treća HNL poluprofesionalna. Može, istina, igrati i one vikend-utakmice u austrijskim "landesligama" (nekad su ih igrali, primjerice, Šaka, Gondžić, Brlek... za nekoliko stotina eura po utakmici). Ali, sve je to zapravo sumrak jedne obećavajuće karijere... - To je tragično, nije to samo moj stav, nego svih nas u klubu. Napravit ćemo sve i iskoristiti sve pravne mogućnosti, uprijet ćemo se koliko god možemo da tu Ademijevu kaznu ublažimo. Dečko nije kriv, mnogo činjenica ide u prilog toj tvrdnji. No, ono što je najvažnije, kako god slučaj završi, Dinamo ni u kojem slučaju neće napustiti Ademija! Mislim da sam time sve rekao – kaže Dinamov predsjednik Mirko Barišić. >> Ademi ovo nije mogao uzeti slučajno! Pozitivan na anabolički steorid stanozolol?! >> Arijan Ademi najstrože je kažnjeni nogometaš u povijesti 