U akciji "Ili jesmo ili nismo," koja  završava u petak u ponoć, a u kojoj donatori uplatom 1911 kuna za otkup dionica nogometnog kluba Hajduk stječu pravo upisa svog imena na dres Hajduka za iduću sezonu, prikupljeno je četiri milijuna kuna, priopćeno je u petak iz udruge "Naš Hajduk". - Donacije kojima je prikupljeno četiri milijuna kuna stizale su nam gotovo sa svih kontinenata zbog čega smo iznimno ponosni, jer ta činjenica govori kako Hajduk ima simpatizera diljem svijeta - rekao je voditelj projekta stjecanja dionica Hajduka u udruzi "Naš Hajduk" Tomislav Mikulić. On je istaknuo kako su se uplate donacija u ovoj akciji nastavile i nakon loših rezultata momčadi Hajduka. - Time su navijači Hajduka još jednom pokazali kako proces otkupa dionica shvaćaju kao nešto dugoročno važno i nevezano za kratkoročne sportske uspjehe ili neuspjehe kluba - kazao je Mikulić. Dodao je  kako akcija "Ili jesmo ili nismo" traje do večeras zaključno sa 23.59 sati. Akcija "Ili jesmo ili nismo" prva je akcija prikupljanja donacija za stjecanje dionica Hajduka nakon što je udruga "Naš Hajduk" sredinom listopada ove godine otkupila od tvrtke Tommy 24,53 posto dionica kluba s rokom otplate od deset godina. 