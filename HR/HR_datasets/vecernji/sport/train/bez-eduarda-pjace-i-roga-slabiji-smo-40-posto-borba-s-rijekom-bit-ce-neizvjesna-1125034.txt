Za sve postoji prvi put... Pa sam tako u nedjelju oko podneva napisao i svoj prvi intervju u – automobilu!? Dinamovi su nogometaši baš završili trening, trener Ivajlo Petev došao je na parkiralište ispod južne tribine maksimirskog stadiona u pratnji glasnogovornice Ive Cigrovskij, a klupski je hotel, u kojem se obično novinari sastaju s trenerima i igračima, bio zaključan! I da previše ne kompliciramo, Petev i ja sjeli smo u automobil i počeli razgovor... – Soudani će vjerojatno biti spreman za Sevillu, nije riječ o težoj ozljedi – odmah je rekao trener plavih, koji je u ovih mjesec zagrebačkih dana vodio momčad na šest utakmica. Smeta mi remi s Hajdukom Upisali ste četiri pobjede i jedan remi, doživjeli ste jedan poraz, uz gol-razliku 7:2. Jeste li zadovoljni? – Budući da sam maksimalist, malo mi smeta ovaj remi s Hajdukom, na kojem smo promašili niz šansi. No, najvažnije je da smo se vratili na pobjednički kolosijek, upisujemo bodove i to nam daje samopouzdanje. A poraz protiv Seville valjda je bio i očekivan, svi znamo u kakvoj smo skupini, možda i najjačoj, pa u skladu s tim trebaju biti i očekivanja. Bodovno ste zadovoljni. A igra? – Bilo je dosta promjenjivo, oscilirali smo na planu igre. I to moramo poboljšati, moramo se ustaliti, individualne pogreške, kojih je, primjerice, bilo previše u Zaprešiću, moramo svesti na minimum. I, dakako, moramo poboljšati realizaciju... Najavili ste da ćete igračima reći čime ste nezadovoljni. Možete li nam otkriti što ste im rekli? – Ne, ono što se kaže u kabini, oči u oči, tamo mora i ostati! Je li situacija u svlačionici bolja ili lošija nego što ste očekivali? Neki slikovito kažu da ste naslijedili “razbijenu bocu na cesti”... – Ha, ha, ha... Dobro, baš i nije tako, zadovoljan sam onim što sam zatekao u svlačionici. Najvažnije mi je da igrače upoznam pojedinačno, a za to treba vremena. Istina je da se sporo dižemo u formi, ali neke se igračke navike jednostavno ne mogu promijeniti preko noći. Na što konkretno mislite? – Poglavito na potankosti vezane uz disciplinu igre i na problem motivacije uoči, nazovimo ih, “malih” utakmica. Dinamo u svaku utakmicu mora ući goropadan i motiviran, prvenstvo se ne osvaja samo pobjedama u derbijima. To sam prošao i kao igrač i kao trener. Što vas je dosad najviše činilo nezadovoljnim? – Hm... Ništa posebno. Više je bilo zadovoljstva nego nezadovoljstva. A što vas je najviše zadovoljilo? – Imali smo doista neke blještave trenutke, primjerice igra je u prvom poluvremenu protiv Hajduka bila dobra, ali nismo bili efikasni. Cibaliji smo zabili tri gola i pokazali dosta toga dobrog, no sve to mora biti bolje. I bit će... Često ste rotirali igrače, a jeste li pronašli standardnu momčad? Konkretno, je li sastav iz Zaprešića najbliži Dinamovoj udarnoj postavi? – Iz dana u dan sve više upoznajem igrače pa tako stvaram i momčad. Važno je da na svakom sljedećem treningu i na svakoj novoj utakmici budemo sve bolji. Uz mnogo truda i rada standardizirat ćemo sastav. Kad budem znao kako svaki igrač reagira u određenim situacijama, bit ću znatno bliže odgovoru na upit o udarnoj postavi. Pokušavam svima dati šansu, a na igračima je da je iskoriste... Dojam je da se ove sezone u Dinamovoj igri ne osjeća momčadski duh. Slažete li se? – Na nekim je utakmicama to možda tako izgledalo i definitivno ćemo na tome najviše raditi. Ali, ništa ne ide preko noći, time ćemo se najviše baviti na zimskim pripremama jer u ovom ritmu utakmica nemamo ni vremena za pravi trening. Igrače ne kudim javno Tko vas je najviše zadovoljio u ovih mjesec dana? – Ne volim javno ni kuditi ni hvaliti igrače! Važno mi je da svi pokažu želju, jasno je da nisu svi isti, ni karakterno ni kvalitativno. Ali, u jednome moraju biti jednaki, moraju svi shvatiti da je za uspjeh udio nadarenosti jedan posto, a 99 posto je rad! Kad smo već kod talenta, jeste li zadovoljni Ćorićem? Bio je čovjek odluke na zadnje dvije utakmice, a kad ste ga izvukli iz igre u Zaprešiću, “raspala” se Dinamova igra... – Zadovoljan sam njegovim dizanjem forme i vjerujem da će kroz nekoliko utakmica biti na onoj razini koju svi od njega očekujemo i kojoj se nadamo. Ipak mu je tek 19 godina, sazrijeva korak po korak. Hoće li početi utakmicu u Sevilli? – Postoji mogućnost da počne tu veliku utakmicu. A kakav Dinamo možemo očekivati u Sevilli? – Pokušat ćemo se toj jakoj Sevilli hrabro suprotstaviti. Ne vjerujem da ću mijenjati način igre u odnosu na zagrebačku utakmicu, ne smijemo Španjolcima dati prazan prostor jer su onda užasno opasni. A kad budemo imali loptu, pokušat ćemo pogledati prema suparničkim vratima... Može li Dinamo doista opasno zaprijetiti Sevilli na stadionu Ramos Sanchez Pizjuan? – Mogu se složiti da smo u prvom poluvremenu u Zagrebu izgledali bezopasno, ali u nastavku smo imali nekoliko situacija koje smo mogli bolje razigrati i ugroziti njihova vrata. No, naš je sastav tada bio prepun mladih igrača, tako da im ne mogu ništa zamjeriti. Uvjeren sam da ćemo u Sevilli biti opasniji... Zašto Dinamo ove sezone igra lošije u Ligi prvaka nego lani, iako je većina igrača ostala u Maksimiru? – Da, većina je ostala, ali ključni su igrači, poput Eduarda, Pjace i Roga, otišli! A oni su činili barem 40 posto snage ove momčadi. I na kraju – je li Rijeka dostižna? – Naravno da jest! 