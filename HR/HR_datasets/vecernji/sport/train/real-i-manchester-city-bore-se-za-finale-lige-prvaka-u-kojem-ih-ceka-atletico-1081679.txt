U finalu Lige prvaka nakon dvije godine ponovno ćemo gledati madridski derbi. Nakon što je sinoć Atletico izbacio Bayern, danas je Real pobijedio Manchester City s 1:0 i izborio mjesto u milanskom finalu. Za razliku od prošle utakmice, večeras je za kraljeve zaigrao i Cristiano Ronaldo koji se oporavio od ozljede, a koliko on znači za Zidaneovu momčad, dovoljno govori podatak da je ove sezone sam zabio dvostruko više golova (16) nego prva postava Manchester Cityja (1:0). Ponovno je to bila čvrsta utakmica, što se vidi i po tome što je postignut samo jedan pogodak, ali je ipak zanimljivija i dinamičnija od one prije tjedan dana. Real je kad se sve zbroji bio bolji i zasluženo prošao u finale, ali i gosti su dvaput opasno zaprijetili. City je malo poremetila i ozljeda Kompanyja koji je već u desetoj minuti morao zbog ozljede izaći iz igre, a nakon toga kraljevski klub je počeo pritiskati. Prvo je Ronaldo u 12. minuti pucao glavom iznad gola, a u 20. minuti domaćin je poveo. Carvajal je dao loptu za Balea na desnoj strani kaznenog prostora, a Velšanin sjajno pogodio za vodstvo. No, snimka je naknadno pokazala da se lopta odbila od Fernanda pa je njemu pripisan autogol. Igra se zatim malo umirila, a onda je minutu prije isteka prvog dijela City opasno zaprijetio, Fernandinho se izborio za prostor i pucao, a lopta se od vratnice odbila van. Nastavak susreta ponovno je donio pritisak Reala, a u 52. minuti Real je imao najbolju priliku na utakmici. Bale je odličnom loptom pronašao Modrića, Luka ostao sam na šest, sedam metara od gola, ali Hart mu je odlično obranio. Kako je utakmica odmicala, Real je postajao sve nervozniji jer je jedan gol Cityja mogao sve promijeniti, ali ipak je uspio sačuvati netaknutu mrežu. Najbolju priliku imao je Manchester u 89. minuti, ali Agüero je pucao iznad gola. Tako je Real u rekordnom 27. polufinalu Lige prvaka uspio 14. put proći do same završnice, a zanimljivo je da imaju šest poluzavršnica zaredom. Manchester City se, pak, mora zadovoljiti činjenicom da su se prvi put u klupskoj povijesti uspjeli plasirati među četiri najbolje momčadi u najelitnijem nogometnom natjecanju. Luka Modrić odigrao je do 86. minute, bio je sjajan u veznom redu, a onda je umjesto njega ušao Mateo Kovačić. Luka se nudio u igri, bilo ga je po cijelom terenu, odlično je odrađivao obrambene zadaće i dobio je zaslužene ovacije cijelog stadiona kad je izlazio iz igre. Šteta što nije uspio postići pogodak... Finale između Atletica i Reala igra se 28. svibnja u Milanu. >>Pogledajte veliki promašaj Luke Modrića zbog kojeg su se svi uhvatili za glavu Liga prvaka, polufinale: Real - Manchester City 1:0 (Fernando ag, 20') 