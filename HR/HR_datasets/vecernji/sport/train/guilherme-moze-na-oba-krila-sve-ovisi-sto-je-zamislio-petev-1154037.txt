U Arminu Hodžiću Dinamo je nesumnjivo dobio odličnog napadača, centarfora koji zabija. Nakon četiri komada Splitu, zabio je i Interu, ovaj put laganim lobom preko vratara i tako pokazao još dio arsenala kojim raspolaže. – Hoće ga gol, očito mu je trebalo malo vremena da proradi. On je mlad, s 22 godine još će biti oscilacija, ne možete od tako mladog igrača očekivati veliki kontinuitet – kaže Igor Cvitanović, i sam nekoć ubojiti napadač Dinama, poslije trener. Hodžić trpi kao napadač Maksimir je upoznao i Marcosa Guilhermea, mladog Brazilca koji je u dvije utakmice pokazao da bi mogao biti važno pojačanje. Protiv Splita je igrao na desnoj strani, a sad je bio na lijevoj. I u oba slučaja pokazao je da se snalazi, doduše protiv Splićana je puno više asistirao, a sada s desne strane ulazio u prilike. – Može igrati na obje strane, ovisi o tome kakvu trener ima ideju – veli Cvitanović. Guilherme je dešnjak, odličnog centaršuta, ali i udarca. Možda ga je zato preselio na lijevu stranu, da više koristi taj svoj udarac. No onda više trpi Hodžić kao središnji napadač, dobiva puno manje prilika. – Da, kad igra desno, onda je puno više asistent, centrira i tada središnji napadač ima više prilika za pogotke, kada igrate s krilima s kontra nogom, tada krila više vuku u sredinu, više pucaju po golu, završavaju akcije i onda špica, u ovom slučaju Hodžić, ima puno manje lopti. Slično smo igrali dok sam bio u Dinamu, s Fernandesom i Soudanijem – objasnio je Cvitanović. Što bi vama bilo draže, biste li igrali s krilima s kontra nogama? – Ako već imaš centarfora, onda bih radije imao dešnjaka na desnoj, ljevaka na lijevoj strani. Iako nije nimalo loše igrati ni s kontra nogama, samo tada krila moraju više surađivati u igri. No to je uvijek stvar trenera i njegovih ideja – zaključio je Igor Cvitanović. Guilherme se dobro snalazi Na Ivajlu Petevu je da vidi što mu je bolje, nama se više svidio Dinamo protiv Splita, možda je dojam takav jer je Split slabiji od Intera. Doduše, i protiv Zaprešićana su plavi napravili dosta prilika, samo ih ovaj put nisu iskoristili, da jesu, a mogli su rano riješiti pitanje pobjednika, možda bi i dojam bio znatno bolji iako daleko od toga da plavi nisu igrali dobro. Kako bilo, Marcos Guilherme se još kako svidio, dojam je da se on jako dobro i brzo snašao u Dinamu. A selidba na lijevu stranu može značiti da će tamo i ostati kad se vrati Soudani, da Petev već sad slaže momčad s Alžircem u mislima. U svakom slučaju to su najjači aduti koje modri imaju u utrci s Rijekom.  >>Tri velika svjetska talenta su Hrvati! Eh, kad bi barem dvojica zaigrala za 'kockaste'... 