Nakon UFC-ova gostovanja u Areni u travnju, za kraj godine dolazi FFC. Priredba u Linzu je gotova pa se Final Fight Championship vraća u Hrvatsku. Veliki borilački spektakl FFC 27: Night of Champions na rasporedu je 17. prosinca, a gledatelji će u ringu pratiti gotovo samo borbe za pojas u MMA i u kik-boks dijelu programa. Tako će u više od pet sati borbi fanovi moći gledati i sedmoricu domaćih boraca: Zagrepčane Mladena Brestovca, Filipa Pejića, Luku Jelčića, Ivicu Truščeka i Jasmina Bajrovića, a tu će biti još i Maro Perak i Ivan Bilić. Na cijelom popisu borbi će nastupiti imena iz čak četrnaest različitih zemalja uključujući borce iz Bosne i Hercegovine, Srbije i Slovenije. A naši su aduti u prostorijama zagrebačkog American Top Teama organizirali trening i druženje s navijačima. No, navijača i nije bilo, ali zato su u kavezu s borcima stajali i pojasevi koji će se za manje od mjesec dana podijeliti novim prvacima, a svoj će naslov pokušati obraniti i Filip Pejić, koji je u Linzu u perolakoj kategoriji svladao Ahmeda Vilu. Da, nakon što mu je karijera u UFC-u naglo završila, promijenio je trenera i postao prvak u MMA. – Sada imam pet trenera i novu dvoranu, odlično se osjećam i to se vidi po mom napretku. Stvarno mislim da sam puno napredovao i to u svim segmentima. Ta promjena je ono što mi je trebalo i jako sam zadovoljan – kaže Pejić, koji ulaže sve da se vrati u UFC-ov ring. – UFC me prati, prate moj rad i moj menadžer se čuje s njima, u kontaktu smo stalno i zadovoljni su s moji mečevima, posebno s ovim zadnjim i rekli su da mi treba još par jakih mečeva pa ćemo vidjeti. Ja ulažem sve da se tamo vratim – dodaje Filip i u Areni, naravno očekuje nokaut. – Očekujem nokaut kao i svaki put i najavljujem ga, spreman sam to odraditi na nivou jer sam stvarno napredovao, osjećam to po sebi, a i moji treneri su zadovoljni. No, na druženju u dvorani nije bio samo on. Pored njega je sjedio i Ivica Trušček, jedan od najaktivnijih hrvatskih boraca koji u Linzu nije imao odgovor na svog protivnika. No, sada će u Areni nada se proći bolje. Prošle je godine imao problema s kilažom kada se trebao boriti za prvaka u lakoj kategoriji, a sada je u kategoriji iznad. No, kaže kako bi sada mogao skinuti kile, ali rizik da još jednu borbu odradi krivo je prevelik. – Sada se borim s jačim i većim dečkima, ali već mi je postalo ugodno u toj ulozi Davida protiv Golijata. Volim misliti da dajem svoj maksimum uvijek, ali drukčije je kad se boriš doma, tu treniram već deset godina, klinci moji budu u prvom redu i to je neki novi nivo žestine u meni, a protivnik je sve što ja nisam: svjež, jak, mlad, brz i agresivan, ali ima jedna stvar – nema toliko znanja kao ja, a to bude presudno – smatra Terror, koji će u Areni tražiti svoju priliku, baš kao i Jasmin Bajrović revanš. – Moja borba će odrediti mjesto izazivača za srednju kategoriju i nadam se da ću pobijediti da si osiguram borbu za pojas. Protivnik je brz, neugodan i sve ih respektiram, ali da se moram kladiti, kladio bih se na sebe. A ovo će mi ujedno biti i revanš s Nizozemcem Danenbergom, tako da mi je to dodatni motiv – kaže Bajrović. No prije svih atmosferu u Areni osjetit će Slovenac Samo Petje, čiji meč otvara priredbu. – Drago mi je da otvaram tu priredbu, pritiska nema, a i tako da ću ostale moći gledati kasnije kao da sam gost. Lijepo je boriti se na ovakvim eventima kao što je FFC i ovo će mi biti treći put da sam u zagrebačkoj Areni. Jednom sam bio u potpuno punoj dvorani kada se Mirko borio za naslov i to mi je bio veliki doživljaj i nadam se da će tako biti i sada. Protivniku poručujem da se spremi jer sam vidio da traži rat pa će ga i dobiti. Nadam se da će biti spreman, želim mu sreću – zaključuje Petje. 