Iako nitko u povijesti nije nadoknadio četiri gola zaostatka u nokaut fazi Lige prvaka, trener Barcelone Luis Enrique izjavio je da stručni stožer, igrači i navijači vjeruju da je moguće ostvariti nemoguće. - Očekujem da navijači stvore veličanstvenu atmosferu, bolju nego ikad dosad, i čvrsto vjerujem da možemo proći dalje. Igrat ćemo s puno rizika, ali mislim da smo u top formi te da možemo proći. Znam da većini ovo izgleda kao izgubljen slučaj, ali borit ćemo se do zadnje minute - kazao je trener Barcelone. Paris Saint-Germain je u prvoj utakmici slavio sa 4:0, a uzvrat je u srijedu na Camp Nou. - Moramo izjednačiti račune i pokazati ljudima kako izgleda prava Barcelona. Bit će teško, ali nije nemoguće. Ako u svijetu postoji momčad koja to može, onda je to sigurno Barca. Imamo kvalitetu i karakter da izađemo kao pobjednici - kazao je Barcelonin napadač Luis Suarez. Španjolski mediji objavili su kako će trener Enrique odustati od uobičajenog sustava 4-3-3, te da će u uzvratu protiv PSG-a igrati u sustavu 3-4-3, a to znači na golu Ter Stegen, u obrani Piqué, Mascherano i Umtiti, vezni red će držati Sergio Busquets, Iniesta, Rakitić i Arda Turan, te u napadu Neymar, Luis Suárez i Messi. >>Poruka Napolijevom treneru: Marzullo, zašto jednog tako jakoga igrača držiš u zamrzivaču? >>Sarri: Rog je genijalan, protiv Reala bi mogao dobiti priliku 