Nakon debakla nogometne reprezentacije u Estoniji (0:3), mnogi su se s pravom zapitali zašto je tu utakmicu igrao Ante Ćorić, a u Tallinn nisu bili pozvani Mario Pašalić i Franko Andrijašević, dvojac koji je trenutačno u neusporedivo boljoj formi od mladog dinamovca. – Da bi Pašalić i Andrijašević ušli u najuži krug reprezentacije, druga dvojica moraju ispasti iz momčadi, a govorimo o veznom redu, segmentu u kojem smo najbolje pokriveni. Andrijaševiću i Pašaliću više će koristiti trening s matičnim momčadima, brušenje forme za kraj sezone, nego tih pola sata ili 45 minuta u Tallinnu – objašnjavao je izbornik Ante Čačić prije i nakon debakla u Estoniji. U prijevodu, nije im želio remetiti ritam u klubovima. Ali ga je zato bez ustezanja remetio dinamovcu Anti Ćoriću, igraču koji ove sezone nije niti sjena najboljeg igrača HNL-a Franka Andrijaševića. A tih dana, za vrijeme reprezentativne stanke, Pašalić je skoknuo u domovinu. Viđen je na tribini na utakmici treće lige Vala i Hajduka II. Toliko o ritmu u klubovima. No, kod pozivanja u reprezentaciju nekad očito vrijede neka druga pravila, a ne ono tko je trenutačno bolji. – Izbornik Čačić i ja nemamo neki odnos, ne čujemo se, niti me kontaktirao. Stvari su uvijek iste. On najbolje vidi i zna što mu treba za reprezentaciju. Ima svoj odabir. Ja imam svoj put, čist, pošten i pravedan. Realno gledajući, nisam se ni prodao preko reprezentacije, niti mi je cijena narasla zbog reprezentacije. Sve što sam dosad napravio, napravio sam sam. Tako da sam miran i strpljiv – izjavio je nedavno Mario Pašalić. U prijevodu, rekao je ono što svi znamo, mnogi igrači prodaju se preko reprezentacije, a izbornici ih onda (ne samo Čačić već i njegovi prethodnici) po nečijem naređenju zovu u A-vrstu. Andrijašević je trenutačno najbolji igrač i strijelac HNL-a, kao vezni igrač zabio je 13 golova u 20 utakmica, a i jedini je igrač koji je ove sezone zabio baš svim prvoligaškim suparnicima. Ali nažalost, niti to mu nije bilo dovoljno da se pretpoziv za Estoniju pretvori i u poziv. No, Andrijašević, ali i Pašalić, dali su najbolji odgovor Čačiću na njegovo uporno ignoriranje. Naime, obojica su zabila gol u sljedeća dva kola nakon akcije u Tallinnu. Franko je prvo zabio Cibaliji, a u subotu i Dinamu, dok je Mario u Serie A zabio Pescari, pa ovu nedjelju i Palermu. I time je Pašalić postao prvi Hrvat u povijesti koji je postizao pogodak u dva uzastopna prvenstvena kola Serie A. To nije uspjelo čak niti velikom Zvonimiru Bobanu. Pašaliću su inače tek 22 godine, a već je zabijao golove u tri lige petice – francuskoj, španjolskoj i talijanskoj. Pašalić je u Serie A ove sezone zabio četiri gola, od kockastih veznjaka samo Rakitić ih ima više (šest), dok je Modrić zabio jedan kao i Kovačić, Brozović tri, Badelj dva, a Rog je odigrao svega 234 minute i još čeka prvijenac. Čačićev je argument da je na toj poziciji konkurencija prejaka. I tu je u pravu, jer ispred Andrijaševića i Pašalića sigurno su Modrić, Rakitić, Brozović, Badelj, Kovačić, pa i Rog... No, onda kada može nagraditi spomenuti dvojac za sve dobro što rade ove sezone, on ih izignorira i pozove Ćorića, vjerojatno zato što je iz kluba u Maksimirskoj 128, što je velika prednost kada se biraju igrači za reprezentaciju. 