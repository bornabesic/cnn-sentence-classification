Bivši hrvatski reprezentativni vratar Stipe Pletikosa vjeruje da će uspješno debitirati u srijedu za Deportivo iz La Corune u prvenstvenom susretu protiv Athletic Bilbaa, u kojem zbog crvenog kartona dobivenog u nedjelju neće nastupiti prvi vratar German Lux. "Spreman sam i vjerujem u sebe. Uvjeren sam da ću u srijedu odraditi dobar posao“, rekao je 37-godišnji hrvatski vratar. Pletikosa je posljednji put branio prije devet mjeseci za ruski Rostov, a u siječnju je kao slobodni igrač došao u Deportivo. Od tada se priprema za povratak među vratnice. "Osjećam se dobro te sam zadovoljan sadašnjom formom. Ne brine me što nisam branio u posljednje vrijeme. To me je motiviralo", rekao je Pletikosa. Deportivo se nalazi na desetom mjestu španjolskog prvenstva s 32 boda, a Athletic Bilbao je na sedmoj poziciji s 38 bodova. Momčad iz La Corune, međutim, nije pobijedila u posljednjih dvanaest utakmica. Posljednji put je slavila u prosincu protiv Eibara. "U nogometu je najvažnija vjera. Ako izgubiš dvije utakmice zaredom, to ne mora biti ključno. Treba se samo sjetiti dobrih trenutaka", smatra Pletikosa. U nedjelju je Deportivo izgubio kod kuće od Granade s 0:1, a prvi vratar Lux dobio je izravni crveni karton u 93. minuti zbog prekršaja. Pletikosi za mjesto među vratnicama konkurira i 29-godišnji Manu Fernandez, a najveća prijetnja u prvom nastupu mogla bi mu doći od napadača Aritza Aduriza koji je ove sezone u 42 utakmice za Athletic postigao 27 pogodaka. >>Stipe Pletikosa prvi puta konkurirao za sastav Deportiva 