Na mitskom se Wembleyu večeras (početak borbe predviđen je za 22.45 sati, RTL ) održava teškaški dvoboj o kojem bi se godinama moglo pričati. Ne samo zbog najviše gledatelja na nekom boksačkom meču dosad u Engleskoj (90.000) nego i zbog oprečnih profila dvojice sudionika. A borba Anthonyja Joshue (27) i Vladimira Klička (41) sudar je agresivne mladosti i taktičke mudrosti, dvoboj nadolazećeg i odlazećeg, okršaj bivšeg kriminalca i doktora znanosti... I baš zbog tih suprotnosti, ali i zbog nevjerojatna Joshuina marketinškog potencijala kao od šale prodano je 90.000 ulaznica pa su organizatori samo na njima zaradili 9,5 milijuna eura. Očekuje se da će borba donijeti prihod od 47 milijuna eura jer se samo od prodaje televizijskih prava (i prijenosa) očekuje 23,7 milijuna eura, unutar kojih je i onih 4,7 milijuna eura koliko je njemački RTL platio za ekskluzivan prijenos u zemlji u kojoj je Kličko gradio karijeru. S obzirom na posebnost borbe, očekuje se i veliki utržak od prodaje suvenira (1,2 milijuna USD) te od oglašavanja. Šarm koji privlači sponzore Premda će dio namijenjen borcima Ukrajinac i Britanac podijeliti, valja reći da će se tom borbom više okoristiti Joshua. Jer i ako izgubi svoj IBF naslov i ne osvoji WBO pojas, pripast će mu oko 17 milijuna eura odnosno gotovo četiri puta više nop što je Britanac zaradio u prethodnih 18 borbi u kojima je utržio ukupno 4,7 milijuna eura. Dakako, u svojih 68 borbi (i samo četiri poraza), Kličko je zaradio višestruko više. Uostalom, 20-ak je puta uspješno branio naslov i bio nepobjediv deset godina, pa je uglavnom on određivao uvjete borbi koje je prihvaćao. Po procjenama nekih marketinških stručnjaka, Joshua bi pak mogao postati prvi sportaš u povijesti koji je postao milijarder. Jer, bude li veliki šampion, iznimnu zaradu ostvarit će i izvan ringa, zahvaljujući dobru izgledu i šarmu koji privlači sponzore. Uostalom, direktor je, očito provizorni, već u sedam kompanija među kojima je i jedna za preradu sportskih automobila. Za razliku od Klička koji živi sa svojom hollywoodskom suprugom, glumicom i modelom Hayden Pannnetiere, Joshua još živi sa svojom 51-godišnjom majkom Yetom. A ona je u Englesku, iz Nigerije, došla 80-ih godina prošlog stoljeća, nakon čega se udala za Roberta, napola Irca, napola Nigerijca, oca četvero njezine djece. Boks me spasio od zatvora Zbog rastave roditelja, mlađahni Anthony se u rodnom Watfordu vrlo lako našao u lošem društvu. Štoviše, zbog neprestanih uličnih okršaja i drugih psina jedno je vrijeme bio i u zatvoru za delinkvente odnosno u odgojnoj ustanovi. Sa 16 godina prestao je ići u školu, no već tada trčao je 100 metara brže od 11 sekundi bez posebnog treninga, pa je pokušao igrati nogomet. No, tu karijeru brzo je završio zbog brutalnog nasrtaja na suparničkog napadača radi kojeg je optužen za tjelesno nasilje. S 18 godina zarađivao je za život kao zidarski radnik i u to vrijeme jedino do čega mu je bilo stalo bili su noćni izlasci, dobro odijevanje i djevojke. Srećom, tada ga je rođak Ben nagovorio da se dođe okušati u boksački klub i to mu je bio najbolji potez u životu. Jer, samo četiri godine nakon što je prvi put bio na boksačkom treningu postao je olimpijski pobjednik, doduše uz malo više sudačkih simpatija no što je prihvatljivo. A svega toga ne bi bilo da prema njemu nije bio tolerantan i sudac koji ga je, nakon što je uhvaćen s torbom marihuane, osudio na 12 mjeseci društveno korisnog rada i 100 sati besplatnog rada. – To uhićenje natjeralo me da odrastem i prihvatim svoju odgovornost. Da nije bilo boksa, bio bih u narkomanskoj bandi i danas vjerojatno u zatvoru. Kličku se takvo što nije moglo dogoditi jer je odrastao uz oca. Štoviše, Vladimir Radionovič Kličko bio je visoki časnik (general-major) sovjetske avijacije, pa su i on i četiri godine stariji brat Vitalij odrastali u vojničkom režimu. Štoviše, od braće se tražilo da budu i dobri učenici pa su obojica danas doktori znanosti, a Vitalij gradi i uspješnu karijeru pa današnjega gradonačelnika glavnoga ukrajinskoga grada Kijeva mnogi vide kao budućeg ukrajinskog predsjednika. I dok je Vladimir po zvanju doktor sportskih znanosti, Joshua je, premda ni pribižno tako obrazovan, veliki poklonik sportske znanosti. Branitelj naslova trenira dvaput dnevno, obvezno spava i tijekom dana, a na počinak ne ide kasnije od 21 sat. Nerijetko trenira i s maskom na licu kako bi simulirao uvjete nedostatka kisika, a vježba i u pijesku, poput brazilskih nogometaša, kako bi što bolje održavao ravnotežu. Za oporavak koristi hladne kupke, ali i intramuskularnu akupunkturu, a jedan sat dnevno nosi posebne hlače koje mu komprimiranim zrakom masiraju noge. 