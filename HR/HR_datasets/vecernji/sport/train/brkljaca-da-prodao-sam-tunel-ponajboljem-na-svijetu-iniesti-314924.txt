Splitski klub ima igrača s mentalnom i intelektualnom kvalitetom za najveće sportske dosege. Neposrednim pristupom Zagrebovo dijete osvojilo je Hajdukovu svlačionicu. U splitskom plavom salonu prisjetio se svojih početaka. – Početak je bio 1994. u pionirima Zagreba. No, nogomet nije bio moja prva ljubav. Trenirao sam najprije tenis tri godine, a potom sam položio za karting, no s utrkama sam morao prestati kad mi se pokvario bolid. Popravci su bili skupi, nismo si to tada mogli priuštiti. To je tada bilo preskupo. Trebao sam ja biti Ayrton Senna, no on je rođen prije mene – kazao je Brkljača. Hajduk je bio dječački san. – Danas više ne razmišljam sanjarski kao nekada. Imam dugoročne ciljeve, ali pokušavam živjeti dan za danom. U nekoliko navrata radilo se na tome da dođem u Hajduk. Ne skrivam da navijam za Hajduk od malih nogu. Kakav je dojam na vas ostavio Balakov? – Posvetio se stvarima u kojima smo bili najslabiji. Sjajno uočava nedostatke u sustavu igre. Taktika u igri protiv Barcelone bila je njegovo djelo. Igrači mu vjeruju kada govori o nogometu. Nije trener koji cijeni samo igračke vrijednosti, nego i one moralne, ljudske. U počecima karijere imali ste zanimljiv susret s Iniestom. – Na Poljudu sam mu spomenuo turnir prije 12 godina i on se sjetio Zagreba. Ispalo je simpatično. Ja se ne sjećam utakmice otprije godinu dana, a ne prije 12. Ako ništa drugo, moći ću nakon karijere za šankom kazati: Ja sam gurnuo loptu kroz noge najboljem igraču svijeta, i to na punom Poljudu – u šali će Brkljača. Cijeli intervju s Brkljačom možete pročitati u novom broju MAX-a! 