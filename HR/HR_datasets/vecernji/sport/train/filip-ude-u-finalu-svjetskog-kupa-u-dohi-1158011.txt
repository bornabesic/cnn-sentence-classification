Hrvatski gimnastičar Filip Ude i drugi tjedan zaredom izborio je finale Svjetskog kupa, a nakon bronce u nedjelju u Bakuu, Ude je u srijedu trećim mjestom u kvalifikacijama u Dohi ušao u novo finale na konju s hvataljkama. U poprilično čudnim kvalifikacijama u kojima su čak 34 od 40 vježbača pali s konja, Filip je odradio svoju vježbu do kraja i bio treći sa 13,800 bodova.  Naš drugi predstavnik u ovoj disciplini, Robert Seligman, zbog pada je završio na 10. mjestu sa 12,700 bodova i druga je rezerva za finale u kojem će se Ude u petak boriti za novu medalju.  - Uvjeti su bili poprilično čudni. Organizatori su napravili nekoliko propusta. Vježbače su prerano pozvali iz dvorane za zagrijavanje, 20 minuta držali su ih u hodniku u kojem je klima nevjerojatno puhala, onda nije ni čudno da su tako promrzli imali problema s nastupom. Što se Seligmana tiče, on se nije uspio snaći u tim uvjetima, ali i općenito nije još u pravoj natjecateljskoj formi, onda se tempira za travanj kada nas u Cluju čeka Europsko prvenstvo - objasnio je hrvatski izbornik Vladimir Mađarević. U četvrtak, drugog kvalifikacijskog dana, u lov na finala će naši preostali reprezentativci - Tin Srbić i Anton Kovačević na preči te na parteru i gredi olimpijka Ana Đerek. Kvalifikacije - konj s hvataljkama 1. Krisztian Berki (Mađ) 14,833 2. Jingyuan Zou (Kin) 14,433 3. FILIP UDE (HRV) 13,800 4. Ruoteng Xiao (Kin) 13,666 5. Artur Davtjan (Arm) 13,566 6. Robert Tvorogal (Lit) 13,366 7. Kiichi Takenaka (Jap) 13,266 8. Ferhat Arican (Tur) 13,066 ... 10. ROBERT SELIGMAN (HRV) 12,700