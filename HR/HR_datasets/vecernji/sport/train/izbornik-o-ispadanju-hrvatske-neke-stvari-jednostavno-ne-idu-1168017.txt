Mladi Vatreni nisu uspjeli doći do premijernih bodova na Europskom prvenstvu U-17 pred domaćom publikom. U Rijeci je nakon Italije slavila i Turska, a rezultat je u drugom kolu skupine A bio 4:1. "Ponovilo se ono što već duže vremena govorim - naši protivnici imaju igrače koji igraju na višoj razini, a mi nismo prilagođeni na ovako velike podražaje. I Talijani i Turci spremni su držati isti ritam svih 80 minuta, a to melje protivnika", sažeo je izbornik Dario Bašić. Hrvatski su reprezentativci, ističe, pružili sve što mogu te stoga opet zaslužuju pohvalu. "Svojim igračima ne mogu ništa zamjeriti, oni su dali svoj maksimum, ali jednostavno neke stvari ne idu. Rezultatski to izgleda gore nego što smo zaslužili, a uvijek možemo razgovarati što bi bilo da smo iskoristili svoje šanse s početka utakmice. Potencijal imamo, bit će dobrih igrača iz ove generacije, ali treba nam još boljih utakmica i još više igre sa starijim suparnicima", smatra izbornik. U 67. minuti susreta Hrvatska je uspjela smanjiti na 2:1, no više od toga nije mogla. Preostaje još sraz sa Španjolcima u trećem kolu. "Nakratko smo se uspjeli vratiti, doći do zraka, ali morali smo biti koncentriraniji, posebno u prekidima. Uvjeravam vas da su igrači željeli uspjeh, a sada protiv Španjolske možemo igrati bez pritiska. Morala bi se posložiti luda kombinacija da prođemo, te moramo pokazati nadu za budućnost. Razvoj ovih igrača ostaje na prvom mjestu, treba izvući pouke i dati im podražaj koji će ih odvesti na višu razinu. Ostaje žal, uložili smo mnogo truda, ali napravili smo i dobre stvari, odradili dobre pripreme, a svi naši suparnici su snažne momčadi koje su sigurno među osam najboljih u Europi", zaključio je Bašić. Napadač Leon Kreković kazao je kako je protiv Turske samo prvih 20 minuta bilo u redu. "Do tada smo se držali zadataka, a onda smo pali. Trebalo se ponovno sabrati, ali nismo uspjeli", ispričao je po završetku dvoboja te dodao: "Mislim da sada treba prespavati, izvući pouke. Moramo se opustiti, igrati, i vjerujem da će biti dobro protiv Španjolske". Kakvi su dojmovi nakon prva dva kola i susreta s vrlo kvalitetnim suparnicima? "Nitko neće biti ni posebno bolji ni posebno lošiji igrač nakon ovakvog turnira, ali svakako se radi o vrijednom iskustvu i poticaju za daljnji rad i napredak. Bilo je i danas dosta navijača, i premda smo mi usredotočeni na igru, uvijek je lakše igrati uz podršku", zaključio je Kreković. 