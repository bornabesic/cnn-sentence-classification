Nogometaši Eintrachta, koje vodi Niko Kovač sa svojim stožerom, nastavljaju s odličnim igrama u novoj sezoni. U osmom kolu njemačkog prvenstva u gostima su bez većih problema pobijedili HSV sa 3:0, u utakmici u kojoj su doista bili dominantni. U 35. minuti prvi put se zatresla mreža, Holtby je postigao autogol, a s tim se rezultatom otišlo na odmor. U nastavku susreta kod domaćina je u 57. minuti drugi žuti karton dobio Diekmeier pa je Eintrachtu nakon toga bilo još i lakše. Samo tri minute kasnije Tarashaj je povisio na 2:0, a konačni rezultat postavio je Seferović u 69. minuti. Ante Rebić nije konkurirao za susret zbog ozljede stopala, dok je za HSV napokon od prve minute zaigrao Alen Halilović, koje je trener postavio u sredinu, odmah iza najisturenijeg napadača, ali mladi hrvatski reprezentativac nije se proslavio, odigrao je prilično loše pa je već na odmoru ostao u svlačionici. Eintracht nakon osam kola ima 14 bodova te zauzima četvrtu poziciju, onu koja bi na kraju sezone vodila u doigravanje za Ligu prvaka. Bayern mu bježi samo tri boda, a Köln i Leipzig po bod, iako valja istaknuti da svi imaju utakmicu manje. Međutim, Kovaču treba čestitati jer mu momčad koja se lani jedva izborila za ostanak u ligi ove sezone igra jako dobro, imaju prepoznatljivu igru, a i rezultati su zasad iznad očekivanja. 