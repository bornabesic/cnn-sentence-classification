Posljednjih dana na društvenim mrežama traje pravi verbalni rat između Mirka Filipovića i Wanderleija Silve. Spomenuti dvojac trebao se boriti na RIZIN-ovu Grand Prixu na samom kraju godine, ali Brazilac je odustao. Cro Cop je zbog toga izgubio živce i verbalno ga napao. - Upravo sam dobio poruku iz Rizina da se Wanderlei Silva uplašio i otkazao borbu sa mnom za Novu godinu, a kunem se da sam neki dan rekao Stipi Drvišu da imam filing da će ovaj eskivirati borbu. I jutros dobijem poruku. Koja je to kukavica, bio je hrabar kad me prozvao u srpnju da želi borbu sa mnom u prvom krugu turnira. Meni se čini da mu treba par tableta "hrabrina", poručio je Mirko, a Silva mu je uzvratio: - Iznenadio me stav tog tipa iz Hrvatske. Stav Filipovića koji je počeo govoriti s..nja o meni! Kakav je to čovjek?! Kad sam ispred njega kaže mi da sam legenda, a putem interneta govori s..ja! Skriva se iza računala, on je kukavica, a ne ja", bio je odgovor Silve, a uslijedio je novi nastavak. Mirko mu je na Facebooku jednom fotomontažom poslao poruku i fantastično mu 'spustio'. Stavio je fotografiju s natpisom "Wanderlei - Hrabro srce", a ispod je bila fotomontaža na kojoj Silvina glava stoji umjesto Mela Gibsona. 