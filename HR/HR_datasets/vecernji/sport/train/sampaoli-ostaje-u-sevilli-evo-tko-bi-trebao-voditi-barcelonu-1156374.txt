Premda je bio jedan od glavnih kandidata za klupu Barcelone, Argentinac Jorge Sampaoli (57) po svemu sudeći ostaje u Sevilli, a od iduće sezone Barcu bi trebao voditi Španjolac Ernesto Valverde. Španjolski mediji su danima nagađali kako će Sampaoli na koncu sezone napustiti Sevillu i naslijediti Luisa Enriquea na Camp Nou. Međutim, Radio Catalunya je objavio kako je argentinski stručnjak odlučio ostati u Andaluziji produživši ugovor do lipnja 2019. godine. Bivši izbornik Čilea je stigao na Ramon Sanchez Pizjuan početkom ove sezone i odmah sve oduševio. Sevilla je trenutačno treća na ljestvici Primere sa svega tri boda manje od drugoplasirane Barcelone. Dojam je malo pokvarilo ispadanje od Leicester Cityja u osmini finala Lige prvaka. No ispadanje iz Europe nije umanjilo interes vodećih europskih klubova za njegovim uslugama. Argentinskog stručnjaka na klupi žele vidjeti i tri talijanska velikana - Juventus, Inter i Milan. Sampaoli je novi ugovor navodno potpisao još prošlog tjedna nakon sastanka s predsjednikom Seville Joseom Castrom. Ovakav rasplet situacije u prvi plan je gurnuo trenera Athletic Bilbaoa Ernesta Valverdea. Španjolac je tijekom karijere igrao dvije sezone za Barcelonu, a na klupi baskijskog sastava je od 2013. Vodio je i Valenciju, Villarreal, Espanyol i Olympiakos. Među kandidatima se spominje i Enriqueov pomoćnik Juan Carlos Unzue. Podsjetimo, trener Luis Enrique je nedavno objavio kako na koncu sezone napušta Barcelonu. 