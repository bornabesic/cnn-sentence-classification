Nekadašnji trener Dinama i bivši hrvatski izbornik Miroslav Ćiro Blažević stao je u obranu Cice Kranjčara koji je nedavno podnio ostavku na mjesto modrog trenera. Ćiro je i ranije branio Cicu, a sada je poručio da se Dinamo sramotno ponio prema svojoj legendi. "Upozoravao sam na mogući rasplet događaja u Dinamu, nisam se pomirio s riječima Mirka Barišića da se Kranjčaru sprema otkaz ako ne pobijedi u Rijeci. Tim riječima Dinamov predsjednik okrenuo je leđa treneru kojeg su izabrali prije 87 dana i koji je klub financijski osigurao prolaskom u Ligu prvaka. K tome, amnestirao je od krivice i igrače koji snose svoj dio odgovornosti. I dogodio se 2:5 poraz u Rijeci… Cico je sam otišao, nije želio da bude istjeran! Tako se s Cicom nije smjelo postupiti. Ni u kojem slučaju. Ni u jednom trenutku! Sramotno! Tako se poigrati s klupskom legendom  koja je ostavila dubok trag u Dinamu i u igračkoj i u trenerskoj karijeri. To je ispod svake razine, neljudski, nehumano, bit ću i oštriji – bezobrazno. Kranjčar nije bilo tko, Kranjčar je jedno od najvećih imena koje je Dinamo ikada iznjedrio. Zar to Barišić ne zna?  Meni je to nedopustivo. Osjećam se slabo zbog toga.  Ma, ne mogu doći k sebi, tako se šutati s klupskim legendama. To nikad nijedan klub u svijetu nije napravio. Nijedan! Pa, Kranjčar je veći od svih nas, pa i od Dinama. Meni je to mučno promatrati, tako čovjeka nasanjkati, to je zločin. Mislim da me ogorčenje nikad neće napustiti. Čovjeku su dali jednu momčad, a rasprodajom u dva tjedna ostavili ga s drugom momčadi.  Žrtvovali su ga kao pijuna u šahu. Bez poštovanja  i korektnosti tako čovjeka poniziti, to zaslužuje svaku osudu. Ja se s time ne mogu i ne želim pomiriti. Hoće li itko reagirati?", napisao je Ćiro na svojoj službenoj stranici. 