Rijekin niz neporaženosti od 31 utakmicu u Prvoj HNL ili čak 36 u svim natjecanjima bit će na kušnji u splitskom Parku mladeži (nedjelja, 17 sati). Rijeka bez pola momčadi Zanimljivo, vrh Hrvatskog nogometnog saveza odlučio je nagraditi pomoćne suce iz derbija s Dinamom, Boruta Križarića iz Čakovca i Gorana Loparca iz Sladojevaca, pa ih je opet delegirao za utakmicu Rijeke. Šef će im u Parku mladeži biti neustrašivi povratnik na hrvatske travnjake Bruno Marić. Čak se i trener Rijeke Matjaž Kek jučer našalio rekavši da neke pomoćne suce viđa na utakmicama češće od svojih igrača, aludirajući na suspendiranog Andrijaševića. Riječani uoči Splita imaju velikih problema sa sastavljanjem momčadi, jer izvan stroja su Črnic, Gavranović, Matei, Gorgon, Čanadžija, Prskalo pa čak i pričuvni vratar Sluga (napuknuće metatarzalne kosti). Tako je lako moguće da u Parku mladeži debitira 18-godišnji vratar Ivan Nevistić. – Pokušali smo ovaj tjedan stabilizirati momčad i pripremiti igrače koji su na raspolaganju za još jedno teško gostovanje. Split se dignuo u posljednjim utakmicama, protiv Osijeka i Hajduka igrao je dobro. Mi moramo biti na svojoj razini, razmišljati pozitivno i samo o kvaliteti naše igre – kazao je Kek i dodao: – U Splitu nam najveća opasnost vreba od nas samih. Igrači su svjesni mogućnosti koje im se pružaju. Koliko je moguće momčad psihološki izolirati nakon maksimirskih šokova i napisa o njima? Drugi u povijesti bez poraza – Nemoguće je to. Informirate se sa svih strana, ne treba se zatvarati u škatulju ili biti u bestežinskom stanju. To treba prihvatiti kao dio igre, jer Rijeka je prva na tablici. Inače, nisam zadovoljan nekim reakcijama na igralištu zbog kojih olako gubimo ljude. To je nepotrebno gubljenje energije. Trebamo razmišljati samo o kvaliteti svoje igre. Sad kad smo prvi, moramo naučiti razmišljati drukčije nego kad smo slabije plasirani. Sada imamo priliku potvrditi jesenski naslov, a to je velik izazov – naglašava Kek. U Hrvatsku uskoro dolazi predsjednik Uefe Aleksander Čeferin, nekadašnji Kekov šef u Slovenskom nogometnom savezu. Hoće li ga upoznati sa stanjem u hrvatskom nogometu? – To je stvar Hrvatskog nogometnog saveza, folklora na ovim prostorima, a ja sigurno nisam taj koji ću nešto čistiti... Stručni stožer i ja tu smo da budemo pomoć i potpora našim igračima, ali danas morate biti moćni na svim poljima, ne samo na terenu – zaključio je Matjaž Kek, trener godine na hrvatskim travnjacima. Prođe li Rijeka neokrznuta u susretima sa Splitom i Istrom 1916 (17. prosinca), bit će tek druga momčad u povijesti HNL-a koja je prvi dio prvenstva okončala bez poraza. Dinamu je to uspjelo u jesen 2014. godine. 