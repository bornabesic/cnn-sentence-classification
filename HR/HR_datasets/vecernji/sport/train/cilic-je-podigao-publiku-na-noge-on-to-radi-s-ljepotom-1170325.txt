Marin Čilić bez teškoća izborio je nastup u osmini finala ATP turnira Masters 1000 serije u Rimu nadigravši Amerikanca Ryana Harrisona sa 6-3, 6-2. Naš najbolji tenisač u četvrtak će protiv 9. nositelja, Belgijca Davida Goffina, pokušati izjednačiti svoj najbolji rezultat u Rimu, a to je četvrtfinale iz 2011. godine. No, pred Čilićem je vrlo težak zadatak jer je protiv Goffina u četiri meča ostvario tek jednu pobjedu. A Međugorac je u meču s Harrisonom posebno oduševio publiku u šestom gemu prvog seta. Njegov sjajan potez osvanuo je i na društvenim mrežama.  - Tko kaže da je potrebna snaga kako bi pogodio drive volej. Marin to radi s ljepotom - objavio je na Twitteru Tennis TV.   