Final Fight Championship odlučio je 2016. godinu završiti s mnogo stila; najvećom priredbom do sada u povijesti promocije. Kako to i priliči, FFC 27, “kodnog naziva” “Night of Champions” će se održati u hrvatskoj metropoli i to u velebnoj zagrebačkoj Areni koja je do sada ugostila i Cro Cop Final Fight, ali i K-1 WGP, Glory i UFC Fight Night. Datum je 17. prosinca, a ulaznice će biti puštene u prodaju već idući tjedan. Kao što to sam naziv priredbe otkriva, FFC 27 će biti noć šampiona – priredba koja će se sastojati gotovo isključivo od dvoboja koji će za ulog imati pojas FFC prvaka. U međuvremenu su tri šampionska mjesta upražnjena pa će gledateljima biti još zanimljivije jer će moći vidjeti i nekoliko (ne)očekivanih obračuna. Dosadašnji šampioni Marcin Prachnio (MMA,-93kg), Ahmed Vila (MMA, -70kg) i Laszlo Senyei (MMA, -77kg) su karijere odlučili nastaviti u drugim težinskim kategorijama pa će upravo FFC 27 u Zagrebu odrediti njihove nasljednike. Ne treba posebno naglašavati kako je čitav popis borbi upravo spektakularan, a zagrebačka publika će biti zadovoljna jer će imati priliku navijati za šest Hrvata, odnosno četiri svoja sugrađana iz metropole. Stošić vs. Staring U “main eventu” MMA dijela ćemo vidjeti reprizu iz Linza (FFC 26) između Diona Staringa (34-13) i Darka Stošića (9-1). Jedina razlika je ta što je sada srpski borac taj koji brani pojas, a Staring taj koji će ga pokušati osvojiti. “The Soldier” je prilično dug period dominirao teškom FFC-ovom kategorijom svladavši među ostalim Rodrigueza, Deliju i Kraniotakesa pa ne čudi da je dobio “instant-priliku” za revanš protiv Stošića koju je javno tražio. Perak vs. Kimball Za mjesto Prachniova nasljednika u poluteškoj diviziji će se boriti Dubrovčanin Maro Perak (25-6) i Amerikanac Jeremy Kimball (13-5). “Gladiator” je i dalje neporažen u FFC-u te se domaći ring vraća nakon nekoliko odrađenih mečeva u snažnom ruskom M-1 Globalu, a Amerikanac Kimball je svoju priliku zaradio impresivnim debijem na FFC-u 25 u Daytona Beachu. Kimball je, naime,  za samo 14 sekundi spektakularnim nokautom pobijedio pobjednika TUF-a Matta Van Burena. To mu je ujedno bilo i treće uzastopno slavlje. Mitchell vs. Doroftei I u srednjoj ćemo kategoriji vidjeti američkog borca – UFC i WSOF veterana David “Bulletproof” Mitchella (21-6). On će FFC rukavice za pojas prvaka u kategoriji do 84 kilograma ukrstiti s Moldavcem Pavelom Dorofteijem (17-3). Dvojac se trebao sučeliti već na FFC-u 25 u Springfieldu, no Doroftei je morao odustati zbog problema s vizom. Sjajni član “London Shootfightersa” iza sebe ima dva impresivna FFC nastupa i dvije uvjerljive pobjede, a u međuvremenu je postao i prvak uglednog engleskog UCMMA-a. Dovoljno da mu hrvatska promocija da priliku protiv Mitchella za prvi povijesni naslov u srednjoj diviziji. Ovo je bez sumnje jedan od najkvalitetnijih obračuna na čitavom popisu borbi. Trušček vs. Soldić Nakon što je Mađar Senyei karijeru odlučio nastaviti u srednjoj kategoriji, FFC je upraznio mjesto prvaka te ćemo njegova nasljednika saznati također u zagrebačkoj Areni. Priliku stići do karijernog uspjeha pred svojom publikom dobio je najaktivniji i najkarizmatičniji hrvatski borac Ivica “Terror” Trušček (31-27) i to najviše zahvaljujući upravo svom FFC “scoreu” koji iznosi impresivnih 7-2, kao i pobjedama prekidom protiv bivšeg prvaka Viktora Halmija i top velteraša Vladislava Kancheva. Članu ATT-a će se suprotstaviti jedan od najvećih BiH potencijala – sjajni mladi Roberto Soldić (7-2). Zagrebačka publika je Soldića imala priliku upoznati na FFC-u 20 u Ciboni kada je uvjerljivo slavio protiv Futures prvaka Saše Dropca. Bit će to klasični obračun iskustva i mladosti koji garantira nezaboravan MMA dvoboj. Jelčić vs. Belluardo Za upražnjeni pojas u lakoj kategoriji snage će odmjeriti Zagrepčanin s dublinskom adresom Luka Jelčić (8-2) i najveći talijanski MMA potencijal Danilo Belluardo (6-1). Jelčić je u FFC-u ubilježio 3 impresivna slavlja uz poraz u višoj kategoriji od Laszla Seyneia, a potvrda kvalitete je stigla i u irskom SBG-u gdje je jedan od stalnih sparing partnera najveće svjetske MMA zvijezde i UFC prvaka Conora McGregora. Nedavno je postao prvak engleske promocije Total Extreme Fighting što je samo zapečatilo njegovo mjesto izazivača u lakoj kategoriji. Belluardo je neporažen u FFC ringu uz impresivna slavlja protiv Futures prvaka Tilena Kolariča i velike nizozemske nade Huberta Gevena, nedavno je debitirao u Bellatoru te slovi za daleko najveću talijansku MMA nadu. “Caterpillar” već neko vrijeme trenira u pulskom Trojanu pod paskom legendarnog Zelga Galešića. Pejić vs. Brum U perolakoj kategoriji će svoj pojas prvaka braniti popularni Zagrepčanin Filip “Nitro” Pejić. Nakon kratke epizode u UFC-u, Pejić je promijenio tim (sada je dio ATT-a) te je u impresivnom meču na FFC-u 26 u Linzu svladao Ahmeda Vilu okitivši se FFC-ovim naslovom. Prvu obranu titule će odraditi protiv Engleza Jamesa “Job Done” Bruma (18-4). Njega je FFC publika upoznala u sjajnom meču protiv ponajboljeg austrijskog borca nižih kategorija Philippa Schranza u travnju ove godine. Brum je na koncu slavio, što ga je dovelo na rub potpisa za moćni UFC, no na koncu je karijeru ipak nastavio u europskim borilištima. Pejiću će to biti prilika za veliko iskupljenje pred zagrebačkom publikom koja je uvijek na njegovoj strani i koja će u velikom broju doći upravo zbog popularnog borca iz Dubrave. >>Tjednik Max i sport Večernjeg lista pratiti i na Facebooku! FFC 27 – NIGHT OF CHAMPIONS Zagreb, 17.12. Arena Zagreb MMA: Darko Stošić(C) (SER) vs. Dion Staring (NED), HW – title match Maro Perak (CRO) vs. Jeremy Kimball (USA), -93kg – title match Pavel Doroftei (MOL) vs. David Mitchel (USA), -84kg – title match Ivica Trušček (CRO) vs. Roberto Soldić (GER/BiH) -77kg – title match Luka Jelčić (CRO) vs. Danilo Belluardo (ITA), -70kg – title match Filip Pejić(C) (CRO) vs. James Brum (ENG), -66kg – title match 