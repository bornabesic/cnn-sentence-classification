Predsjednica RH Kolinda Grabar-Kitarović još jednom je u utorak ponovila da HNS treba nove, kvalitetnije, poštenije ljude, a premijer Andrej Plenković ponovio je staru dobru floskulu, koju, doduše, propisuju Fifa i Uefa, da se politika ne smije miješati u sport, pa analogno tome dečki iz Banskih dvora neće u vukovarskom Hiltonu, gdje je sada sjedište našega nogometnog saveza, raditi reda. No, otkako su Fifa i Uefa priznale HNS kao samostalni savez i omogućile nogometnoj reprezentaciji da nas igrački uglavnom ponosno predstavlja, politika se u taj naš nogomet miješala kad god je to htjela. Pa tko se više upetljao u nogomet od prvog predsjednika, koji je čekao da mu izbornik uoči SP-a ‘98. pošalje popis prvih 11 vatrenih na amenovanje te je poslao svoga komesara Canjugu da vodi Croatiju i s njom uđe u Ligu prvaka. I od tada pa sve do danas Dinamo gazi Hajduk. Slijedeći primjer oca moderne Hrvatske, u HNS-u su godinama u Izvršnom odboru sjedili – političari. Ili najbliži simpatizeri, gdjekad i financijeri, političkih stranaka. Svi su oni odgovorni što u našem nogometu postoje samo HNS i Dinamo, a drugi su tu samo da ispune formu. I pritom ih se potkrada, vrijeđa i omalovažava. Prvi su progledali BBB, kasnije Torcida i svi gledatelji zajedno više ne žele gledati tu orgiju Dinama i HNS-a. Predsjednicu i premijera je prvi čovjek Uefe Aleksander Čeferin u prosincu upozorio da će za sljedeću navijačku psinu svi letjeti van! Stoga će Plenkovićeva poruka od utorka da politika neće reagirati, te odluka pravosuđa da se Zdravko Mamić može vratiti na posao, još više produbiti problem koji traje godinama, a koji sada, u nastavku nogometnog prvenstva, može samo eskalirati. Premijer Plenković, koji je najavio dolazak u Maksimir 24. ožujka kada Hrvatska dočekuje Ukrajinu u kvalifikacijama za SP, mora biti spreman i za navijački – mat! A onda ne bismo ni zaslužili drugo nego da nam Infantino i Čeferin zajedno pokažu crveni karton. Što će onda reći politika?  >>Za više sporta posjetite našu novu Facebook stranicu Večernji list - Sport >>Dinamo je od početka HNL-a imao podršku politike, Prosinečki će napraviti velike stvari, a Hrvatska je iskoristila pad 