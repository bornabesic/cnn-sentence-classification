Hrvatski klupski nogomet nikada nije bio bolesniji, a ni nogometni klubovi ni Hrvatski nogometni savez i najmanje država ničime ne pridonose njegovu ozdravljenju. Dapače, sve što se događa u ovoj nogometnoj sezoni sve manje ima veze s fundamentalnim sportskim vrijednostima, budući da su umjesto trenera i igrača u prvom planu povampireni huligani, neodgovorni nogometni dužnosnici, zatrovani međuklupski odnosi i močvara u sudačkoj organizaciji. Napad u Gradskom vrtu I dok nogometno prvenstvo odavno nije bilo tako uzbudljivo, što je Hrvatskoj ligi čak i donijelo porast gledanosti na stadionima, ništa manje uzbudljiva i dramatična nisu policijska izvješća sa sportskih borilišta. Poput ovog poljudskog na kojemu je huligan naoružan metalnom šipkom ušetao na travnjak i prijetio sucu. Pukom srećom izbjegnuta je tragedija jer poljudski “šetač” ili nije imao hrabrosti ili “nije prošao pripreme” da bi bio ozbiljna prijetnja nekome od aktera. Ali, kako je ponio šipku, tako je mogao biti naoružan bajunetom, mačetom... Inače, ovo nije prvi slučaj u kojemu je glavni protagonist utakmice Hrvatske lige bio netko s tribina. U osječkom Gradskom vrtu 2001. godine jedan je “navijač” Osijeka utrčao na teren i nogom u leđa udario dinamovca Miroslava Dujmovića. Utakmica je bila prekinuta i registrirana s 3:0 za Dinamo. No davno je bila 2001. i ničim nije usporediva s aktualnom sezonom huliganskog terora, ali i posvemašnje histerije oko gotovo svake, pa i najbanalnije sudačke odluke. Nogometno majstorstvo, sportsko viteštvo ne u drugom, nego u trećem planu, što je najveći i najuvjerljiviji poraz ljudi koji bi trebali skrbiti o nogometu, ali i onih u čijoj je nadležnosti puko provođenje zakona. Na žalost, koliko god prvenstvo bilo interesantno, atmosfera oko nogometa je klonula: sjetimo se samo prošlogodišnjih, za život opasnih napada na Zdravka Mamića u Splitu i Brunu Marića u Stobreču, pa onda Batinićeva cirkusa u Vinkovcima, koji je dodatno produbio nepovjerenje u poštene namjere sudaca, a sad se dogodio i huligan sa šipkom. Nakon svega, jedino za čime vapimo jest da do kraja prvenstva nitko u nogometu ne pogine. Kad je u pitanju sigurnost aktera na nogometnim travnjacima, Hrvatski nogometni savez čini dovoljno u okviru svojih mogućnosti. Uoči nastavka prvenstva organizirana je Konferencija o sigurnosti i zaštiti na nogometnim utakmicama, na kojoj je ponovno apostrofirana problematika nereda na sportskim natjecanjima. Pritom je apelirano na striktnu provedbu i primjenu svih zakonskih rješenja, ali i što učestaliju i bolju komunikaciju klubova s navijačima. Kako ona funkcionira u praksi, najzornije pokazuje primjer “suradnje” navijača i kluba s Poljuda, zbog koje će Hajduk po svemu sudeći ponovno igrati pred praznim Poljudom. Kao u jesen 2014. godine, kada je Hajdukov stadion bio prazan tri utakmice zaredom, a ishodište kazne i tada je bio sraz s Rijekom, tada u Dugopolju. HNS pak ne amnestiramo zbog mulja u sudačkoj organizaciji koji se izrazito negativno reflektira na imidž naših sudaca. Njihovo slijepo podvrgavanje pritiscima nogometnih moćnika dovelo nas je u situaciju da im nitko više ne vjeruje: ni klubovi, ni navijači, ni igrači. Umjesto da u prvom planu u najavi kola budi nogometni virtuozi, ključni događaj tjedna je odabir sudaca, čiji tragikomični igrokazi gotovo svakoga vikenda više nikoga ne iznenađuju. Svi suci kompromitirani Neki od njih možda i nemaju lošu namjeru, neki možda doista mogu imati loš dan, neki naprosto ne znaju suditi, ali zabrinjavajuće je to što su gotovo svi već kompromitirani i – obilježeni. Na žalost, u takvom sumornom nogometnom okružju dočekujemo i utakmicu godine, Hrvatska – Ukrajina 24. ožujka. I umjesto da je tretiramo kao praznik nogometa, kao što nastup svoje reprezentacije tretiraju u uređenim nogometnim zemljama, kod nas opet prevladavaju strepnje od “popratnih manifestacija”. Policija i zaštitari u posebnom režimu, spremni na dosad neviđene intervencije na tribinama... Nogometa i priča o njegovoj uzbudljivosti, nepredvidivosti, neodoljivoj privlačnosti gotovo ni u tragovima. Nitko mu se više ne raduje, a kao pozitivan društveni fenomen u Hrvatskoj glatko je poražen. Znate li kako se odnedavno u Hrvatskoj pozdravlja nekoga tko ide na nogometnu utakmicu? - Živ bio! >>Čeka nas drama i najneizvjesnija završnica HNL-a! Evo kakav raspored očekuje Rijeku i Dinamo >>'Podržavamo Janicu, nećemo stati dok sport ne bude čist! Mamić vlada poput feudalca!' 