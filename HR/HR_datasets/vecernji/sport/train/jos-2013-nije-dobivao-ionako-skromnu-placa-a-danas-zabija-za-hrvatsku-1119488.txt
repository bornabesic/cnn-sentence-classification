U uvjerljivoj pobjedi Hrvatske protiv Kosova (6:0) ugodno iznenađenje bio je stoper Matej Mitrović (22), koji je na poluvremenu ušao umjesto Ćorluke, pa ubrzo zabio i svoj prvijenac za Hrvatsku. I to u prvom natjecateljskom nastupu za A reprezentaciju jer jedini je put još za kockaste igrao u prijateljskoj utakmici protiv Argentine, gdje je šest minuta čuvao najboljeg nogometaša svijeta Lionela Messija. Nije loše za dečka koji u proljeće 2013., dok je igrao za Cibaliju, nije redovito primao plaću, kao uostalom ni tadašnji njegovi suigrači. Do 18. godine igrao veznog Mitrovićeva priča jako je zanimljiva jer do reprezentacije je došao puno težim putem, doslovno je počinjao od nule. Matej je rođen u malom Lukaču, mjestu sa svega 150 stanovnika, a prve nogometne korake napravio je u obližnjem Kutjevu. S 12 godina prešao je u Kamen Ingrad, a nakon što se taj klub 2009. ugasio, prešao je u Papuk iz Velike, u kojem je ostao do 18. godine. U tih šest godina najviše ga je trenirao Damir Bognar, sadašnji instruktor u NS-u Požeško-slavonske županije. – Već kao klinac Matej se isticao, pokazivao da bi pred njim mogla biti velika karijera. Iako je do treninga imao 15 kilometara, nikada nije zakasnio, a osim u nogometu, odličan je bio i u školi – opisao nam je Mitrovićeve početke Bognar i dodao: – Kada je imao 17 godina, shvatili smo da je prerastao Papuk pa smo zajedno s njegovom obitelji odlučili da ga trebamo poslati u neki jači klub. Odabrali smo Cibaliju i doslovno smo ih jedva nagovorili da ga uzmu. Nećkali su se, ali onda su ipak pristali. Na kraju su bili jako sretni što smo im ga poslali. Zanimljivo, sve do Cibalije Matej je igrao na mjestu defenzivnog veznog, što mu danas koristi jer sjajno barata loptom i s lakoćom je iznosi iz šesnaesterca. U Cibaliji je Mitrović proveo dvije sezone te pod vodstvom Samira Toplaka i Željka Kopića iskusio prvoligaški nogomet. Zbog financijskih problema u Cibaliji Mitrović je rijetko dobivao i inače malu plaću koju je imao, pa je u ljeto 2013. prešao u svoj sadašnji klub Rijeku. Prve sezone na Kantridi nije igrao puno, no u posljednje tri postao je nezamjenjiv kod Matjaža Keka. Ako ovako nastavi, mogao bi postati standardan i kod Čačića... Ostao skroman, uvijek se javi – Matej je ostao skroman, kakav je bio i na početku, uvijek se javi, zahvalan je za sve što smo napravili za njega u Velikoj – zaključio je Bognar. 