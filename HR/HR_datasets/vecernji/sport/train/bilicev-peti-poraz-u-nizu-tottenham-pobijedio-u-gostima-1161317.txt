U derbiju 31. kola engleskog nogometnog prvenstva Chelsea je pobijedio Manchester City 2:1, dok je Arsenal pobijedio West Ham 3:0 što je peti poraz u nizu momčadi koju vodi Slaven Bilić. Chelsea je poveo u 10. minuti golom Edena Hazarda, no gosti su izjednačili u 26. minuti nakon velike pogreške Thibauta Courtoisa, a poklon je iskoristio Sergio Aguero. Deset minuta prije kraja prvog poluvremena Hazard je ponovo doveo plave do vodstva pospremivši odbijanac nakon što je promašio kazneni udarac. U nastavku susreta domaćin je uspio obraniti vodstvo i načiniti još jedan korak bliže osvajanju naslova prvaka. Arsenal je tek u drugom poluvremenu slomio West Ham, a strijelci su bili Mesut Özil (58), Theo Walcott (68) i Olivier Giroud (83). Bio je to peti uzastopni poraz West Hama, te sedmi susret u nizu bez pobjede. Zadnji trijumf čekičari su ostvarili početkom veljače na gostovanju kod Southamptona (3:1). Tottenham je na gostovanju kod Swansea Cityja u završnici susreta okrenuo rezultat i ostvario pobjedu koja ostavlja nadu u borbu za prvo mjesto. Domaćin je poveo golom Waynea Routledgea (11), a gosti su okrenuli rezultat u posljednjim minutama, a strijelci su bili Dele Alli (88), Son Heung-Min (90+1) i Christian Eriksen (90+4). Liverpool je još jednom razočarao odigravši kod kuće 2:2 protiv Bournemoutha. Strijelci za Liverpool bili su Philippe Coutinho (40) i Divock Origi (59), a za goste Benik Afobe (7) i Joshua King (86). Dejan Lovren je odigrao cijeli susret za redse. Ostali rezultati: Hull - Middlesbrough 4:2, Southampton - Crystal Palace 3:1. 