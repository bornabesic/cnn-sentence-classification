Sveti Martin na Muri ovih je dana na nogama jer se tamo nalazi nogometna reprezentacija koja je počela s brušenjem forme za Europsko prvenstvo u Francuskoj. izbornik Ante Čačić poveo je svoje igrače u Međimurju u kojem će odraditi prvi dio priprema, a taj ciklus završava u petak s prijateljskom utakmicom protiv Moldavije koja će se igrati u Koprivnici. – Najveći je motiv što branimo boje svoje države i reprezentacije. Mislim da smo spremni, da dobro treniramo i da ćemo biti pravi na Europskom prvenstvu. Čekamo još nekolicinu igrača i tada ćemo raditi i na taktici. Na svakoj poziciji imamo dobrih igrača, svi su zasluženo ovdje. Iza mene je dobra sezona, želim tako i nastaviti. Dat ću sve od sebe, trenirati, boriti se. Mlad sam, pa što bude, kazao je za stranicu HNS-a Alen Halilović. Iako ima samo 19 godina, mladi hrvatski nogometaš iza sebe ima uspješnu sezonu u Primeri, jednoj od najjačih liga svijeta. Sveukupno je odigrao 37 utakmica za Sporting Gijon te po pet puta zabio gol i asistirao. Nakon Eura vraća se u Barcelonu, a onda će s čelnicima kluba dogovoriti ostaje li ili opet ide na posudbu. – Puno se piše, ali nisam još stigao razgovarati s Barcelonom. Odmah po završetku Sportingove sezone došao sam u Zagreb, a cilj mi je vratiti se u Barcelonu. Što će biti nakon Europskog prvenstva – to još ne znam. Odigrao sam velik broj utakmica u jednoj od najboljih liga na svijetu, ako ne i najboljoj. Mnogo sam igrao za svoje godine i moram biti zadovoljan. Moram popraviti završnicu, zabijati više golova, i nadam se da ću s time početi već sada u reprezentaciji. Osvrnuo se i na našu prvu utakmicu na EP-u, onu protiv Turske koja je jučer izgubila od Engleske (1:2). – Pratili smo taj susret i, iako je Turska dobra, budemo li pravi, vjerujem da ćemo biti bolji od njih. 