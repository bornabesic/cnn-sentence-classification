West Ham je na svom stadionu priredio veliko iznenađenje pobijedivši Tottenham (1:0) te po svemu sudeći odlučio prvaka Engleske. Bila je to prva pobjeda čekićara protiv neke od momčadi koje su plasirane na prvih osam mjesta. A pobjedi se svakako veseli i trener Slaven Bilić jer - zaradio je večeru! Naime, uoči utakmice poruku mu je poslao srpski reprezentativac i veznjak vodećeg Chelseaja, Nemanja Matić, obećavši mu nagradu. - Napisao mi je “ako zaustavite Tottenham, odnosno, osvojite bod, Slavene, vodim te na večeru” - kazao je Bilić i dodao: - Mi smo na kraju pobijedili, a Chelseaju je svejedno je li riječ o pobjedi ili remiju. Važno im je bilo da Spurs ne pobijede. Eto, zaradio sam večeru, koju ću sa zadovoljstvom prihvatiti. West Ham je sada 11. u Premier ligi, a pobjedom je osigurao ostanak.  