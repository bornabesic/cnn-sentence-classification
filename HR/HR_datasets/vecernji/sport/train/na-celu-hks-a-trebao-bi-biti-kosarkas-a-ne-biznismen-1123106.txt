Hrvatski košarkaški savez novog će predsjednika dobiti 19. studenog, a u potrazi za kandidatima za tu odgovornu dužnost pokucali smo na vrata košarkaške legende Dina Rađe, aktualnog predsjednika Stručnog savjeta HKS-a. Neki drže da bi upravo Dino bio dobar kandidat za čelnu fotelju HKS-a, no on se s tom idejom ne slaže: – Moj je kandidat Stojko Vranković. Stariji je od mene i po načelu senioriteta ima prednost. Osim toga, on ima karizmu da to bude i da sastavi Upravni odbor koji bi bio djelotvoran u vezi s financijama i sponzorima, a ja bih se htio baviti isključivo košarkom. Oponenti ovoj ideji reći će da Stojko nema dovoljno upravljačkog iskustva, da iz Amerike, gdje živi, ne može voditi Savez... Ne tražiti dlaku u jajetu – Stojko je četiri godine bio jedan od dopredsjednika HOO-a i predsjednik Kluba olimpijaca i nije baš da nema iskustava, a i završio je visoku školu za trenera. Dovoljno je kvalitetan čovjek da poveže ljude i dovoljno pametan da za stvari kojima nije vičan nađe odgovarajuće ljude. Što se tiče mjesta stanovanja, on je mobilan i bit će u Hrvatskoj koliko treba. Nemam ja što braniti Stojka Vrankovića jer kad se spomene njegovo ime ljudi skidaju kapu. Ako takvom čovjeku, a pošten je do bola, ne daš priliku da ti bude predsjednik, ako tražiš dlaku u jajetu, onda sve ovo što radimo nema smisla... Što bi Rađa rekao kada bi na čelo HKS-a došao neki biznismen? – Ja sam za to da na čelo Saveza dođe sportaš, a da biznismeni budu uključeni kroz Upravni odbor. Jedno je kada predsjednik Saveza dođe u ložu i svi ga znaju, a drugo je kada je to sportskoj javnosti nepoznata osoba. Zašto je uopće morao otići dosadašnji predsjednik Ivan Šuker? – Razlozi zbog kojih on odlazi su njegovi, a ja bih kazao da mu pripadaju sve zasluge što je uspio odstraniti tumor koji je hrvatsku košarku pratio 20 godina. Osim toga, njemu ide i zahvala što je u Hrvatski košarkaški savez vratio nas stare igrače, ponajprije naraštaj koji je proslavio hrvatsku košarku. Zanimljivo je da je taj potez pohvalio i, sad već bivši, grčki izbornik Fotis Katsikaris. Štoviše, on tvrdi da je tajna uspjeha hrvatske reprezentacije na olimpijskim kvalifikacijama u Torinu bila u prisustvu legendi uz reprezentaciju. – Nismo mi tu ništa odlučili, niti smo ih tlačili, ali mislim da je naš boravak uz te momke bio koristan. Zato smo se i podijelili u smjene, da netko od nas trojice cijelo vrijeme bude uz njih. To su djeca koja nisu imala gdje naučiti neke stvari, a Toni, Stojko i ja predstavljamo naraštaj koji ima strahovito puno iskustva, a samim tim i neka znanja koja oni nemaju. Uostalom, nije tu bilo izlazaka kao prije, a na treninzima nije bilo niti jednog incidenta. Dina i Stojka veže veliko prijateljstvo, ali i niz anegdota od kojih Dino izdvaja ovu: – Na jednim pripremama ja sam mu zamjerio što nije izašao preko bloka na neki šut pa nismo razgovarali 10 dana, a bili smo cimeri. Tada nije bilo mobitela pa je svatko za sebe iz sobe zvao pomoćnog trenera da pita kada je trening, a ne bi rekao onome drugome. Danas se tome slatko nasmijemo. Što je s pitanjem izbornika? Želi li i Rađa da Aco to više ne bude? – Ne želim razgovarati o Aci preko novina, a to što imam reći kazat ću mu u četiri oka. Ne bi li Petrović bio financijski povoljnija opcija od nekih drugih koje se spominju? – O tome ćemo razgovarati ako dođem u poziciju da o tome govorim i da predlažem odluke na tu temu, a trenutačno nisam. Liga 14 je preglomazna S obzirom na to da će se od jeseni 2017. igrati kvalifikacije za SP usred sezone, kod odluke o budućem izborniku treba voditi računa i na to da taj neće moći računati na naše NBA igrače, a sada ih je čak šest. – Mi to postavljamo kao nemoguću misiju, a kako će biti nama tako će biti i drugima. Znam da nemamo dovoljno široku bazu, no još uvijek su tu kvalitetni igrači poput Planinića, Radoševića, Bilana, Babića, Ukića, Stipčevića, a ima i mladih koji dolaze. Mnogi će reći da je domaća liga od 14 klubova prevelika, a Cedevita i Cibona su nesretni što moraju igrati kompletnu A-1. – Istina je da je sa 14 klubova ona preglomazna, no nije niti dobro da Cibona u Osijek dođe svakih pet godina. Ako tri najjače momčadi igraju ABA ligu i uključuju se samo na dva mjeseca onda Hrvatska liga gubi smisao. Premda je košarkaški velikan, Rađa je veliki hajdukovac, pa je ovih dana kupio klupske dionice. – Zapravo, kupio sam ime na dresu, svoje i mojih sinova Duje, Roka i Nike. Taj dres bit će na zidu i meni je to velika čast. • 