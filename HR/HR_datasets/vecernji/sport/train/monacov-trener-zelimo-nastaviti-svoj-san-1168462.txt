Monaco će u utorak u Torinu (20.45 sati) protiv Juventusa pokušati nadoknaditi dva pogotka zaostatka iz prve utakmice i izboriti finale Lige prvaka. Utakmicu je najavio trener Monaca Leonardo Jardim: - Juve nas je stavio u vrlo nepovoljnu situaciju na našem terenu. Ako želimo proći dalje, morat ćemo pokazati mnogo više. Neće biti lako, možemo promijeniti neke stvari, ali opet moramo dati sto posto - rekao je Jardim i pojasnio kako bi iskustvo moglo imati presudnu ulogu: - Ako pogledamo u povijest Juventusovih nogometaša, Juve je momčad na najvišoj razini s vrlo iskusnim igračima, a oni s najmanje iskustva i dalje su iskusniji od naših najiskusnijih, stoga možete samo zamisliti tu razliku. Pojasnio je i kako će postaviti igru u sutrašnjem dvoboju: - Moramo krenuti u napad, bez da razmišljamo o lošem ishodu. Očito je da su zreliji od nas, ali poraženi smo jer nismo bili prisebni u završnici. Sutra želimo nastaviti ovaj san, naš cilj je stići do finala i dat ćemo sve od sebe. 