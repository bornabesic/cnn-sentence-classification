Je li Cibonina pobjeda u Zielonoj Gori (81:69) slika nestvarnog odnosa snaga između hrvatskog doprvaka i poljskog prvaka, doznat ćemo večeras u Draženovu domu (18.30), u uzvratnoj utakmici osmine finala Europa kupa. U Realu smo se preračunali – Svjesni smo da smo u Poljskoj odigrali možda i našu najbolju ovosezonsku utakmicu pobijedivši odličnu momčad koja u tom susretu nije pokazala sve što može. U tom susretu njihov najbolji igrač Dragičević nije ni mogao dati sve od sebe jer mu je to bila prva utakmica nakon operacije bubrežnog kamenca, a ispod svoje razine igrao je i naš bivši igrač Florence – naglašava trener Damir Mulaomerović. A on je svjestan da u ovom sportu 12 koševa nikako nije nedostižna prednost, posebice ako nemaš vrući domaći teren kao što ga Cibona nema jer onih nekoliko desetaka Smogovaca to ne može prirediti. – Moramo zaboraviti tih “plus 12” jer to je i puno i malo. Puno je ako imate maksimalno ozbiljan pristup, a malo ako mislite da je to nedostižna prednost jer u košarci s današnjim ritmom sve je moguće i svako opuštanje moglo bi nas skupo stajati. U ovaj susret moramo ući kao da je rezultat 0:0. Prisjetio se Mula slične utakmice iz svoje igračke karijere: – Igrao sam za Real, posljednje kolo u skupini, i trebala nam je pobjeda s određenom razlikom nad Asvelom. Baš sam izvodio slobodna bacanja i pitao klupu je li nam dovoljno ako pogodim drugo ili da promašim namjerno pa da idemo na skok. Nažalost, moji s klupe krivo su izračunali. S prolaskom dalje, Cibona bi ponovila lanjski domet. – Cilj nam je dogurati što dalje, pogotovo što ćemo uskoro ići s tri na dvije utakmice tjedno jer u ABA ligi čekaju nas još samo tri kola. Cibona šesta u Europa kupu Vrlo važno pitanje za ishod ovog dvoboja jest hoće li za vukove zaigrati Scottie Reynolds (istegnuće kvadricepsa) koji je na završnici Ćosićeva kupa stisnuo zube, ali je propustio veliki derbi s Cedevitom odigran u ponedjeljak. – Reynolds nam je dosta bitan jer nam daje mirnoću i igračku širinu pa se nadam da će moći igrati barem 15 minuta. Meni se čini da su izgledi da zaigra 70 naprama 30. Plasiraju li se dalje, cibosi bi se namjerili na Chalon koji u uzvratnom susretu dočekuje mađarski Kormend kojeg su u gostima pobijedili sa “plus 21” (99:78). Drugoplasirani sastav francuskog prvenstva drugorangirani je sastav ovog natjecanja po procjeni Fibinih novinara, dok je Cibona šesta. >>Otac hrvatskog čuda je ponosan: Navijači kupuju dres moga sina, e to je uspjeh! 