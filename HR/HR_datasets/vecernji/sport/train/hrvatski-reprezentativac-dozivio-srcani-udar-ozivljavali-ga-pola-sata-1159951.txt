Dramatični događaj zbio se u srijedu popodne u osječkom Šećeranskom domu. Hrvatski gimnastički reprezentativac Tomislav Marković (30) doživio je srčani udar, a preživio je zahvaljujući brzoj reakciji trenera i dopredsjednika gimnastičkog kluba ''Osijek Žito'' Vladimira Mađarevića i njegova kolege Borisa Čulina koji su ga oživljavali do dolaska Hitne pomoći, piše Glas Slavonije. Marković zbog operacije živca na potkoljenici ne trenira punim intenzitetom, a u srijedu se našao u Šećeranskom domu kako bi pomogao pri uređivanju nove dvorane za trening. Nije radio nikakvim pojačanim intenzitetom, ali nakon nekog vremena samo se srušio. Oživljavanje je trajalo tridesetak minuta. Nakon obavljenih pretraga, gimnastičar je zadržan u bolnici. Kako na koronografskom pregledu nije utvrđeno sužavanje krvnih žila, nije bilo potrebe za ugradnjom tzv. stenta. Stanje mu je stabilno, a jutro nakon nesretnog događaja na Facebooku je poručio: "Što te ne ubije, to te ojača”. Mnogi su mu odmah poželjeli brz oporavak, a među njima je bilo i kolega gimnastičara. >>Gimnastičarka je sjajnom vježbom 'zarazila' suce i gledatelje te osvojila društvene mreže 