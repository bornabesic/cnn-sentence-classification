- Suigračima se mogu ponuditi da ću im biti vođa i držati im leđa kad god im to zatreba, kazao je hrvatski reprezentativac Vedran Ćorluka u Skadru uoči utakmice s Kosovom. Jedan od zamjenika ozlijeđenog kapetana Luke Modrića, Vedran Ćorluka, u četvrtak će na stadionu Loro Borici u Skadru predvoditi hrvatsku reprezentaciju u drugom kvalifikacijskom susretu za odlazak na Svjetsko prvenstvo u Rusiji 2018. godine. Drugi zamjenik kapetana, Ivan Rakitić, također neće nastupiti, a otpali su i Dejan Lovren i Marko Pjaca. "Suigračima mogu ponuditi da ću im biti vođa i držati im leđa kad god im to zatreba. Modrić i Rakitić su nas zvali, rekli su da im je žao što nisu s nama i dali nam podršku. Navijat će za nas u obje utakmice", ispričao je Ćorluka. "Bez obzira na izostanke, očekujem ambicioznu Hrvatsku. Imamo imperativ pobjede i tražit ćemo pozitivan rezultat od prve minute. Pokazali smo da svakog igrača možemo nadomjestiti i ovo je prilika za one koji možda manje igraju, da pokažu što znaju i da su budućnost našeg nogometa. Mislim da smo se dobro pripremili", kaže branič "Vatrenih". Domaćini će biti iznimno željni dobrog nastupa u prvom službenom domaćem nastupu.  "Pritisak osjećam prije svake utakmice, ali svim je igračima drago što ćemo napokon igrati pred publikom i veliki nam je užitak iščekivati pun stadion. Nadam se da ćemo opravdati očekivanja. Ne znam detaljnu povijest kosovskog nogometa, no poznam igrače kosovskog podrijetla koji su igrali u Hrvatskoj i za Hrvatsku. O sadašnjoj reprezentaciji više ću moći reći poslije utakmice", zaključio je Vedran Ćorluka. 