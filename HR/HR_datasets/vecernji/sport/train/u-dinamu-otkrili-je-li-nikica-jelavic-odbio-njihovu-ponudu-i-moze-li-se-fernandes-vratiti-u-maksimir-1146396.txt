Čileanski napadač Junior Fernándes (28) napušta Dinamo i odlazi na šestomjesečnu posudbu u turski Alanyaspor! Nakon desetak dana provedenih na treninzima s drugom momčadi plavih, Fernándes je pronašao novi klub i do kraja tjedna napustit će Zagreb. Ovaj neprijeporno nadareni, ali i ćudljivi napadač, bit će na posudbi do ljeta, to znači da će Turci na sebe preuzeti isplatu njegove plaće (pola godišnje Juniorove plaće je oko 450.000 eura bruto!), a na kraju sezone Alanyaspor ima i mogućnost otkupa Fernándesova ugovora... Junior u borbu za ostanak – Sve je potpisano i Junior odlazi u Tursku. Nakon svega što se događalo, svi smo zadovoljni ovakvim raspletom. Fernándes ostaje naš igrač, ugovor mu vrijedi do ljeta 2018. godine, ali Turci mogu otkupiti njegov ugovor u lipnju. Isto tako, nije prekrižena ni opcija njegova ostanka u Maksimiru, promijeni li, dakako, neke potankosti u svom ponašanju. Stoga smatram da je ovo najbolja opcija, Fernándes neće biti naš “mrtvi kapital”, a i on opet ima priliku za dokazivanje – kaže Dinamov direktor, Tomislav Svetina. Zanimljivo, momčad Alanyaspora trenira nekad sjajni bosanski nogometaš i bivši izbornik BiH, Safet Sušić, a najveća je zvijezda kluba 32-godišnji Brazilac Vágner Love. Spomenimo da se Alanyaspor bori za ostanak u Super ligi, koja ima 18 klubova. Ispadaju posljednja tri kluba, a trenutačno je Alanyaspor na 15. mjestu, posljednjem koje jamči ostanak, s 18 bodova. Slijede Adanaspor (17), Kayserispor (16) i Gaziantepspor (11)... Fernándes će tako, do kraja tjedna, opet biti blizu – Dinama! Alanya je, naime, turistički grad i luka u regiji Antalyja, u kojoj se plavi do 10. veljače pripremaju za proljetni dio sezone. Dinamo je smješten u Beleku, 100-tinjak kilometara udaljenom od Antalyje, a s okolicom grad Alanya ima oko 250.000 stanovnika. Čileanac je, podsjetimo, za Dinamo u ove tri i pol godine (pauzirao je šest mjeseci zbog loma noge) odigrao 148 utakmica, zabio je 47 golova, osvojio je tri naslova hrvatskog prvaka, dva kupa i jedan Superkup, a i dva puta je igrao u Ligi prvaka. Lijepo zvuči, ali ne možemo se oteti dojmu da je Juniorov talent kudikamo raskošniji od onoga što je, kad se sve zbroji, pokazivao na travnjaku... Klinci prerano odlaze Svetina nam je potvrdio i da od možebitnog dolaska portugalskog veznjaka Oliveire sigurno neće biti ništa, a osvrnuo se i na neke bombastične napise da je Nikica Jelavić odbio Dinamovu ponudu!? – Nikad nismo Jelaviću ni dali nikakvu ponudu, niti smo razmišljali o tome! I doista ne znam kome trebaju te laži... Prijelazni rok u Hrvatskoj traje dio 15. veljače, hoće li biti još “prometa” u Maksimiru? – Ne vjerujem. Iako “nikad ne reci nikad”, nemamo više nikakav imperativ dovođenja igrača. S priprema u Turskoj dolaze informacije da momčad iz dana u dan izgleda sve bolje, tako da nećemo gomilati igrače. Ne planiramo nikoga ni prodati, iako postoje načelni upiti za neke igrače, ali konkretne ponude nisu sletjele na stol – jasan je Svetina. Možete li nam prokomentirati odlazak Brekala iz Wolfsburga na posudbu u drugoligaški Stuttgart? – Za Brekala je u ovim godinama najvažnije da igra i doista bih želio da ostvari veliku karijeru, jer on je svakako igrač reprezentativnoga potencijala. Na žalost, čini mi se da nije izabrao pravi razvojni put, želio je preskočiti određene stepenice, poput Murića, Brodića, Kalaice, pa čak i Halilovića. Umjesto da su ti dečki s nama igrali u Ligi prvaka i normalno se razvijali, izabrali su “easy money”, ali su i nogometno promašili – smatr a Svetina. 