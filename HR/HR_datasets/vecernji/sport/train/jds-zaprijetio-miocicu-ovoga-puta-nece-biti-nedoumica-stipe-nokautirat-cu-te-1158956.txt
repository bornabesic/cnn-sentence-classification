Junior Dos Santos tvrdi kako je trenutno u savršenoj fazi života te da će mu to pomoći u borbi za titulu protiv Stipe Miočića. Prognozirao je kako UFC-ov teškaški prvak 13. svibnja neće dočekati kraj druge runde, piše Fight Site. Miočić i Dos Santos su ovog vikenda u Dallasu bili jako dobro raspoloženi i sjajno su odradili posao promocije UFC 211 eventa, kojeg 13. svibnja predvode svojom borbom za naslov UFC-ovog teškaškog prvaka. Brazilac je pokušao objasniti svoje dobro raspoloženje: “Osjećam se dobro i prepun sam energije. Nedavno mi se rodio sin i stvari su sve na mjestu kako trebaju biti. Nekada ranije, puno stvari nije bilo onakvima kako sam želio i to mi je donosilo puno negativne energije. Sada sve to bolje razumijem, mentalno sam snažniji i vjerujem da me negativne situacije više ne mogu dohvatiti. Svima ću pokazati što sam sposoban.” Smatra kako su se, otkako je ostao bez titule, još neke stvari promijenile na bolje, ne nužno na njegovom polju. Vjeruje kako je u MMA došlo novo vrijeme, vrijeme koje će pogodovati njemu i njemu sličnima. “Još neke stvari su drugačije i to govorim cijelo vrijeme i nastaviti ću pošto je u pitanju istina. Pogledajte što se dogodilo nakon što je došla USADA, nema više superheroja, borci se umaraju. Zato ja ovaj trenutak zovem trenutkom istine i vjerujem kako će to uskoro svi vidjeti. Maske će uskoro u potpunosti pasti.” U takvom raspoloženju samopouzdan čeka borbu koja je na rasporedu za šest tjedana. Već je jednom savladao Miočića, no bila je to borba nakon koje su se danima komentirale sudačke kartice te koliko je zapravo odluka bila dobra. Ovog puta se namjerava potruditi da takvih situacija ne bude. “Ovog puta ću ga završiti, završiti ću ga prije kraja druge runde. Neće ovog puta izdržati dulje i neće biti nikakvih upitnika nakon borbe.” Srećom, nešto će se pitati i Stipu Miočića, koji je također puno bolji borac nego što je to bio u prosincu 2014. godine. 