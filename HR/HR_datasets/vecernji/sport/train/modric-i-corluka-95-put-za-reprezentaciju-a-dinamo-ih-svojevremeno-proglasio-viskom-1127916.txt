Sve je počelo još tamo u proljeće 2003. godine, kada su Dinamovi juniori (Oraščanin, Janjetović, Čale, Barnjak, Bašić, Glavina...) pod vodstvom trenera Deverića i Šake obranili naslov prvaka Hrvatske. U toj sezoni spojen je jedan od najupečatljivijih i najutjecajnijih tandema u povijesti hrvatskog nogometa, dvojice najboljih prijatelja i osovine koja drži sve konce u reprezentaciji već deset godina. Od glasovitoga Livorna kada ih je prvi put u A vrsti upario Slaven Bilić. A znate li što je zajedničko junacima ove priče Vedranu Ćorluki (30) i Luki Modriću (31), dvojca koji će danas protiv Islanda upisati 95. nastup za reprezentaciju? Pogađate, obojica su u Dinamu u jednom trenutku svoje karijere označena – viškom. Stipić je imao strpljenja I dok je Luka 2003. godine skrušeno prihvatio slamku spasa koji mu je ponudio mostarski Zrinski, pa tamo maestralno uskrsnuo, Ćorluka je na pragu kadetske dobi zaustavljen ‘na pola puta’ prema – Sveticama. Znate onu čuvenu primjedbu – trči na petama. – Trebao je ići u HAŠK jer u Dinamu nisu u njemu vidjeli perspektivu! – prisjeća se Čarlijev trener iz pionira Vinko Šaka i dodaje: – Vedranov otac Jozo požalio mi se kako ga šalju u HAŠK, na što sam odmah zamolio tadašnjeg trenera Dinamovih kadeta Miru Stipića da tom dečku da novu šansu. Miro je pristao, Vedran je sjajno odigrao nekoliko uzastopnih utakmica i odmah ga je Gudelj pozvao u kadetsku reprezentaciju. Tako mu je karijera spašena. Da je tada, s 15 godina, otišao u HAŠK, nikada, zapamtite nikada, ne bi postao igrač! Zanimljivo, Ćorluka i Modrić, prisjeća se Šaka, kao klinci bili su tandem u – veznom redu. Čarli zadnji vezni, Luka lijevi vezni... Godinu dana bili su razdvojeni, a onda ih je 2004. spojila nova posudba, u zaprešićkom Interu. Kod Srećka Bogdana bili su perjanice momčadi koja je zamalo senzacionalno postala prvak, a u sljedećoj sezoni dogodio im se ključni iskorak pod Kužeovim patronatom. Briljantna sezona u Dinamu, pa Bilićev poziv u reprezentaciju, i od spomenutoga Livorna u ljeto 2006. godine Vedran Ćorluka i Luka Modrić najčvršći su stupovi postojanja vatrenih. – U reprezentaciju su ušli kao predvodnici mlađe grupe igrača iako je Luka debitirao još kod Zlatka Kranjčara. Vedran i Luka odmah su nam svojom kvalitetom dali dodatni impuls i nakon smjene generacija, odlaska veterana poput braće Kovač, postali su najvažniji igrači, nositelji igre, čak bih rekao simboli nove generacije – kaže Nikola Jurčević, tada Bilićev pomoćnik u vatrenima. Promocija u Moskvi Prisjeća se događaja koji je, primjerice, odredio razvoj Ćorlukine karijere u nacionalnoj momčadi. – Na utakmici u Moskvi protiv Rusije Vedran je prvi put zaigrao na poziciji desnoga braniča. Svi smo sa zebnjom iščekivali taj nastup protiv tako respektabilnoga suparnika, a Čarli nas je sve zadivio svojom hladnokrvnošću i kvalitetom izvedbe. U toj utakmici zacementirao je svoju poziciju u reprezentaciji – evocira Jurčević. Čarli i Luka zajedno su izgrađivali svoje karizme kod Josipa Kužea i Branka Ivankovića u Dinamu, pa onda i kod Harryja Redknappa u Tottenhamu te kod četvorice izbornika. Kod Ćorluke i Modrića Bog nije škrtario na talentu i po svom su nogometnom znanju mogli biti i tandem u – Realu. Zar su Pepe ili Varane veći znalci od Ćorluke? U dresu reprezentacije zajedno su rušili Nijemce, Engleze, Turke, Irce, Srbe, Islanđane..., bez njih dvojice bili smo osuđeni na katastrofalne brodolome protiv Engleza na Wembleyu, čak i protiv škotskih rezervista u Maksimiru. Ono što su nekada u reprezentaciji bili braća Kovač, Boban i Šuker ili Srna i Pletikosa, danas su Ćorluka i Modrić – ljudi koje se sluša. Najvitalnije tkivo nacionalne momčadi. U ovom sazivu značajnije čak i od – izbornika.  >> Tjednik Max! i sport Večernjeg lista pratite i na Facebooku 