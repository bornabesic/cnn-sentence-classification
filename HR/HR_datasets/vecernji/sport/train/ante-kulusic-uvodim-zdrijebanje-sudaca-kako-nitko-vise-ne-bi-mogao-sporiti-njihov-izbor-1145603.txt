Ante Kulušić novi je povjerenik za suđenje Prve hrvatske nogometne lige, zajedno sa Igorom Pristovnikom, nakon što je Izvršni odbor Hrvatskog nogometnog saveza (HNS) prihvatio ostavke povjerenika za suđenje prve lige Dušana Kukića i druge lige Ivana Košutića. "Glavna novost je da uvodim ždrijebanje sudaca. Dosad je pojedinac odlučivao tko će suditi, a ja ću sada prije svake utakmice staviti imena tri suca u kuglice i dati nekome da izvlači pa više nitko poslije utakmice neće moći sporiti izbor suca i pitati zašto nije sudio Stipe, Mate ili Jure. Želim da suđenje bude bolje, sa što manje grešaka i to je moj jedini cilj. Nadam se da ćemo ovako unaprijediti sustav igre i suđenja", kazao je u subotu za Hinu Ante Kulušić.  Bivši sudac Kulušić, koji je i dopredsjednik HNS-a, obavljat će dužnost povjerenika za suđenje Prve HNL do kraja tekućeg prvenstva, a dok obavlja tu dužnost neće sudjelovati u odlukama Izvršnog odbora. Za isto razdoblje za povjerenika za suđenje Druge HNL imenovan je Igor Pristovnik, međunarodni sudački kontrolor. Izvršni odbor HNS-a je na sjednici u petak razmotrio analizu suđenja u jesenskom dijelu natjecanja Prve HNL koju je napravila Komisija nogometnih sudaca, a tom analizom utvrđeno je da je suđenje u pravilu bilo dobro, uz utvrđenje da je na devet utakmica bilo propusta sudaca prilikom primjene tehničkih mjera, disciplinskih mjera ili Pravila nogometne igre (zaleđe). Suci koji su pogriješili dobili su adekvatne sankcije, priopćeno je iz HNS-a. Komisija nogometnih sudaca je zatražila, a Izvršni odbor podržao taj stav, da klubovi (treneri, igrači, dužnosnici), kojima asistiraju neki neobjektivni mediji, trebaju prestati raditi pritisak na suce i sudačku organizaciju u cjelini i ne trebaju tražiti opravdanje za eventualne neuspjehe u navodnim sudačkim greškama. Upravo je takva atmosfera linča nagnala povjerenike za suđenje za Dušana Kukića i Ivana Košutića da zbog prevelikog i neutemeljenog pritiska klubova i javnosti daju mandate na raspolaganje. Izvršni odbor je prijedlog prihvatio i razriješio povjerenike za suđenje njihovih dužnosti, ujedno im se zahvaljujući za njihov dosadašnji doprinos i kvalitetan rad. 