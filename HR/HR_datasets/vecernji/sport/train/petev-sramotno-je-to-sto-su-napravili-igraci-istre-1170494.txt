Dinamo je zasluženo svladao (2:1) Istru 1961 , tako produljio nadu u obranu naslova prvaka. Modri su odigrali vrlo kvalitetnih 80 minuta, u tom periodu pogocima Antolića i Hodžića stigli do lijepe prednosti, no onda u zadnjih 10-ak minuta pali. - Utakmica koju smo pobijedili, kontrolirali smo više od 90% dvoboja, ali nismo imali koncentracije u završnici. Promašili smo velike prigode, bar 5-6 dobrih zicera, pa smo se tresli zadnjih 7-8 minuta. Napravili smo veliku pogrešku kod gola, imali smo puno igrača iza lopte, ali nismo dobro reagirali. Ovaj smo dvoboj morali ranije riješiti, ali u nogometu se nikad ne zna - rekao je trener Dinama  Ivajlo Petev pa pohvalio strijelca i asistenta, Domagoja Antolića: - Zahvaljujem mu, mislim da je on bio daleko najbolji danas. Zadovoljan sam sa svima, ali trebamo svi skupa dati još više. Što Petev misli o potezu igrača Istre koji su uoči utakmice okrenuli leđa treneru Mariju Totu? - Ovo je žalosno, samo ću to reći - kaže Petev. A što Tot kaže na to? - Bio sam zatečen cjelokupnom situacijom, to je presedan za koji ne znam je li se igdje dogodio! Nosim se s tim koliko mogu, ali ja sam profesionalac koji mora raditi posao dokle se to od mene traži. Činjenica da imamo problema, od toga nitko ne bježi. Kao što sam rekao, svi smo profesionalci. Ja časno radim svoj posao, to se vidi po rezultatima - izjavio je Tot i dodao: - Vodio sam veći dio treninga ovoga tjedna, cijeli tjedan sam radio s njima. Puno toga sam im rekao kroz tjedan, pa danas nije bilo velikih ideja pred igračima. Komunikacija nam je bila sužena, naša se situacija se mora riješiti na dobrobit kluba, do sljedeće utakmice ovo se mora riješiti. Najvažnije je mirno završiti sezonu, pokazati svima da je Istra ozbiljan klub, to je najvažnije. U ovoj situaciji je najvažnija odluka kluba, kako oni odluče tako će biti. 