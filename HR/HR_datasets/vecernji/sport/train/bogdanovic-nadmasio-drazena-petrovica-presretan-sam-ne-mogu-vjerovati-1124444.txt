Bojan Bogdanović zablistao je na otvaranju NBA sezone. Hrvatski košarkaš postigao je 21 koš, ali, na njegovu žalost, to nije pomoglo Brooklynu koji je izgubio od Bostona (117:122). Ipak, ostaje mu satisfakcija da je s tri postignute trice nadmašio Dražena Petrovića. – Uvijek je lijepo kad vidiš svoje ime u istoj rečenici s Draženom. To je za mene velika čast – rekao je Bogdanović koji je za Netse postigao 223 trice od svog dolaska u klub 2014. Osim što je prestigao Dražena, Bojan je i 12. tricaš u povijesti Netsa. – Stvarno sam presretan. Ne mogu vjerovati da sam stvarno zabio više trica od njega. Dražen je vjerojatno najveći hrvatski sportaš svih vremena. Nedavno mu je bio rođendan i proslavili su ga diljem zemlje, još je jednom otkrio svoje oduševljenje Bogdanović kojemu odgovara to što trener od njih traži brzu igru. Podsjetimo, lani se Bogdanović izjednačio s Draženom po broju koševa na jednoj NBA utakmici. Protiv Philadelphije je postigao 44 koša, baš koliko je Petrović zabio Houstonu. 