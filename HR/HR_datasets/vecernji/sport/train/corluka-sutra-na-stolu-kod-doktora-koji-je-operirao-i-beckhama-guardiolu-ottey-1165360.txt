Hrvatski reprezentativac Vedran Ćorluka u srijedu će u Finskoj biti podvrgnut operaciji Ahilove tetive na desnoj nozi. Loša je vijest što će zbog toga pauzirati 5-6 mjeseci, no dobra je da je u rukama ponajboljeg stručnjaka za Ahilovu tetivu, finskog ortopeda Sakarija Orave. A taj 71-godišnjak u karijeri je operirao brojne poznate sportaše, među ostalima i nogometaše Davida Beckhama, Pepa Guardiolu, Andrea Barzaglija, Didiera Deschampsa, Fabia Coentraa, Thomas Vermaelena te vrhunske atletičare poput dugoprugaša Hailea Gebrselassieja i sprinterice Merlene Ottey. Zanimljivo, Orava je i bivši boksački prvak, kao 17-godišnji mladić osvojio je seniorsko prvenstvo Finske u kategoriji do 54 kilograma. U karijeri je Orava napravio više od 20.000 operacija, a zovu ga i sportski dr. House. I zato će Ćorluka sutra biti u najboljim mogućim rukama. Inače, nogometaši se bez problema vraćaju na travnjak nakon takvih operacija Ahilove tetive, no riječ je o teškoj ozljedi, koja zahtijeva oko tri mjeseca da ta tetiva zaraste. A onda sportaš uz fizikalnu terapiju može za šest mjeseci od operacije početi trenirati punom snagom. Uglavnom, Ćorluka će propustiti sve utakmice kvalifikacija za SP, ali bit će spreman za Rusiju ako se naši tamo plasiraju. A vjerujemo da hoće. >>Kakav peh! Hrvatska reprezentacija ostala bez sjajnog napadača >>Ćorluka poslao poruku koja će razveseliti izbornika Čačića 