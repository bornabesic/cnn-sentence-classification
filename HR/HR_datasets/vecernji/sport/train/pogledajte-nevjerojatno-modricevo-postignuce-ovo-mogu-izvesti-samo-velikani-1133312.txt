Luka Modrić u El Clasicu je potvrdio ono što svi već znamo – da je istinska nogometna klasa. Hrvatski reprezentativac odigrao je maestralno, među zvijezdama koje su ukupno vrijedile više od milijardu eura Luka se istaknuo i, prema mišljenju mnogih, bio igrač utakmice. "Luka Modrić ponovno je održao lekciju nogometa na Camp Nouu. Ovo nije prvi put, vjerojatno ni posljednji, ali je utakmica Hrvata bila za pamćenje. Bilo ga je svugdje, s loptom i bez nje", sipala je hvalospjeve na njegov račun španjolska Marca. Lukinu igru na društvenim mrežama komentirali su i oduševljeni navijači Reala koji mu se dive, a posebno cijene što je u tako važnoj utakmici imao gotovo 96 posto točnih dodavanja. S druge strane, navijači Barcelone iskazuju mu poštovanje. Uz sve to, na YouTubeu su se pojavili videi s njegovim potezima s utakmice, ali i jedan koji dokazuje Lukinu nogometnu veličinu. Naime, autor videa odlučio je napraviti kompilaciju njegovih driblinga pred kojim su padali najbolji nogometaši svijeta – Messi, Neymar, Xavi, Fabregas, Pique, Ramos, Xabi Alonso, Mandžukić, Koke... Pogledajte video Modrićeve čarolije. 