Trener Dinama Ivajlo Petev najavio je sutrašnju utakmicu s Cibalijom (Maksimir, 17 sati) u 12. kolu HNL-a. – To je susret koji moramo dobro odigrati i osvojiti tri boda. Tako moramo igrati ne samo sutra već u svakoj utakmici u našem prvenstvu. Nadam se da će igrači koji će sutra zaigrati iskoristiti šansu, odigrati dobro pa da naposljetku budemo zadovoljni nakon 90 odigranih minuta – rekao je Petev. Prva momčad ove sezone ima problem s realizacijom, oba napadača (Henriquez i Hodžić) nisu u optimalnoj golgeterskoj formi. – Računam na svakog igrača. Hodžić i Henriquez još uvijek su mladi igrači i nadam se da ćemo ih uskoro vratiti na razinu kakvu su pokazivali prije godinu dana. U trenutačne tri utakmice na klupi Dinama, trener Petev koristio se raznim opcijama, od igrača s izraženijim fizičkim atributima do onih s tehničkom nadarenošću. – Već je Fiolić igrao protiv Seville, a postoji mogućnost da Ćorić sutra zaigra. Preferiram i jedan i drugi stil, razlika je u tome što sam izabrao takve igrače, i sve ovisi o pristupu. Svatko mora biti svjestan da su svi oni važni za Dinamo. Mnogo je još utakmica pred nama ove sezone, u nogometu igraju 25 igrača, a ne samo pet ili šest. Petev se još jednom osvrnuo na "slučaj Machado". – Ne znam odakle ta informacija, to je laž. Lijepo sam nakon Seville objasnio situaciju o Pivariću i Machadu, zašto nisu konkurirali za utakmicu. Stoga me ova informacija jako iznenadila. Petev je potvrdio da Machado i Pivarić konkuriraju za Cibaliju. – Imali smo malih poteškoća, šteta što smo izgubili kapetana Antolića koji je bio u dobroj formi. Svi su ostali u konkurenciji za susret protiv Cibalije.  Trener Petev objasnio je i izjavu nakon Seville u kojoj je spomenuo kako je "momčad odigrala svoj trenutačni maksimum".  – Da, u tom trenutku to je bio maksimum od momčadi, kao što sam rekao tada na konferenciji za medije. Nakon samo jednog pravog treninga odigrali smo utakmicu, bio je to preveliki rizik, ali ako nešto želiš dobiti, moraš i riskirati – izjavio je Petev te odgovorio na pitanje je li Cibalija lakši protivnik. – Lakših protivnika nema, ali ako ćemo igrati kako mi želimo, nije bitan protivnik. Svaki Dinamov igrač mora dati uvijek maksimum za Dinamo. Razumijem da u prvenstvu nisu uvijek na sto posto, u nekim momentima je drukčije. To je problem i to moramo ispraviti. 