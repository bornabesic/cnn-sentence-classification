Pretposljednji zagrebački trening uoči današnjeg odlaska u Beograd, košarkaši Cedevite završili su u “revijalnom tonu”. Održano je tricaško natjecanje kojeg je osvojio Filip Krušlin i to ispred pomoćnog trenera Gianmarca Pozzecca. - Čestitam ti na pobjedu, ali znaj da te zbog ovoga u Beogradu neću stavljati u igru - nasmijao je igrače Poz, koji će voditi prve dvije utakmice finala umjesto kažnjenog Mršića. A što će presuditi, dao nam je do znanja najiskusniji cedevitaš Marko Tomas: - Imamo mi i drugih varijanti u igri, no u ovakvoj seriji vanjski šut će biti od krucijalne važnosti. Ne bude li nas služio, nećemo imati velikih izgleda. Veliki je hendikep neigranje Boatrighta jer smo posljednjih mjeseci igru dosta prilagodili njemu, a jako malo vremena imali smo za utrenirati nešto drugo. Pred nama je prilično nehumana serija, pet potencijalnih utakmica u samo sedam dana. Nisam siguran da takvo što možete vidjeti bilo gdje u Europi. Oni jesu u prednosti, imali su niz velikih pobjeda na svom terenu u Euroligi, no čak i ako se iz Beograda ne vratimo s plijenom mi se nećemo predati. Cedevitašima će u Beogradu, pred “Delijama”, jako trebati borbenost kakvu posjeduje Krušlin: - Za taj navijački pritisak imali smo jako dobru pripremu nedavno protiv Partizana, čiji su navijači, za nijansu, možda i glasniji od Zvezdinih. U obrani im se možemo suprotstaviti, no u napadu moramo igrati pametno jer oni stvaraju prednost s defenzivnom agresivnošću. Stane li nam šut, moramo više koristiti Bilana i Begića. A baš njih apostrofirao je krilni centar Karlo Žganec, koji je također dobro šutirao na treningu, a za nas je analizirao visoke linije finalista: - Premda Kuzmić igra jako dobro, ja ga ne bih mijenjao za naše Miru i Mirzu. Tu je i Shurna koji u posljednje vrijeme igra jako dobro na četvorci, dok sam ja malo pao u formi. Simonovića ćemo morati dodatno analizirati. 