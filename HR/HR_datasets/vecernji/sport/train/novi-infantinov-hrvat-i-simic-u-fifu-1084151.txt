Novi predsjednik Fife Gianni Infantino na kongresu u Ciudad de Mexicu predstavit će svoju “momčad” reformatora svjetskoga nogometa, tim koji će imati zadaću osvjetlati obraz plemenite igre i isprati mulj korupcijskih afera nataložen tijekom mandata Seppa Blattera. Procjena veličanstvenoga ćelavca je da čistoću igri ne mogu vratiti dužnosnički veterani i ostaci iz Blatterove nomenklature, nego se populistički okreće najplemenitijim nogometnim izdancima posljednjih dvadesetak godina. Nemaju funkcionarskog iskustva, ali zato odjek njihovih imena šalje snažnu poruku – o nogometu će odlučivati oni koji su ga učinili globalno popularnim. Nogometni ambasadori besprijekornih biografija u službi oporavka posrnuloga ciriškoga konglomerata. Kao što je već znano, bivši kapetan hrvatske reprezentacije, karizmatični Zvonimir Boban (47), jedno je od najvećih Infantinovih pojačanja i dobit će ulogu posebnoga predsjednikova savjetnika, a u Ciudad de Mexicu u Giannijevu timu osvanuo se još jedan Hrvat. Dario Šimić (40), predsjednik Udruge nogometni sindikat, službeno ulazi u jednu od Fifinih komisija. Revijalka s Meksikom Zanimljivo, obojicu hrvatskih dužnosnika koje Fifa dočekuje raširenih ruku, njihova baza, Hrvatski nogometni savez, nikada nije imala na radaru. Daleko od očiju, daleko od srca, daleko od mogućnosti eventualnoga propitkivanja, ne daj Bože odlučivanja. I narušavanja svileno glatkih kimjongunovskih procedura: jedan odlučuje, drugi mu čestita, ostali jednoglasno, uz gromki pljesak, prihvaćaju (kao primjerice kada je trener Lokomotive postao izbornik reprezentacije). Kongres Fife u Ciudad de Mexicu neizbježno je popraćen i revijalnom utakmicom umirovljenih zvijezda, pa je za tu priliku angažiran čak i Jose Mourinho, trener koji se ovih dana ne odvaja od mobitela iščekujući spasonosni poziv s Old Trafforda. Infantino je ovom zgodom postavio Portugalca za izbornika Fifinih zvijezda, suprotstavljenih legendama meksičkog nogometa. Nabrojit ćemo samo neke od velikana kojima je Jose dao minutažu: Michel Salgado, Alexi Lalas, Ciro Ferrara, Geremi, Luis Figo, Dwight Yorke, Sami Aljaber, Fabio Cannavaro, Fernando Hierro, Aleksej Smertin, Clarence Seedorf, Zvonimir Boban, Predrag Mijatović, Marcel Desailly, Demetrio Albertini, Ronaldinho, Pablo Aimar, Dario Šimić, Carles Puyol, Hidetoshi Nakata, Samuel Eto’o, Alessandro Altobelli... Bilo je i “cura”: Renate Lingor, Mia Hamm, Sara Walsh... Svi predsjednikovi ljudi na jednome mjestu, na istom igralištu, na istoj fotografiji za uspomenu. Čini li vam se da netko nedostaje? Jedna Zlatna kopačka SP-a? E sad, ili Davora Šukera pecka zadnja loža pa nije želio riskirati u duelima protiv britkih Meksikanaca ili ga Gianni Infantino čuva kao aduta za svoj drugi mandat, od 2019. godine. U ovom osjetljivom trenutku za budućnost i prosperitet nogometa, Boban i Šimić čine mu se pouzdanijim osloncima od predsjednika HNS-a. Raspisuju izbornu skupštinu Usput, na marginama meksičkoga summita isplivao je i prvi u nizu kandidata za Platinijeva nasljednika na čelu Uefe. I opet je posrijedi jedan bivši milanist, predsjednik Crnogorskog nogometnog saveza Dejan Savićević (49). Uefa je priopćila da će 18. svibnja, na sastanku Izvršnog odbora u Baselu, raspisati izbornu skupštinu za novog predsjednika. Osim Savićevića, kao potencijalni šefovi Uefe figuriraju predsjednik španjolskog saveza Angel Maria Villar, Nizozemac Michael van Praag i v. d. glavnog tajnika, Grk Theodoros Theodoridis. 