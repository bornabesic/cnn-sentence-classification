Nije dvojila ni sekunde kada smo se dogovarali gdje ćemo se naći, odmah je predložila trening ženskog nogometnog kluba Marjan u kojem je Mirta Šurjak predsjednica. Prva dama među novinarima, prva dama među klupskim predsjednicama, Mirta obožava Marjan u kojem je predsjednica odnedavno, ali prihvatila se posla kao da se radi o klubu, koji će skoro u Ligu prvaka. Klub joj se uvukao pod kožu, vidjeli smo to i po tome kako se dvadesetak djevojčica oduševilo kada je stigla na trening, piše tjednik Max! – Ideja se rodila među nekim kolegama, koji su me pitali hoću li biti predsjednica Marjana, a da vam budem iskrena, mislila sam da je sve to neka šala. Međutim, kada su mi u ljeto došli s konrektnim prijedlogom prihvatila sam se te funkcije. Za mene je čast biti predsjednicom ženskog kluba, predivno je gledati djevojke i curice kako igraju nogomet. Marjan raste iz dana u dan, klub se slaže na zdravim temeljima. Bilo je i onih, koji su mi predbacivali nekakav sukob interesa, ne znam zašto. Ovo je čisto volonterska funkcija, bilo kakvu plaću nikad ne bih prihvatila. Uz moj entuzijazam i uz vrijedni rad trenera Joze Pirića, sigurna sam da radimo odličnu stvar. Curama koje se bave nogometom želimo osigurati uvjete da se bave sportom kojeg vole – priča nam Mirta dok “marjanke” treniraju. Rijetke su žene u sportskom novinarstvu, posebno u nogometu? HRT je s Mirtom Šurjak, koja je jedna od rijetkih koja se specijalizirala za nogomet, napravio pomak. U Hrvatskoj se prema takvim još uvijek gleda malo čudno, dok je u svijetu to sasvim normalna pojava. – Kad sam se rodila mama kaže da mi je prva riječ bila “balun”, odnosno “bajun”, a ne mama i tata. Kad sam bila mala, često sam žalila što nisam muškarac, jer ga ne mogu igrati. Kad sam ušla u novinarstvo san mi je bio pratiti nogomet i Hajduk, to sam potajno priželjkivala. Prošla sam sve stepenice, radila sam u i u informativnom i u zabavnom programu dok nisam došla do ovog. U Hrvatskoj nas je malo, jedina u nogometu je bila kolegica Mila Horvat, koja je sada na HNTV-u, mi smo neke preteče. Drago mi je da rušimo neke stereotipe o tome da ženama nije mjesto u nogometu – jasno će Mirta. Nije zastala kada smo je malo priupitali o formacijama, o razlici između 4-2-3-1 ili 4-1-4-1. Mirta je potkovana, tu nema dvojbe. – Zanima me taktika, ne želim se sada praviti pametna, svjesna sam da imam puno rupa. Educiram se stalno, evo sada dok radim utakmice sjedim kod Hajdukovog trenera B momčadi Marka Loze, koji mi daje savjete, priča o taktici. U početku su svi vrtili očima kad bih nešto pitala. Ono što mogu reći je da moja pitanja nisu najgora, ima i gorih, hahaha – vedro će sportkska novinarska i predsjednica. Već nekoliko godina iz dana u dan prati Hajduk, do detalja zna što se događa u svlačionici. A od trenera, koga bih izdvojila? – Izdvojila bih Damira Burića, s njim sam imala super suradnju, nekako sam se našla s njim. Ali, i sa sadašnjim trenerom Marijanom Pušnikom. Sviđa mi se kako čita ljude, ali sviđa mi se i taj njegov populistički pristup, dosta smo slični on i ja – kaže Mirta. HRT-ova novinarska ima i neke igrače, koji su joj simpatični, ali odmah naglašava da oni nemaju popust kada radi izvještaje. – Kad ja kažem tko mi se sviđa, bit će gotov u svlačionici, hahaha! Recimo, od ove garniture Hajduka drag mi je Zvone Kožulj, baš je simpatičan, jednostavan. Tu je i Ivo Grbić, simpatični momak te Ante Erceg. Svi su mi dragi, ali njih trojica imaju nešto jednostavno u sebi – rekla je Mirta. Što voli u nogometu, a što ne voli? – Voljela bih vidjeti gol škaricama, odavno ga nije bilo. Ne volim ziheraški stil igre, ne volim igru bez rizika, takva sam i u životu, pa volim takav i nogomet – kaže Mirta. Izdvojila je potez koji joj se svidio u posljednje vrijeme. – U posljednje vrijeme dojmio me se potez Ante Ercega. U jednom trenutku od trenera je zatražio da igra za drugu momčad, jer je imao kartone, pa nije mogao igrati za prvu. To pokazuje da je veličina u skromnosti, to i inače volim kod ljudi. Ne volim bahatost, to kod mene nikako ne prolazi – kazuje nam Mirta Šurjak. Razgovor nismo zaustavili na Hajduku i Hrvatskoj. Tko je Mirti Šurjak broj jedan na svjetskoj sceni? – Messi mi je broj jedan, ne zbog nogometa. On je ispred Ronalda, koji mi je prebahat. Sam sebi je dovoljan, a to mi se ne sviđa. A po osobnosti bih izdvojila Sergija Ramosa i Zlatana Ibrahimovića, vidim da su nekako svoji, sviđa mi se njihov karakter – rekla je Mirta. Navijači Hajduka je obožavaju, Mirta često s tribina dobije ovacije. Kako je postala jedan od simbola pristaša “bijelih”? – To je bilo spontano, na utakmici Hajduk – Kalev u 1. pretkolu Europske lige što se igrala u Dugopolju. Radila sam razgovor s Andrijom Balićem, a s tribina se čulo “Mirta, javi se”. Mislila sam da nekom drugom viču, a kad su počeli zvižduci shvatila sam da to mene zovu. Javila sam se, mahnula i tako je to krenulo. Ma, naježim se kad čujem skandiranje bez obzira što nisam igrač. Valjda su navijači prepoznali moju spontanost i to što volim svoj posao. Podrška navijača mi je najveće priznanje do sada. Da se razumijemo, volim Hajduk, ali nisam pristrana i ne sviđa mi se što mi to neki predbacuju. U svom radu sam maksimalno profesionalna, ne smije biti pristranosti i da sam takva sama sebe bih kaznila – kazala je Mirta. Za kraj je naglasila. – Zašto u privatno vrijeme ne smijem voliti Hajduk? To nema veze s poslom. Svi smo mi u privatnom životu nečiji navijači, a ja sam Hajdukov navijač. Emocijama dajem na slobodu kada Hajduk igra međunarodne utakmice. Da, pustila sam suzu kad je Hajduk ispao od Maccabija, neki zločesti komentari su me rastužili. Hajduk je predstavljao Hrvatsku u međunarodnom natjecanju, i to mi ne predstavlja nikakav problem – zaključila je Mirta Šurjak. >> Tjednik Max pratite i na Facebooku 