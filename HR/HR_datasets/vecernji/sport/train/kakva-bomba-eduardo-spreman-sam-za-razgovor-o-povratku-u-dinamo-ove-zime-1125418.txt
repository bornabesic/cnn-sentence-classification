Hoće li Dinamo već u zimskom prijelaznom roku dobiti veliko pojačanje? Otvorena je, naime, mogućnost povratka u Maksimir našeg bivšeg reprezentativca, nekadašnjeg ubojitog Dinamova strijelca, Eduarda da Silve (33)! U telefonskom razgovoru “Dudu” nam je potvrdio da mu je i povratak u Dinamo jedna od opcija za nastavak karijere. Ugovor sa Šahtarom, podsjetimo, istječe mu ove zime i onda je slobodan igrač, može bez odštete napustiti ukrajinskog velikana... – Ugovor mi uskoro istječe i iskreno ću vam reći da još nemam nikakvih planova. Nisam previše ni razmišljao o tome, sad ću malo više vremena posvetiti budućnosti. Šahtar mi službeno još nije ponudio produljenje ugovore, ali sam čuo kako u klubu žele da još ostanem. Vidjet ćemo, svakako ću razgovarati s čelnicima Šahtara, a početkom prosinca znat ću kakva će mi biti budućnost – kaže Eduardo. Postoji li mogućnost povratka u Dinamo? – Nikad nisam rekao da se neću vratiti u Maksimir! Ali, ne mogu vam ovoga trenutka reći ni da se sigurno vraćam! Dinamo je moj klub, Dinamo me stvorio i nikad nisam zatvorio plava vrata iza sebe. Uglavnom, preda mnom je vrijeme u kojem ću mnogo razgovarati pa tako možda i s čelnicima Dinama... Zasad bez ponuda Je li već bilo nekih kontakata? Nedavno ste bili vjenčani kum Ognjenu Vukojeviću, na svadbenoj večeri bili su, osim savjetnika Zdravka Mamića, i još neki ljudi iz Dinama? – Nije to bilo mjesto za razgovor o tako ozbiljnim stvarima. Veselili smo se, plesali i pjevali, baš smo se dobro proveli... A odgovorni ljudi u Maksimiru znaju da sam spreman za razgovor, upaljeno je zeleno svjetlo – rekao je Eduardo i nastavio: – Gledajte, znano je da sam donedavno imao problema s Mamićem, bili smo i na sudu, ali sve smo praktički riješili, dogovorili smo se. Međutim, to što smo mi izgladili privatni prijepor ne znači istodobno da ću se odmah vratiti u Maksimir, to ne treba povezivati jedno s drugim. Spreman sam, dakle, za razgovor s Dinamom, kao i sa svim drugim klubovima koji mi se jave! Logično je da u ovoj situaciji, kad mi ugovor istječe, razmotrim sve ponude koje mi dođu na stol. A je li vam dosad došla neka konkretna ponuda? – Ne, zasad ne. Ima dosta priča i neslužbenih ponuda, ali baš konkretno nisam ništa dobio. Ponavljam, nisam ni previše razmišljao o tome, dobro mi je u Šahtaru, bio sam posvećen samo svom klubu i nema žurbe u vezi s nastavkom karijere – govori Dudu. Otkad ste otišli iz Maksimira, Dinamo još nikad nije bio u ovako nezgodnoj situaciji i ovo je možda najbolji trenutak i za vas i za klub da se vratite u Maksimir – plavi “pate” i u Prvoj HNL, nasušno im nedostaje strijelac poput vas, Rijeka je pobjegla na opasnih šest bodova... – Sve pratim, vidim da baš nije dobra situacija. Ali, kad bih se i vratio, ne bih mogao jamčiti da ću baš ja riješiti sve te probleme! Dao bih sve od sebe, naravno, ali nitko ne može predvidjeti što će se događati. Očekivao sam bolji Dinamo Otišli ste u Arsenal prije devet godina, kako ste doživjeli Dinamove rezultate u tom razdoblju? – Fantastična je stvar što su plavi bili svih tih godina prvaci države, iako su stalno odlazili najbolji igrači. Ali, očekivao se i korak više, onaj europski iskorak, jer noćna mora s prezimljavanjem u Europi još traje. Konkretno, očekivao sam i nadao sam se da će u ovom razdoblju, nakon prodaje igrača za velike novce, Dinamo ipak biti konkurentniji u Europi, da će biti na razini, primjerice, Šahtara! Dakle, da svake godine igra u Europi, ali ne zato da bi nastupio, nego da parira i onima najboljima. Negdje se pogriješilo... Koliko još planirate igrati nogomet? – Uvjeren sam da na ovoj, vrhunskoj razini, mogu igrati još godinu i pol do dvije, do 35. godine! A onda ćemo vidjeti, možda se vratim u Brazil ili odem u neku drugu zemlju izvan Europe, gdje neće biti tako zahtjevno. Slušat ću tijelo, vidjet ću kakve će mi “poruke” slati... Dinamu bi strahovito bilo potrebno vaših barem desetak golova na proljeće! Hoće li vam možda dodatni motiv biti baš ova situacija u kojoj se sad Dinamo nalazi pa da se vratite i donesete plavima naslov? – Ha, ha... Naravno da bi mi to bio dodatni motiv. I takav bi rasplet bio fenomenalan! Međutim, sa mnom ili bez mene, uvjeren sam da će Dinamo osvojiti naslov! Još je mnogo utakmica do kraja, tih je šest bodova dostižno – kaže Eduardo. 