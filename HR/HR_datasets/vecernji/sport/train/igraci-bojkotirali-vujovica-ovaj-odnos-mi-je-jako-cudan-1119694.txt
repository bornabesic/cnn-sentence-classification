Rukometaši PPD Zagreba upisali su i treći poraz u nizu u elitnojskupini Lige prvaka. Nakon što su izgubili u gostima u Celju, te kod kuće od Pick Szegeda stigao je poraz na gostovanju u švedskom Kristianstadu (22:29). Tri poraza na startu nikako ne izgledaju dobro i sada su “plinari” jedini u skupini bez ijednog boda. A slijede dvije prilično teške domaće utakmice, prvo protiv Meškova, a onda u goste dolazi Vardar. - Od sva tri poraza do sada u Ligi prvaka ovaj je n ajuvjerljiviji. Odigrali smo najgoru utakmicu u ovom dijelu sezone. A imao sam osjećaj da možemo odigrati puno bolje, čak sam mislio da možemo pobijediti. Jer, početak utakmice, kada smo imali 5:5, nije dao za naslutiti da ćemo doživjeti ovakav poraz - rekao je Veselin Vujović, trener PPD Zagreba, dodavši: - Ne mogu se oteti dojmu da su ruski suci svojim odlukama davali “vjetar u leđa” domaćinu, ali na kraju to nije bilo presudno. Jer, da smo i igrali bolje ne bi pobijedili s ovakvim pristupom. Trener “plinara” kao da je bio bojkotiran od strane igrača, kao da ga neki namjerno ruše svojim potezima. Nevjerojatno da neki igrači tako lako bacaju loptu u ruke suparnika, da se ne “tuku” u obrani, da se u napadu bezbroj puta guta lopta na Vorija, a vidljivo je iz aviona da on te lopte nikako ne može uhvatiti. Nestao je vanjski šut, nestala su brza dodavanja na krila, nema akcija. Nadajmo se da smo u krivu što se tiče bojkota jer je Veselin Vujović u dvije prijašnje sezone od kluba napravio hit u Europi, vratio je navijače u Arenu. Čelnici kluba, trener i igrači morat će skoro za zajednički stol. Vremena za velike promjene nema, barem ne ovaj tjedan kada u utorak dolazi Metalurg (SEHA Gazprom liga), a u subotu Meškov (Liga prvaka). - Jednostavno ne mogu prepoznati moju momčad. Nije to ona momčad koju sam trenirao prošle godine. Jako mi je čudan taj odnos. I ne vjerujem da ćemo daleko dogurati s ovakvim odnosnom - rekao je Vujović. Izlaz iz krize nudi tri rješenja. Ili će klub potjerati neke igrače, ili će morati otići trener ili će se morati kupiti barem jedan kvalitetan igrač. Za ovo treće ne znamo jer novaca nema. - Moramo se pod hitno probuditi ako želimo napraviti rezultat ove sezone. Slažem se da nije isto kao lani i moramo se zapitati zašto je tako - rekao je kapetan Horvat.   KRISTIANSTAD - Kristianstad Arena. Gledatelja 4000, Suci: Kijaško i Kiseljev (oba iz Rusije) Kristianstad: L. Larsson, Šimić (13+0), Lipovac 2, Arnasson, Hennigsson 1, Sörenson 6, Nielsen, J. Larsson, Lagergen 9 (1), Gudmundsson 5, Hallen, Tollbring 6 (1), Jonsson, Tatarincev, Hanisch, Schuster. Trener Ole Lindgren. PPD Zagreb: Stevanović (9+1), Skok (7+0), Ereš, Vujić 2, Kontrec, Vori 2, Cingesar 2, Šebetić 2, Marković 2, Raković 1, Horvat 3 (1), J. Valčić 2, Jotić 1, T. Valčić, Mandalinić 5, Markoski. Trener Veselin Vujović. Sedmerci Kristianstad 2 (3), PPD Zagreb 1 (1) Isključenja: Kristianstad 8, PPD Zagreb 8 minuta SKUPINA B, 3. KOL0: Kristianstad - PPD Zagreb 29:22 Meškov - RN Löwen 30:28 Pick Szeged - Kielce igraju danas Celje - Vardar igraju danas     