Rio Ferdinand, bivši engleski reporezentativac i igrač Manchester Uniteda, otkrio je tijekom snimanja BBC-jeva dokumentarca 'Rio Ferdinand: Kako biti mama i tata' da je nakon smrti supruge Rebecce imao velikih teškoća s alkoholom. Ona je preminula prije dvije godine nakon kratke borbe s rakom. - Otišla je prošlu noć. Moja predivna žena umrla je u snu, nakon kratke borbe s rakom. Bila je nevjerojatna žena i majka našoj djeci. Nedostajat će nam svima. Ostat će živjeti u našim sjećanjima kao putokaz i inspiracija. Hvala svima koji su bili uz nas u ovim teškim trenucima. Sad bismo željeli da poštujete našu privatnost i pustite nas da tugujemo - napisao je tada slavni stoper na službenoj stranici QPR-a, kluba za koji je igrao. Rio i Rebecca vjenčali su se 2009. godine te su dobili troje djece. Rebecca je preminula u bolnici Royal Marsden u Londonu. Ferdinand je u dokumentarcu otvorio dušu te je ustvrdio kako je pio jer je želio da je on umro umjesto nje.   - U početku sam puno pio noću. Imamo kućnu pomoćnicu koja živi s nama i kad bi ona otišla spavati ja bih usred noći otišao piti. Pio sam jako mnogo prva tri ili četiri mjeseca. No, ustao bih rano kako bih djecu odvezao u školu - kazao je i dodao da mu je čak i spremanje djece na spavanje bilo teško: - Supruga im je spremala krevete na poseban način i kad su mi rekli da se sada osjećaju gotovo zapostavljeno pomislio sam: ‘Štogod da napravim neće biti dovoljno dobro’. Ipak, Ferdinand je svu tugu i sve što ga je mučilo uspio prebroditi uz bliske ljude. - Prije sam osuđivao ljude koji su počinili samoubojstvo ili pokušali to napraviti. Ali sada ih potpuno razumijem. I da nisam bio okružen dragim ljudima te da nisam imao djecu koja su me inspirirala da počnem pozitivno razmišljati tko zna što bi bilo... - ispričao je Ferdinand koji je nakon gorkog životnog iskustva ponovno sretan čovjek. >>Slavni nogometaš prolazio kroz teško razdoblje, a onda je upoznao ovu vatrenu plavušu... >>Rio Ferdinand: Bilić je sjajna osoba, imat će lijepu budućnost u West Hamu 