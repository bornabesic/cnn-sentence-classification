U posljednje vrijeme imamo problema sa suđenjem u HNL-u. Sudačke pogreške sve su češće, a broj klubova koji se bune sa svakim je kolom sve više. Ovog problema svjestan je i Hrvatski nogometni savez koji je o tome raspravljao na Izvršnom odboru, a kasnije je izdano i priopćenje vezano uz tu temu. Priopćenje HNS-a donosimo vam u cijelosti: "Hrvatski nogometni savez svjestan je činjenice da u radu sudačke organizacije, naročito u posljednje vrijeme, postoje određene teškoće. U cilju vraćanja povjerenja u rad sudačke organizacije traži se od Komisije nogometnih sudaca da hitno napravi detaljnu stručnu analizu suđenja u prvom dijelu natjecateljske godine 2016./2017., kako bi Izvršni odbor HNS-a mogao zauzeti odgovarajući stav. Nakon što zaprimi rezultate stručne analize Izvršni odbor HNS-a će istu detaljno razmotriti i pokrenuti odgovarajuće postupke u cilju vraćanja povjerenja u sudačku organizaciju i rad nogometnih sudaca što ne isključuje ni mogućnost reorganizacije Komisije nogometnih sudaca, ako bi se temeljem izvještaja njihov rad ocijenio nezadovoljavajućim. U svakom slučaju, Hrvatski nogometni savez treba unaprijediti rad bilo kojeg dijela nogometne organizacije za koji bi se utvrdilo da predstavlja prepreku u normalnom funkcioniranju natjecanja Saveza. Izvršni odbor HNS-a posebno ističe kako ne prihvaća paušalne kritike na račun suđenja i apsurdne konstrukcije čiji je cilj traženje alibija za sportske neuspjehe pojedinih klubova i stvaranje atmosfere linča. Također, Izvršni odbor iskazuje odlučnost u traženju najboljih rješenja za rad svih komisija HNS-a, osobito onih vezanih uz samo natjecanje. U skladu s navedenim, za drugi dio natjecanja u natjecateljskoj godini 2016./2017., donijet će se odluka da članovi Izvršnog odbora HNS-a preuzmu odgovornost za rad pojedinih komisija Hrvatskog nogometnog saveza, a sve u cilju povećanja njihove efikasnosti." 