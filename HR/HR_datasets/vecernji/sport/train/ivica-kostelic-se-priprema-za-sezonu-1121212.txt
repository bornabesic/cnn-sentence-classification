Tko o čemu, Englezi o vremenu, a mi s Ivicom Kostelićem o ozljedama. S našim najboljim skijašem teško je zapodjenuti ozbiljan razgovor o njegovoj karijeri a da se ne spomenu ozljede, operacije, terapije... S 12 operacija na desnom koljenu, u kojem fali dosta “dijelova”, Ivica je ponajveći stoik u Svjetskom kupu. Stoički trpi bolove, praktički na svakom treningu, samo da bi produžio natjecateljsku karijeru. – Moja desna noga i dalje ima svoja ograničenja, no sada nosim ortozu pa mi se čini da je koljeno malo čvršće. Ona ponešto rasterećuje lateralni dio koljena koji je najviše oštećen, a koji u skijanju podnosi najveći stres. Vozit će pretkvalifikacije Dakle, stanje je ipak nešto bolje nego prošle sezone. – Koljeno mi je malo bolje nego na proljeće. Sada malo manje boli. Tada nisam mogao pošteno trenirati, a sada ipak mogu. Cijeli rujan proveo je na Zermattu. – Bio sam gore pet tjedana. Pao je dosta veliki snijeg koji se više nije prerađivao, ostao je zimski. Ti uvjeti su pripomogli da koljeno bude u redu i zbog toga smo i puno trenirali brze discipline, a manje slalom. Što to govori o njegovim planovima za ovu sezonu koja bi za njega trebala započeti u studenom u Leviju? – Isto kao i prošle sezone, vozit ću slalom i kombinaciju. Je li brze discipline više trenirao i zbog kombinacije na Svjetskom prvenstvu koje će se u veljači održati u St. Moritzu? – Ne, nego sam trenirao jer smo za to imali priliku. Staza na Zermattu ponajbolja je u Europi za brze discipline. Hoće li u sezoni, za koju se govori da bi mogla biti posljednja, uopće i nastupiti na SP-u? – Čini mi se malo glupo da prođem sve ove pripreme i da onda ne vozim do kraja. To je ogroman utrošak energije za polovične poteze. Najbolji skijaš današnjice Marcel Hirscher kazao je da bi odmah potpisao da ga Kostelić pobijedi na Sljemenu. No, na spomen pobjede koja bi mu bila 27. u karijeri u Svjetskom kupu Ivica je poprilično realan. – Ha-ha... Teško da se baš tako stvari mogu odvijati. Nisam više u slalomu na toj razini da bih mogao pobijediti u Svjetskom kupu. Što je onda plan za sljemenski nastup? – Biti će to, naravno, kao i uvijek posebna utrka. Izboriti drugu vožnju i biti što bolji. U vezi s alpskom kombinacijom nije takav skeptik. – Za kombinaciju još uvijek mislim, kad bi se stvari posložile, da se tu može pobijediti. To sada govorim iz aktualne perspektive, no to na utrkama to tek moramo vidjeti. Uostalom, i ove sezone će se voziti samo dvije kombinacije plus ona na Svjetskom prvenstvu. Nažalost, nije Ivica više ni u najboljih 30 slalomaša svijeta pa Hrvatska na slalomskim utrkama Svjetskog kupa ima pravo na samo jednog skijaša. Koliko čujemo, za to jedno mjesto vozit će se interne kvalifikacije između Kostelića, Rodeša, Zubčića, Zrnčić-Dima i Vidovića. – To sam i ja čuo. Osobno mislim da bi to pravo trebalo dati skijašu koji trenutno ima najbolje točke, a to je Matej Vidović. No takva odluka nije moja, a ako se budu vozile kvalifikacije, ja ću sudjelovati. Zar neće koristiti svoje statusno pravo da on bude taj? Ne samo zbog svega onoga što je dao hrvatskom skijanju već i zbog toga što mu je ovo možda posljednja sezona. – U skijanju ne postoji statusno pravo, a i meni to nije ni na kraj pameti. Sport je vrlo konkretna aktivnost u kojoj bi rezultati trebali biti jedini kriterij. Što će voziti ako ne pobijedi na internim kvalifikacijama? – S obzirom na to da samo u slalomu imamo kvotu jedan, ostalo je mjesta u brzim disciplinama gdje, uz Natka, mogu nastupati i ja, ali i neki mlađi kolega. Meni u tom slučaju i dalje ostaju kombinacije ili da se otvori ta druga kvota. Zapravo, za nas je najvažnije da netko što prije otvori to drugo mjesto u slalomu i onda će stvar biti lakša. S 37 godina, koliko će napuniti 23. studenog, Ivica će započeti svoju 19. sezonu u Svjetskom kupu. – U slalomu nikad više nije bilo skijaša starijih od 30, a čini mi se da je i u cjelini Svjetski kup nikad stariji. A to je, nažalost, slika propadanja Svjetskog kupa i skijanja općenito. Malo vremena za svirku Ono što njemu nedostaje jest više skijaša s glazbenim talentom, s kojima bi Ivica mogao zasvirati, kao na nedavnom jam sessionu s mladim američkim skijašem Skyem Kelseyem. Ivica s gitarom, a Amerikanac s violinom. – Nema puno ljudi koji imaju vremena baviti se tako ozbiljnim hobijem, da dovedu svoje sviračke mogućnosti do razine koja im omogućava da improviziraju. Dosad sam svirao s Myhrerom, Jitloffom i Hudecom. Prije no što je krenuo na završne pripreme za novu sezonu, Ivica je imao i akademskih obveza. – Završio sam preddiplomski studij povijesti na Hrvatskim studijima. Posljednji ispit, hrvatsku etnologiju, dao sam u petak i sada moram napraviti završni rad. Sada sam “bakalar”, no upisat ću odmah i diplomski studij. Prosjek ocjena mi je 4,77. Nije loše, zar ne? – upitao nas je Ivica. Odgovor je ionako znao, jer takav prosjek impresivan je, pogotovo za vrhunskog sportaša. Zadovoljni šouom Sudjelovao je Ivca ovoga ljeta u TV šou Anno: Ljeta Gospodnjeg 925. – Oca i mene inače zanima srednji vijek, oca posebno, i bila je to lijepa prilika da uđemo u neki vremeplov. Meni je to bilo fora. Doduše, bilo je tu i pogrešaka glede odjeće, ali i nekih drugih stvari na koje smo upozorili. Usprkos tome, meni je to izgledalo dobro, a mi smo se u tih nekoliko sati snimanja baš zabavili. S obzirom na to da je čovjek od širokih interesa i brojnih hobija te da je ovo ljeto dobio i drugog sina, kako se uspijeva organizirati? – Kad nemaš više vremena, onda trošiš više energije. Srećom, ja imam dobar genetski potencijal za nepresušnu energiju. >> Ovom objavom Ivica Kostelić je raznježio obožavatelje >> Janica i Ivica u Čakovcu pozirali za humanitarni kalendar 