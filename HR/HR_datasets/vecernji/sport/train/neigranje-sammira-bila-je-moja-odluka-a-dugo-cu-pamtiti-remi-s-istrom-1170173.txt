Jesenas je Istra 1961 odnijela bod iz Maksimira, plavi nisu igrali dobro, a ta je utakmica upamćena po tome što je tada dosuđen prvi jedanaesterac za plave u ovom prvenstvu, ali onda i protiv njih, a igralo se već 16. kolo. Dinamo će se sutra od 18 sati ponovno sučeliti Istri u iznimno važnoj utakmici u utrci za naslov. Tada je Junior Fernandes zabio s bijele točke, a izgleda da će se u ljetnim pripremama staviti Petevu na raspolaganje jer ga Alanyaspor neće otkupiti. – Predaleko je to da bismo sada o tome razgovarali – kazao je trener Dinama Ivajlo Petev. Neće u Dinamu ni o mogućim pojačanjima u momčadi koja očito nije bila dobra ove sezone, Petev je želio govoriti samo o Istri. – Dobro se sjećam tih 1:1 i još ću ih dugo se sjećati jer nismo bili dobri. Istra je sad još bolja nego što je bila tada – veli Bugarin koji je tako dao naslutiti da se plavima baš i ne piše dobro. – Nema laganih utakmica, laganu utakmicu možemo samo mi napraviti s pravim pristupom. Za tu utakmicu ponovno je u kadru Sammir. Bio je i u kadru za utakmicu u Splitu, a onda mu je trener rekao da ne mora slagati stvari za put, da ostaje u Zagrebu. Ni sada Petev nije bio posebno jasan o tome što se tada dogodilo. – To je bila moja odluka, ne mogu voditi 28, već samo 18 igrača. To stoji, ali zašto je njegova odluka bila takva, nije objasnio, kao što ni puno puta dosad nije obrazlagao svoje odluke. Sad je Sammir u konkurenciji, navodno su neki nesporazumi, ako ih je bilo, izglađeni, no vidjet ćemo do koje mjere kad plavi istrče u Maksimiru.   