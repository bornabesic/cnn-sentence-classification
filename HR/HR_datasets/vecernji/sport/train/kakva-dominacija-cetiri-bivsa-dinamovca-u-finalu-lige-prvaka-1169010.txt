U finalu Lige prvaka prvi put bit će četiri hrvatska nogometaša – Luka Modrić i Mateo Kovačić s Realom te Mario Mandžukić i Marko Pjaca u dresu Juventusa. Zanimljivo da su sva četvorica nosila dres zagrebačkog Dinama, što je uspjeh kakvim se rijetki mogu pohvaliti. To je još samo jedan dokaz da je Dinamo veliki rasadnik talenata i da u Maksimiru završi gotovo sve što vrijedi s ovih prostora. U Dinamu mogu biti ponosni na svoje bivše igrače koji su im, osim toga, donijeli stabilnost. Na njihovim su transferima zaradili više od 65 milijuna eura. Luka Modrić danas je jedan od ključnih igrača Reala, što je pokazao i sinoć protiv Atletica. Luku obožavaju navijači, a osvajanjem Lige prvaka postao bi prvi hrvatski nogometaš s tri naslova. Mateo Kovačić vjerojatno neće početi od prve minute u finalu u Cardiffu, no možda uđe s klupe. Modrić i Kovačić s Realom mogu obraniti naslov, što bi bio povijesni uspjeh budući da to nije uspjelo ni jednom klubu otkako se igra ovaj format Lige prvaka. Mario Mandžukić trebao bi startati u finalu protiv Reala. Mandžo ne zabija mnogo golova, no iznimno je važan za Juventus. Bori se, trči i često ga nazivaju prvim obrambenim igračem u staroj dami. Sigurno je da u finalu nećemo gledati Marka Pjacu jer se oporavlja od teške ozljede koju je zaradio u nevažnoj utakmici Estonije i Hrvatske. No, ode li Juventus do kraja, Pjaci će se pisati naslov. Marko je dao svoj doprinos uspjehu Juventusa, posebno kad je u osmini finala protiv Porta ušao s klupe i zabio važan gol. Osim toga, Hrvatska će petu godinu zaredom imati osvajača Lige prvaka. Ovo su natjecanje do sada osvajali Alen Bokšić, Zvonimir Boban, Davor Šuker, Dario Šimić, Igor Bišćan, Mario Mandžukić, Luka Modrić, Ivan Rakitić i Mateo Kovačić, a Pjaca ima priliku postati deseti Hrvat s uhatim peharom. 