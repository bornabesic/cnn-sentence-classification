Nakon što su u 1. kolu Eura do 17 godina dvije minute prije kraja poklekle protiv Italije (0:1), mlade nade Hrvatske danas od 13.15 sati (HNTV) na Rujevici očekuje utakmica protiv Turske. Ova je utakmica biti ili ne biti za obje momčadi jer i Turska je izgubila u prvoj utakmici, od Španjolske sa 2:3. No, naši današnji protivnici pokazali su da su i te kako dobri jer vodili su protiv furije 2:0. – Gledao sam utakmice Turske, jako su dobra momčad, imaju odličnih igrača. Mi nakon poraza u 1. kolu nemamo prostora za očajavanje, to nije naš mentalitet, vidim da se igrači žele iskupiti – kazao je naš izbornik Dario Bašić. Bartol Franjić, veznjak kockastih i Dinama, dodao je: – Dok god postoji šansa, mi ćemo se boriti. Dominik Kotarski briljirao je na golu u prvoj utakmici, nadamo se da danas na Rujevici neće imati toliko puno posla. – Nakon poraza nemamo vremena za žaljenje, trebamo skupiti glave i proći skupinu. Pozivam navijače da nas dođu podržati, nećemo ih iznevjeriti – poručio je Kotarski. Najveća prijetnja kod Turaka bit će mu sjajni ofenzivni vezni Atalay Babacan, mladić iz Galatasaraya koji je u kvalifikacijama zabio pet pogodaka. Inače, čak šestorica od 18 Turaka igraju za Galatasaray, a po jedan je iz Stuttgarta, Borussije (M), Eintrachta... No, naši igrači ne trebaju se plašiti, uostalom nakon prve utakmice na Rujevici njihovu igru pohvalio je i trener Rijeke Matjaž Kek. – Velika šteta, dečki su dobro i zrelo igrali cijelu utakmicu, a Talijani kao Talijani, uvijek zabiju potkraj utakmice. No, vidio sam perspektivu u Hrvatskoj, igrače koji će biti jako dobri u seniorskom nogometu – rekao je Kek. U drugoj utakmici naše skupine od 17.45 sati na Rujevici igraju Španjolska i Italija. U skupini B danas od 12 u Zaprešiću igraju Francuska i Ovčji Otoci, a od 16 sati u Lučkom Škotska i Mađarska. 