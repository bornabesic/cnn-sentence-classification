Nogometaši Rijeke doživjeli su prvi poraz ove sezone. Na gostovanju kod Lokomotive izabranici Matjaža Keka nisu prikazali igru koja ih je krasila ove sezone, a domaćin je do pobjede stigao u sudačkoj nadoknadi (1:0, strijelac Majer iz jedanaesterca). - Ne preostaje mi ništa drugo nego čestitati Lokomotivi na zasluženoj pobjedi. Kada u 90 minuta ne stvoriš šansu uvijek ti se može dogoditi ovo što se dogodilo u posljednjoj minuti. Lokomotiva je igrala angažirano, borila se i na kraju te nogomet nagradi - rekao je Matjaž Kek, trener Rijeke i dodao: - Sada nas očekuje nova utakmica, ali ovo danas nije bilo dobro. Trener Lokomotive Mario Tokić čestitao je svojim igračima na 'pravoj muškoj utakmici'. - Bilo bi najrealnije da je završilo neriješeno, ali sreća nas je nagradila za borbu protiv odlične Rijeke. Ni kao igrač ni kao trener nisam igrao protiv tako dobre momčadi. Znali smo da ne možemo parirati Rijeci u nadigravanju i postavili smo se u čvrsti blok - kazao je Tokić. Tijek utakmice pogledajte ovdje. 