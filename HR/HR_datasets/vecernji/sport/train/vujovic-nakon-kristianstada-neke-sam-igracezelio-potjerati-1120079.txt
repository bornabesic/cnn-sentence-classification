Veselin Vujović ostaje trener rukometaša PPD Zagreba. To je sažetak sastanka članova uprave kluba i trenera održanog u nedjelju odmah nakon povratka iz švedskoga grada Kristianstada gdje su zagrebaši, treći put ove sezone, pobijeđeni u elitnoj skupini Lige prvaka. Bez povišenih tonova – Činjenica je da na početku sezone nismo postigli rezultate koje smo očekivali. To se prvenstveno odnosi na skupinu Lige prvaka. Trenutačno smo u maloj krizi, ali zbog toga se nismo za sada odlučili ni za kakve rezove. Lani smo natjecanje u skupini završili sa sedam poraza, a sada ih imamo tri. Dakle, ima još vremena da stvari sjednu na mjesto. Znam da svi od nas očekuju da stalno pobjeđujemo i da su navijači razočarani rezultatima. Jučer smo razgovarali s igračima i oni su svjesni situacije u kojoj se nalazimo – rekao je Ante Ančić, direktor kluba. Sljedeće dvije domaće utakmice u skupini Lige prvaka igrate protiv Meškova i Vardara. – S dvije pobjede vratit ćemo se u igru za dobar plasman u skupini. Na kraju krajeva, velikih potresa u klubu neće biti premda su mnogi to očekivali. Još vjerujemo treneru i igračima – istaknuo je Ančić. Veselinu Vujoviću bilo je teško nakon Kristianstada. Nakon probdjevene noći i sastanka s klupskim čelnicima, malo mu se poboljšalo raspoloženje. – Poslije poraza u Švedskoj bio sam spreman odreći se nekih igrača. Bio sam jako ljutit, a onda sam shvatio da ti igrači nisu ništa više krivi od ostalih. Činjenica je da su svi igrači izvan forme, izuzev vratara koji za sada brane sasvim dobro – rekao je Vujović. O sastanku s klupskim čelnicima, Vujović je rekao: – Nije bilo tenzija i povišenih tonova. Složio sam se s njima da ništa nije isto kao lani, pogotovo nakon moga povratka iz Rija s Olimpijskih igara. Uvjeren sam da ćemo igrači i ja brzo naći zajednički jezik i izaći iz krize – istaknuo je trener PPD-a. Možda će se izlazak iz krize vidjeti već večeras (dvorana Sutinska vrla, 18 sati) kada zagrebaši igraju susret SEHA Gazprom lige protiv skopskog Metalurga koji vodi Lino Červar. – Znam da Lino ima načina kako postići dobar rezultat. Pokušat ću poštedjeti neke igrače jer nam je subotnja utakmica s Meškovom u Ligi prvaka puno bitnija. Što se tiče sastava, Miklavčič ima problema s koljenom, starijeg Valčića bole leđa, Cingesar nije sto posto spreman. Ali, svi oni treniraju, neki manje, neki više – rekao je trener PPD Zagreba. Nije tajna da je Zoran Gobac, savjetnik u klubu, odigrao značajnu ulogu u nedjeljnim razgovorima s Vujovićem. Kažem dolje, a Šeba gore... – On realno razmišlja. Rekao je: “Ljudi, polako, imali smo ovaj problem, imali smo onaj problem, skupina nije lagana... Ne trebate se brinuti, već ćemo mi doći na svoje, već ćemo osvojiti bodove pobijedivši nekoga velikog – kaže Vujović i dodaje: – Najjači smo u četvrtfinalu. Samo trebamo do njega doći. Na kraju je ispričao anegdotu sa Šebetićem. – U redu, znam da Luka nije bio na parketu nekoliko mjeseci i da nije prošao pripreme niti je odigrao dovoljno utakmica da bi bio u dobroj formi. Znam koliko je važan prvi šut. I zato mu kažem: “Šeba, pucaj dolje!”. Jer znam milijun igrača koji su šutnuli iznad vrata, ali nijednog koji je šutnuo ispod vrata. On kimne glavom. I što se dogodi? Prvi put šutne i lopta mu ode pet metara iznad vrata. Poslije ga lijepo pitam kako je mogao šutnuti tako visoko, a on mi odgovara: “Šefe, pa gađao sam donji dio vrata” – ispričao je Vujović te umjesto zaključka rekao: – Mislim da smo na dobrom putu da krenemo prema gore. Vidim svjetlo na kraju tunelu. Jer da smo guske u magli, to bi bio veliki problem.  