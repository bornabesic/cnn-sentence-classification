Iskreno, nismo ni očekivali da će Mario Mandžukić stati pred mikrofone nakon pobjede Juvea nad Dinamom (4:0) i reći nešto o svom nastupu, o dojmu igranja u Maksimiru... Prilično je brzo izašao iz svlačionice, dignuo ruku i dobacio: Ciao, ciao. Mlađi reporteri pobojali su se da slično ne učini i Marko Pjaca, uvjeravali smo ih da neće, da će se vratiti kao što je obećao, kad ostavi stvari u autobusu Juventusa. I naravno da se vratio. Puno se toga promijenilo – Lijepo je bilo u Maksimiru, atmosfera je bila sjajna, zahvalan sam navijačima što su me dočekali pljeskom. Ostvarili smo vrijednu pobjedu, nadam se da ćemo tako nastaviti i dalje, a Dinamu želim sve najbolje – kazao je Pjaca koji je uz granicu igrališta s četvrtim sucem čekao šest minuta da uđe u igru. Paulo Dybala shvatio je da predugo čeka i napucao loptu iz igre. – Zahvalio sam Dybali što me tako “pustio” u igru. A smijao sam se jer je tako bilo i zadnji put kad sam ulazio, ha-ha. Vaš bivši klub ipak nije mogao parirati sadašnjem. – Objektivno smo kvalitetnija momčad, a to smo i pokazali. Nije Dinamo loš, ali smo stvarno kvalitetni – dodao je Marko koji je dres dao Fioliću i Pavičiću. Puno se toga Pjaci promijenilo. – Uh, doista jest, od grada, života, nogometa... Polako se na to sve privikavam i nadam se da ću se što prije nametnuti treneru i igrati – zaključio je dojučerašnji igrač Dinama koji je dobar dio vremena odvojio da bi se fotografirao s onima koji su se uspjeli probiti u njegovu blizinu. Stvarno korektan dečko. Manje nasmiješeni izlazili su plavi igrači. – Ovo je realnost, pokušali smo držati rezultat što je duže moguće u ravnoteži, a onda smo napravili dvije pogreške koje se na ovakvoj razini kažnjavaju. Pa potrošili su 90 milijuna € na jednog igrača, ciljaju na osvajanje naslova europskog prvaka. Možda je izgledalo kao da ne dajemo sve, ali Juventus nam nije dao više. Možemo samo biti oduševljeni dolaskom navijača, nadam se da će nas i dalje bodriti. Sada treba zaboraviti Juventus i okrenuti se Hajduku – kazao je kapetan Domagoj Antolić. Mladi vratar Adrian Šemper imao je nove teške trenutke, sad je primio četiri gola i nastavio seriju – tri od Lyona, pet od Rijeke, četiri od Juvea. – Neće me ni onaj četvrti gol Juvea, a ni sve to pokolebati. Jedino je važno da smo mi dali maksimum, morali smo dati pred ovakvim navijačima. Ostvario mi se san da zaigram pred punim Maksimirom, a sada treba ohladiti glave i misliti na Hajduk – kazao je Šemper koji je uzeo dres legendarnom Buffonu. Šitum: Igrat ću bilo što – Juve je jedna od četiri najbolje momčadi svijeta. Pokušali smo defenzivom držati rezultat, da možda postanu nervozni, ali onda smo napravili dvije pacerske greške. Nije nedostajalo naše drskosti u ovoj utakmici, možda tek više agresivnosti, prekršaja. Ali oni su toliko brzi da nismo ni stigli ući u duele. Da, igrao sam beka, što je malo atipično za mene jer sam dosad bio krilo, ali mislim da sam korektno odradio posao, za ovaj klub igrat ću sve što treba – rekao je Mario Šitum. 