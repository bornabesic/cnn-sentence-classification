Nogometaši Barcelone su s uvjerljivih 4:0 (3:0) svladali Deportivo na svom Camp Nou u dvoboju 8. kola španjolskog prvenstva, a u momčad Luisa Enriquea, nakon stanke zbog ozljeda, vratili su se Lionel Messi i hrvatski reprezentativac Ivan Rakitić koji je igrao cijelu utakmicu.   Rafinha je u 21. minuti postigao pogodak na asistenciju Luisa Suareza. Isti je igrač u 36. minuti pospremio odbijenu loptu u gol Deportiva, ali dojam je da je njegovom pogotku prethodilo dvostruko zaleđe. Sjajnu akciju odigrali su Katalonci u 43. minuti, kad je dodavač bio Neymar, a strijelac Suarez. U 55. minuti u igru je, nakon jednomjesečne stanke, ušao Lionel Messi i već tri minute poslije zatresao mrežu, a asistent je ponovno bio Neymar. Gosti su u 65. minuti ostali s igračem manjem, kad je Laure dobio izravan crveni karton, zbog toga što je laktom udario Neymara. No, Barcelona nije brojčanu prednost uspjela pretvoriti u još uvjerljiviju pobjedu. U prvoj subotnjoj utakmici, sljedeći suparnik zagrebačkog Dinama u skupini H nogometne Lige prvaka Sevilla zasjela je na vrh ljestvice španjolskog prvenstva zahvaljujući 3:2 (1:0) pobjedi na gostovanju kod Leganesa. Sevilla je povela 2:0 golovima Vazqueza (25) i Nasrija (58), Leganes je uspio izjednačiti preko Timora (67) i Szymanowskog (69), ali je tri boda osigurao Sarabia (85). 