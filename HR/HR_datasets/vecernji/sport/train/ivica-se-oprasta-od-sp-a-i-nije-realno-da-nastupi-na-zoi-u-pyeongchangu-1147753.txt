U elitnom švicarskom zimovalištu St. Moritzu danas počinje Svjetsko skijaško prvenstvo na kojem će nastupiti i 12 hrvatskih predstavnika – osam skijaša i četiri skijašice. Prva na stazu izlazi Leona Popović koja danas (12.30) vozi superveleslalom. – Leona će voziti sve osim specijalnog spusta. Nažalost, ona se u Semmeringu ozlijedila, nagnječila je hrskavicu pa je morala pauzirati i izgubila je veliki dio siječnja – kazao nam je direktor reprezentacije Vedran Pavlek s kojim smo popričali i o ciljevima na SP-u na kojem, nakon dugo vremena, nemamo kandidata za medalju: – Mislim da smo jedino u Schladmingu 2013. imali više predstavnika, tada ih je bilo 13. Četiri mlade djevojke Od četiri djevojke, ni jedna nije starija od 20 godina. – U procesu smo smjenjivanja naraštaja pa nam je potrebno vremena da djevojke stasaju. Najmlađe od njih imaju 16 i 17 godina, a to su Ida Štimac i Lana Zbašnik. – Ida je trenutačno najveći potencijal i vrijeme je da se i ona, ne zanemarujući nikoga, oproba u seniorskom skijanju pa da na sljedeći SP dođe s određenim iskustvom. Kod skijašica se stvari brzo mijenjaju pa se uza smjenu naraštaja u Svjetskom kupu može dosta brzo probiti naprijed. U muškom dijelu reprezentacije dvojica su 18-godišnjaka, William Vukelić i Samuel Kolega? – Svaka je utrka, kako za njih tako i za skijašice, neprocjenjivo iskustvo. Ne očekujemo čuda, ali kad već imamo kvotu želimo je iskoristiti. Smjena je naraštaja i u muškom dijelu reprezentacije. Ivica Kostelić je na odlasku i ovo mu je posljednji SP. – Ivičina je želja da vozi još na ovom SP-u, 14 godina nakon što je u tom istom St. Moritzu postao svjetski slalomski prvak. I čini mi se da će na stazi biti jedini od osvajača medalja iz 2003. S obzirom na to da prvih 50 ide izravno, još ne znamo hoće li morati voziti kvalifikacije, a bude li trebao i to će učiniti. Odlučili smo pružiti mu priliku. Koliko je zadužio hrvatsko skijanje, Ivica ima pravo skijati dok god to želi. Dakle, može i na ZOI u Pyeongchang sljedeće godine? – Može, no hoće li to je pitanje za njega. Sam je rekao da je sa Svjetskim kupom završio ove godine u Wengenu pa iz sadašnje situacije to nije realno. No, zato je realno da Ivica ostane u hrvatskom skijanju i nakon povlačenja s natjecateljskih staza. – Već smo se dogovorili da će ostati u Savezu kao neka vrsta savjetnika. Ići će na utrke, možda ne na sve, kako bi pomogao dečkima koji dolaze nakon njega. A za njih će to biti neprocjenjivo iskustvo, kao što je i za Ivicu bilo kada je Janica bila uz njega kao pomoćna trenerica. Savez financira svih 12 Čemu se direktor sveukupno nada iz St. Moritza? – Ne sanjamo o medaljama, već stvaramo ekipu za budućnost i za nas bi veliki uspjeh bio da se netko plasira među 15, a za takvo što najviše izgleda ima u veleslalomu Filip Zubčić koji je trenutačno naš glavni adut. Druga naša najjača disciplina je slalom skijaša i potajno se nadam da bi i tu netko između Rodeša, Vidovića i starijega Kolege mogao ući među 15. To su dečki koji sve daju za skijanje, a kada vidimo kako skijaju Rus Horošilov ili Britanac Ryding onda sam uvjeren da mogu i naši dečki – kazao je Pavlek potvrdivši da Savez ovaj put, za razliku od Svjetskog kupa, financira nastup svih 12 izabranika. 