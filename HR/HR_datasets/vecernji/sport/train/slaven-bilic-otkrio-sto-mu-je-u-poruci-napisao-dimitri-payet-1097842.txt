Slaven Bilić s West Hamom je počeo pripreme za novu sezonu, a trenutačno u kadru nema Dimitrija Payeta, najboljeg igrača koji će s Francuskom igrati u finalu Europskog prvenstva protiv Portugala. Payet oduševljava igrama na prvenstvu, a bivšeg hrvatskog izbornika to čini sretnim. – Kao njegova klupskog trenera, naravno da me vesele njegove dobre igre. On je jedna od glavnih zvijezda turnira, a to može biti samo dobro za nas – kazao je Bilić. No, iako je to dobra stvar, navijači West Hama strahuju da se Payet više neće vraćati u klub jer je svakim danom sve više velikana zainteresirano za njega. – Svjestan sam da njegov uspjeh donosi i više interesa za njega te nagađanja gdje će nastaviti karijeri. Vidio sam jedan članak u kojem je pisalo da ja ne želim da igra dobro kako ga ne bih izgubio, ali to nije točno jer mu želim sve najbolje, neka osvoji Euro i zabije hat-trick, to mu želim. Za kraj je otkrio i da je u stalnom kontaktu s Payetom. – Znam da će se divovi boriti za njega, a ja bih volio da nastavi igrati za West Ham. U ova tri tjedna čuli smo se preko poruka i mogu vam otkriti da mi je sam napisao da je zadovoljan i sretan u West Hamu – zaključio je Bilić. 