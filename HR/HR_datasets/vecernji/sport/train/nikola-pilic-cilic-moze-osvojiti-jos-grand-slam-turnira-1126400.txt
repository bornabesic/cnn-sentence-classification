Pobjedu Marina Čilića nad prvim igračem svijeta Novakom Đokovićem pozdravio je i Nikola Pilić, teniska legenda i trener koji je radio s obojicom. Đokovića je imao u svojoj akademiji od njegove 12. do 16. godine, a Čilića je vodio u reprezentaciji u Davisovu kupu. – Osvojivši turnir u Baselu, Marin je u Pariz došao s puno samopouzdanja, a ono se postiže samo pobjedama. To je jedan lančani niz koji kreće od dobrih treninga i vjere u sebe i završava pobjedama. Osim toga, vidjevši da je Novak u krizi, Marin se iznimno borio jer je shvatio da ima izgleda. Štoviše, vjerojatno mu je u glavi bilo: “Ako ga sada ne dobijem, neću nikada”. Ušao u sam svjetski vrh Značajna stavka u cijeloj priči jest i ta što je pobjeda predstavljala i brisanje kompleksa manje vrijednosti nastalog iz 14 uzastopnih poraza i slasti prve pobjede nad igračem koji je posljednjih pet godina dominirao tenisom. – Marin jest imao kompleks ne samo zbog međusobnog omjera nego i stoga što je Đoković žario i palio, a Marin je za to vrijeme samo jednu godinu završio u top 10. Meni se nešto slično dogodilo s velikim Royem Emersonom. Nakon 11 poraza u nizu, pobijedio sam ga u Wimbledonu na kojem je bio prvi nositelj jer je u London te godine došao s Grand Slam pobjedama u Melbourneu i Parizu. Nakon ovakvih raspleta uvijek se postavlja pitanje je li favorit malo popustio ili je onaj drugi digao svoju igru na višu razinu. – I jedno i drugo. Novakova igra se spustila na razinu niže jer je napravio dvije velike pauze. Ja sam Beckeru uvijek govorio: ako trebaš pauzu, uzmi sedam dana, a ne 18-20. A Đoković je uzeo pauzu od mjesec i pol jer se zasitio svega pa tako i novinarskih upita hoće li osvojiti najviše Grand Slam turnira i hoće li biti najbolji tenisač svih vremena. Pritisak je ogroman i vidjelo se i u Šangaju i u Parizu da ne uživa igrati tenis, ali i da nema šestu brzinu, što se vidjelo i na servisu i reternu. Ne želim Marinovu pobjedu umanjiti ni milimetar, no vidjelo se da Novak nije imao šestu brzinu. Ni mentalno ni teniski nije bio na razini prvog igrača svijeta. A što je to što je Novaka učinilo tako dominantnim? – On je sebe izgradio mentalno i fizički, a i pronašao je za sebe idealnu prehranu. Osim toga, bio je vrlo podučljiv, Amerikanci bi rekli “coachable”, u što sam se i sam uvjerio za naših godina zajedničkog rada. Nakon briljantne 2011. ja sam mislio da to nitko neće nadvisiti, a onda je on 2015. imao 16.785 bodova, što se više nikad neće dogoditi. Gledano s druge strane, diže li se Čilić ovakvim tenisom na razinu najužeg svjetskog teniskog vrha? – Sigurno. Da smo se vi i ja kladili da će na jednom velikom turniru dobiti devet setova zaredom, mogli smo na ljetovanje u Acapulco. Čini se da mu odgovara i novi trener. Kad se već dotaknuo Jonasa Björkmana, nasljednika Marina Čilića, vidi li njegovo stručno oko kakvu promjenu? – Poznajem Björkmana i vidim da je Marinu donio mirnoću. Vidim da je iznimno usredotočen, a iz njegova izraza lica i po tome kako stoji na terenu iščitavam i veću želju. Čilić je svoj prvi, i zasad jedini, Grand Slam turnir osvojio sa 26 godina, a sada mu je 28. Nekako smo svi očekivali da će se to dogoditi i prije, ali nije. Je li to bilo zbog toga što je upao u eru kojom su dominirali Federer, Nadal i Đoković? – Mogli bismo reći da je tako, ali ima tu i jedna druga stvar, a to je da je on dugo rastao i narastao do 198 cm pa je trebalo sačekati neko vrijeme i da mu se tijelo stabilizira. Sjećam se da je prije dvije godine igrao sjajno protiv Đokovića u Wimbledonu, vodio je 2:0, ali je izgubio jer tijelo taj intenzitet igre u pet setova nije moglo podnijeti. No, u međuvremenu je potpuno sazrio i zato sada dobiva one mečeve koje s 24-25 godina nije mogao. Nikola vjeruje da Marin Čilić može osvojiti barem još jedan Grand Slam. – Sigurno je da Marin to može, ali pod pretpostavkom da igra kao što igra sada. Ima visinu, dobar servis i dobar retern. Kompletan je igrač, zna igrati i na mreži, a ima i dobar forhend i dobar bekhend, i nije kao Ferrer ili Nadal da mora trčati kao lud, nego igra svoj tenis. Što je najvažnije, njegov se forhend teško čita jer ga igra iz zgloba. Favoriti smo protiv Argentine Je li Marin ovog trenutka dovoljno dobar da osvoji Masters? – Teško je to reći. Murray i Đoković ipak su ispred svih, ali nakon njih je, s obzirom na formu, upravo Marin. Nije prvi na listi favorita, ali tko kaže da on to ne bi mogao. Vidi Pilić i potencijal da Čilić do polovice sljedeće godine uđe u sam svjetski vrh? – S obzirom na to da Marin u prvih šest mjeseci ove godine nije puno napravio, samim time i neće braniti puno bodova pa bi mogao ući među četiri-pet prvorangiranih. Već sljedeći vikend nakon Mastersa na programu je finale Davisova kupa protiv Argentine u Zagrebu. Koliko će značiti ako u taj meč Čilić dođe s ovakvom formom kao što je bila u Baselu i Parizu? – S mojim iskustvom od pola stoljeća mogu reći da je Davisov kup nepredvidiv. Vidio sam ja da se u tom natjecanju događaju mnoge čudne stvari. Imamo dobre izglede, no bit će to tvrd meč. A trebat će tada i ponešto izborničke mudrosti i pametne strategije kad je riječ o korištenju Marina Čilića. – Ako Marin ne bude prvi dan finala igrao pet setova, onda bi bilo uputno staviti ga da u subotu igra parove s Dodigom jer to je izuzetno važan bod. Tako zbori 77-godišnji Nikola Pilić, trener koji je Davisov kup osvajao s tri reprezentacije (Njemačka, Hrvatska, Srbija) i koji se povukao u Opatiju i sada radi s guštom. – Preselio sam svoju tenisku akademiju iz Münchena u Opatiju gdje sam sagradio dvoranu pa uzmem dva-tri mlada igrača i s njima radim iz zadovoljstva. 