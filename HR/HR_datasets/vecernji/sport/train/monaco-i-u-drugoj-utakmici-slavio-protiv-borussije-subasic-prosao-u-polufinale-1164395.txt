 Nogometaši Monaca prošli su u polufinale Lige prvaka nakon što su i u uzvratu u Monte Carlu pobijedili Borussiju s 3:1 i tako potvrdili svoju pobjedu iz Dortmunda od 3:2.  Strijelci su za Monaco bili Killian Mbappe (3), Radamel Falcao (17) i Valerie Germain (81), dok je strijelac za Nijemce bio Marco Reus (48). Hrvatski reprezentativni vratar Danijel Subašić je branio vrata Monaca. Francuzi su zasluženo prošli u polufinale nadigravši Borussiju i u uzvratu. Bila je to spektakularna utakmica u kojoj se igrao otvoren nogomet, s ukupno 15 udaraca u okvir vrata. Odlučio je početak utakmice u kojem je Monaco iskoristio sve pogreške obrane momčadi iz Dortmunda, a Borussia svoje prilike nije.  Monaco će igrati svoje drugo polufinale Lige prvaka u povijesti nakon što je 2004. godine s Dadom Pršom izgubio finale s Portom, a Borussia je zadržala tradiciju da nikad nije prošla u sljedeću fazu nakon što je izgubila prvu utakmicu kod kuće.     Nakon što je prva utakmica odigrana dan kasnije od predviđenoga jer je u Dortmundu eksplodirala bomba u trenutku kada je prolazio autobus s igračima Borussije, i ova utakmica je kasnila više od pet minuta. Razlog je bila akcija francuske policije koja je zaustavila autobus s njemačkim igračima i pustila ga tek nakon 20 minuta, bez ikakvog objašnjenja. Već u trećoj minuti Monaco je poveo nakon velike pogreške vratara Borussije Burkjia koji udarac Mendya nespretno odbio na nogu Mpappea, koji iz blizine ne griješi. Borussia je mogla izjednačiti već u 9. minuti, ali je Subašić obranio šut Reusa iz blizine, te se iskupio za situaciju iz 6. minute kada je pokušao driblati Aubameyanga što je skoro završilo golom. U 14. minuti je Sahin iz slobodnog udarca pogodio desnu vratnicu, a na drugoj strani Monaco je iskoristio i drugu svoju priliku. Ubačaj Lemara s lijeve strane glavom je dočekao majstor Falcao i pogodio za 2:0. Trener Borussie Tuchel već je u 26. minuti izvukao iz igre braniča Durma, a ubacio napadača Dembelea, njemački sastav je krenuo u potpunu ofenzivu,ali u prvom dijelu nije bilo šansi.  U 48. minuti Nijemci su ipak došli do gola nakon odlične solo-akcije Dembelea i povratne lopte koju je Reus zakucao u mrežu pored nepomičnog Subašića. Falcao je u 67. minuti pokušao lobati istrčalog vratara, ali je lopta otišla malo iznad grede, a u 69. minuti Mbappe je sam ispred Burkija, a lopta odlazi pokraj vratnice. U 74. minuti je Reus lošim udarcem upropastio novu šansu, a u 81. minuti je Monaco potvrdio prolaz trećim golom. Lemar je oduzeo loptu i uposlio Germaina, koji postiže gol nakon što je u igri proveo samo nekoliko sekundi, zamijenivši odličnog Mbappea.  MONACO - BORUSSIA DORTMUND 3:1 Pred 16.000 gledatelja na stadionu Louis II sudio je Damir Skomina iz Slovenije.  Strijelci: 1:0 Mbappe (3), 2:0 Falcao (17), 2:1 Reus (48), 3:1 Germain (81)  MONACO: SUBAŠIĆ - A. Touré, Glik, Jemerson, B. Mendy - Silva (Raggi, 87), Moutinho, Bakayoko, Lemar - Mbappé (Germain, 81), Falcao (Dirar, 67) BORUSSIA: Bürki - Piszczek, Sokratis, Ginter, Durm (Dembele, 26)- Weigl - Reus, Sahin (Schmelzer, 46), Kagawa, Guerreiro (Pulišić, 72)- Aubameyang 