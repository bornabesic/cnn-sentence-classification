Turbulentna sezona Slavena Bilića i njegova West Hama ulazi u posljednju fazu, a prije nje bilo je tu svega... Iznimno loš početak u Premier ligi uzdrmao je poziciju hrvatskog stručnjaka pa se govorilo i o njegovu odlasku. Potom je ostao bez prve zvijezde Dimitrija Payeta, no stigli su bolji rezultati pa je aktualna postala priča o produljenju ugovora. A engleski mediji sada donose novi zaplet te se pitaju hoće li Bilić ponoviti ono što je učinio i 1997. godine kad je napustio čekićare i prešao u Everton. Njegov tadašnji trener, Harry Redknapp, kasnije je otkrio da mu je Bilić kazao kako odlazi jer je liverpulski klub veći od West Hama. Everton ove sezone ostvaruje zapažene rezultate, sedmi je na ljestvici, a nizozemski trener Ronald Koeman nije ni blizu situacije da mu se trese stolica. No, Daily Express piše kako bi mu mogla stići ponuda kluba u kojem je proveo dio igračke karijere i koju bi teško odbio. Onu Barcelone čiji strateg, Luis Enrique, na kraju sezone, kako je najavio, odlazi. Englezi pišu da bi stoga Bilić mogao uskočiti na Koemanovo mjesto i vratiti se na Goodison Park, jedan od najstarijih nogometnih stadiona na svijetu. Hoće li se to ustvariti saznat ćemo uskoro... >>Za više sporta posjetite našu Facebook stranicu Večernji list - Sport 