Liverpool i Chelsea jučer su na Anfieldu odigrali 1:1, a priča dana bio je Eden Hazard koji je postigao prekrasan pogodak nakon solo prodora. Belgijski nogometaš izveo je pravo remek-djelo, a neki su kao krivca za pogodak željeli izdvojiti Dejana Lovrena, što baš i nije točno. Štoviše, trener redsa Jürgen Klopp pohvalio je hrvatskog nogometaša. - Mogao je Chelsea zabiti i drugi pogodak, ali Mignolet je bio fantastičan na golu. Odlično su odigrali i naši braniči koji su bili koncentrirani. Lovren i Toure su nas spasili, zaustavili su puno situacija jedan na jedan i tako nam spasili život. Njemački strateg ovoga puta navijače je istaknuo u drugačijem kontekstu, jučer im baš i nisu pomogli. - Obožavam naš stadion i atmosferu, ali na utakmici su svi izgubili strpljenje, pa i navijači. Jako je teško kada imaš loptu u nogama, a trener ti je rekao da trebaš biti strpljiv, dok svi ostali galame 'trči'! Time su nam odmogli, zaključio je trener Liverpoola. 