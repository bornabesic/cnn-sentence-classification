Direktor svih reprezentacija Romeo Jozak, zajedno s izbornikom Čačićem, prošloga tjedna neočekivano se pojavio u Splitu na utakmici Hajduk – Makabi. Znači li to da su Savez i Hajduk počeli zatopljivati odnose? – Od 20 ljudi s kojima sam se pozdravio u bijelom salonu, na stadionu, gdje god sam se pojavio toga dana u Splitu, svi su me dočekali kao da sam im brat. Znam kakva je percepcija odnosa Splićana prema HNS-u, ali ja sam se zaista tamo osjećao kao u prijateljskom hrvatskom gradu – kaže Jozak, koji zbog nedostatka vremena nije imao službene razgovore s Hajdukom. Hajduk je ikona našeg sporta Ali, zašto je delegacija HNS-a onda uopće išla u Split? – Zašto je išao Čačić, to neću komentirati, a moj razlog je bio taj što je ta utakmica, kao i Dinamova u Salzburgu na kojoj sam također bio, bila bitna za hrvatski nogomet. I drago mi je da je boravak na Poljudu primljen pozitivno. Što vam je o odlasku u Split kazao predsjednik HNS-a Šuker? – On nam je 15-ak dana savjetovao da idemo u Split, dapače. Hoće li se uskoro nešto promijeniti u odnosima Kuće nogometa i Hajduka? – Hajduk je oduvijek bio, i još je, ikona hrvatskog sporta, a jedini način da se stvari pokrenu u smislu participiranja njegovih ljudi u HNS-u je kroz institucije, preko županijskog saveza. Nemam ništa protiv da tako bude i govorim to bez fige u džepu. Uostalom, brojni Hajdukovi treneri bili su ili su još angažirani u raznim selekcijama HNS-a. Kako ste primili odlazak Zdravka Mamića iz HNS-a? – Cijela Europa divi se poslu koji su napravili Dinamo i HNS, a Mamić nije bitan, nego najbitniji kotač cijele te priče. Nadam se da dugoročno nećemo zažaliti za takvim njegovim činom jer on je ostavio velik trag i ima golem utjecaj u hrvatskom nogometu. Zašto na EP-u niste sjedili na klupi reprezentacije? Šuška se, naime, da vaš odnos s izbornikom Antom Čačićem i nije idiličan? – Na klupi A reprezentacije bio sam samo na kvalifikacijskim utakmicama s Bugarskom i Maltom, a nakon toga više ne zato što sam osjetio da moj boravak na klupi nije bio predstavljen onako kako sam želio. Osjetio sam da sam u psihološkom smislu prevelik uteg reprezentaciji i da je bolje u takvim okolnostima ne biti na klupi. Jednoga dana, kad se promijene odnosi, kada ljudi shvate da u tome nema ništa loše, vratit ću se na klupu, ali dok je Čačić izbornik, sigurno ne. Odobravate li povratak Lovrena u reprezentaciju? Trebamo čuvati igrače – To je velika, ispravna stvar, i s nogometnog i psihološkog stanovišta. Dobro je da su se ega stavila pod kontrole, da su se stvari vratile na početak i da je ponovno uspostavljena komunikacija. Mi nemamo sto Modrića u veznom redu, kao što nemamo ni puno Lovrena na stoperima, i svakoga takvoga igrača moramo čuvati. Hoće li pojava Lovrena otežati posao Čačiću? Možda Dejan i dalje misli da mora biti u prvih 11? – Moguće je, no svi naši igrači dolaze iz nečijih prvih 11, Liverpoola, Barcelone, Lokomotiva... ali nitko, pa ni najveća imena, nemaju pravo računati da su sigurno u prvih 11. Reprezentacija je iznad svih i siguran sam da će se i Lovren tome podrediti. Halilović se, uvrijeđen što nije bio na EP-u, danas neće pojaviti na okupljanju reprezentacije do 21? – Ja se nadam da će se pojaviti jer će u suprotnom sebi napraviti najveću štetu. Ako se ne pojavi, onda ćemo to komentirati. Kako je Alen primio nepozivanje na Euro? – Nikad nisam razgovarao s nekim igračem koji je bio toliko jadan, žalostan pa i ljutit. Bio sam među prvima koje je tada nazvao, naravno, uz oca, međutim, teško mi je komentirati zašto nije bio pozvan jer u to vrijeme nisam bio ni blizu priprema reprezentacije – zaključio je Jozak. 