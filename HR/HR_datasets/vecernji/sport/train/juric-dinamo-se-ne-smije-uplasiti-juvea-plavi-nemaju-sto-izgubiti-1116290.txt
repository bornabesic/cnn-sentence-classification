Plavi nemaju igrača kao što je bio Goran Jurić, nekoga tko će podviknuti, potjerati suigrače da daju sve što mogu. Svi plavi dečki su ‘fini’, pristojni – svaka čast njihovim roditeljima na odgoju, ali fali i poneki fakin. – A ljudi moji, pa svakome nešto fali, nije tu samo riječ o Dinamu. Nešto nedostaje i Barceloni, Realu, pa tako i Dinamu. Znate, nije nogomet ako dovedeš 15 najboljih igrača i onda se s njima šetaš i osvajaš naslove, trofeje, nogomet je punio kompleksniji – kazao nam je Goran Jurić. Legendarnog Gocu zatekli smo na prijepodnevnoj kavici u njegovu Mostaru. Dolazi i veliki Juventus sa svojim planetarnim zvijezdama među kojima su i naši Mario Mandžukić i Marko Pjaca. Još samo da na utakmicu dođe pravi Dinamo, a ne onaj ‘krivi’ kakav je igrao protiv Osijeka, Lyona, Rijeke, pa i Lokomotive, bez obzira na pobjedu plavih. K tome, Dinamo je u traženju trajnog trenerskog rješenja nakon ostavke Zlatka Kranjčara. – Smjena trenera nije nekakvo čudo, događa se to i drugima. Dinamo je veliki klub, kod nas su najkvalitetniji i onda, kad stanu rezultati, dogodi se i promjena trenera. S obzirom na to da znamo kakav je Dinamo klub, izvući će se. Istina je da su tri uzastopna poraza ozbiljno zapinjanje. Ni to ne treba čuditi, ostali su bez Pjace i Roga, nisu se pojačali i treba sve to sjesti na mjesto. Iako, svi bismo morali biti sretni što je Dinamo ušao u Ligu prvaka, znam kakvo je to natjecanje, koliko je to velika stvar ne samo za igrače već i za klub, za grad, za naš cijeli nogomet – veli Jurić. No, navijač Dinama željan je nečeg većeg, željan je europskih uspjeha nakon više od desetljeća dominacije u domaćem nogometu. A u ovom je trenutku i ta domaća neprijepornost postala upitna nakon dva poraza u HNL-u. Rane nije zaliječila ni pobjeda nad Lokomotivom, koliko god je dobrodošla u fazi oporavka momčadi, toliko je i nezgodna jer je pokazala da Dinamo i dalje nema igru, na što je prije mjesec dana upozorio i Marijan Vlak, sportski direktor i Kranjčarov pomoćnik. Srećom, toga je svjestan i Željko Sopić, koji je preuzeo momčad. No, sad mu dolazi Juventus. – Dolazi u vrlo nezgodnom trenutku za Dinamo, ali i kad je izvučena skupina, znali smo kakve suparnike plavi imaju, svi znamo kakav je Juventus. I zato, u ovoj utakmici Dinamo zapravo i nema što izgubiti, može samo dobiti – kaže Jurić. No, može dobiti i ‘porciju’, valjda se neće ponoviti onih 1:7 s Lyonom u Maksimiru. – Juve je veliki klub, ima strašne igrače i teško se s njima uopće uspoređivati. No, moraju i naši igrači biti svjesni da ni ti Juveovi velikani ne lete. Dinamo u taj susret ulazi s privremenim trenerom Željkom Sopićem. – Ne znam ima li Dinamo na umu kakvog trenera i kakav bi mu trener trebao, ne želim u to ulaziti, ali zašto Sopić taj posao ne bi mogao raditi. Sopa je stručan, izuzetno profesionalan, a i čvrst trener. Dobro ga znam, radili smo zajedno u Lokomotivi i doista zna nogomet. Volio bih da mu dobro krene, da ostane trener plavih dulji period – kazao je Goca Jurić.  