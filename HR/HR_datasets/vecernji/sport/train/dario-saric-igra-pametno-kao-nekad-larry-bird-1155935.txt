Super Dario igrao je još jednom iznimno. S 29 koševa, sedam skokova i pet asistencija Dario Šarić (22) zapaprio je LA Lakersima (118:116). Zadovoljstvo hrvatskih poklonika košarke je tim veće što je s druge strane zapaženu ulogu imao i Ivica Zubac (20) koji je za svojih 19 minuta uknjižio 10 koševa, šest skokova i četiri blokade. A baš su ta dvojica naših momaka dokaz da je u NBA momčadima sve više igrača koji nisu iznadprosječni atlete i koji to kompenziraju igračkom snalažljivošću i inteligencijom. Traži se tko brže misli I dok teški centar Zubac, koji ima osjećaj za igru i blokiranje šuteva, igra na poziciji na kojoj puno donose i centimetri (216 cm), Šarić “živi i radi” na poziciji krilnog centra na kojoj su u NBA ligi ponajveći atlete. Premda Dario nije letač, a bome ni munjeviti sprinter, 22-godišnji Šibenčanin se toliko nametnuo već u svojoj prvoj sezoni da je trenutačno prvi favorit za novaka godine. A postigao je to nevjerojatnom energijom, borbom za svaku loptu, ali i osjećajem za igru i asistencije koji će mu u godinama koje dolaze donijeti status elitnog NBA igrača. U NBA ligi trenutačno oduševljava i mladi srpski centar Nikola Jokić u majici Denver Nuggetsa. Jesu li Šarić i Jokić dokaz da se NBA liga mijenja i da se u zemlji košarkaških Supermana, Spidermana i Batmana može uspjeti i bez natprosječnih fizikalija? Na to pitanje odgovara hrvatski izbornik Aleksandar Petrović: – Kod njih dvojice do izražaja dolazi čisti talent pri čemu im pomaže i to što u NBA košarci nema toliko udvajanja kao u Europi. Jokić u reketu suparničkim centrima drži školu košarke, a Šarić je vrlo kreativna četvorka koja sve oko sebe čini boljima. Čini mi se da je momcima velikog talenta čak i lakše igrati u NBA ligi nego u Euroligi. Menadžer obojici je Miško Ražnatović koji je i sam iznenađen koliko dobro u svojoj drugoj sezoni igra Jokić koji dosad ima već tri triple-double učinka. – Očekivao sam da će Nikola napraviti solidnu NBA karijeru, no ovo prelazi sva moja očekivanja i pomalo ruši tabue o NBA ligi u kojoj, navodno, nije ništa moguće postići ako niste fizički moćni i besprijekorno pripremljeni. Kada je Nikola odlazio u NBA ligu, ljudi su mislili da je on klinac koji će biti na granici NBA i razvojne NBDL lige i koji će se za dvije godine vratiti u Europu. A praćenje nečijeg izrastanja u NBA potencijal posao je NBA skauta, a jedan od njih je i Danko Cvjetićanin, skaut Netsa. – Bit uspjeha spomenute dvojice košarkaša je iznimno dobar osjećaj za igru. I Šarić i Jokić imaju istančan osjećaj za prostor, kreativni su, a to je nešto što se ne može naučiti, ali se može još pojačati energijom kakvu, recimo, ima Šarić. U pravom sustavu igre, s pravom ulogom, takvi igrači mogu itekako doći do izražaja – kazao nam je Cvjetićanin koji drži da Šarić nikako nije igrač ispodprosječnog atletizma. Ni Larry Bird nije bio atlet I doista, kada se sjetimo one njegove blokade na Gasolu na OI u Riju ili nekih ovosezonskih blokada, moramo ustvrditi da i on može skočiti. Nije letač, ali je od svih NBA “četvorki” brži s loptom, od velike većine i brže misli, a i prilično je čvrst igrač koji vješto grabi loptu između suparnika. A kada je tako, onda i ne mora skakati do vrha ploče da bi bio uspješan. Ni Larry Bird nije zakucavao preko suparnika, a nije bio ni bogzna koliko brz, no tajna njegova uspjeha bila je u vještini šutiranja i dodavanja, odnosno snalaženja na malom prostoru. Osim Birda, neatletični igrači koji su uspjeli napraviti veliku karijeru bili su John Stockton i Steve Nash. Najbolji šuter Bullsa Steve Kerr nije mogao ni zakucati, ali se čak i jednom Jordanu nametnuo kao pouzdan šuter. U istom sastavu igrao je i Toni Kukoč od kojeg su u Bullsima pokušali napraviti “Hulka”, čega se prisjeća i njegov tadašnji kondicijski trener Luka Radman: – Kukoč je sve imao, ali mu je nedostajalo mase. Iako je u NBA došao sa 102 kg, oni su ga nabildali pa je imao 120 kg. No, vrlo brzo su shvatili da je s tom težinom izgubio ono dragocjeno, pa su ga vratili na 107 kg. Tu teoriju o neophodnoj snazi srušio je i Nowitzki koji je u NBA došao a da nikad nije podigao uteg nego je sve vježbe snage radio s vlastitom težinom. Koliko vidim, naš Šarić nema skočnost, ali ima čvrstoću i ideju pa može igrati protiv svakog čuvara. 