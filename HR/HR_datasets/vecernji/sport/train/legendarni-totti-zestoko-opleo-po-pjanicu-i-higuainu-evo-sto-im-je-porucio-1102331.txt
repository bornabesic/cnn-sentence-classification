Francesco Totti, 39-godišnjak koji je slavu stekao igrajući cijelu karijeru za Romu, u razgovoru za talijansku Gazzettu dello Sport kritizirao je nogometaše koji, kako je rekao, u današnje vrijeme trče samo za novcem. A iako nije spominjao imena, bilo je jasno kako misli na Miralema Pjanića, reprezentativca BiH koji je nedavno iz Rome prešao u Juventus. Također, Argentinca Gonzala Higuaina jasno je prozvao. – Nogometaši danas trče samo za novcem, ne slušaju svoje srce. Tu je velika razlika između mene i ostalih. Da sam tijekom karijere razmišljao samo o novcu, odavno bih otišao iz Rome. Kod mene je u pitanju strast, a ne novac – naglasio je Totti te dodao: – Sport je danas bitno drukčiji, a u središtu svega je novac. Igrači se često odlučuju na promjenu sredine samo zato da bi više zaradili, sve je postalo samo biznis. Pogledajte ovo što se događa s Higuainom, to je katastrofa. Napadač Napolija trebao bi uskoro zaključiti prelazak u Juventus i to za nevjerojatnih 94 milijuna eura. 