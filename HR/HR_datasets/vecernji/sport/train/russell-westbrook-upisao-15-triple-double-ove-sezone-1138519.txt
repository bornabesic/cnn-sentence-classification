Branič Oklahoma City Thundera Russell Westbrook nastavlja sa sjajnim igrama. U gostujućoj pobjedi Thundera protiv Miami Heata 106:94 upisao je već 15. 'triple-double' ove sezone, 30. u ovoj kalendarskoj godini, te ukupno 52. u karijeri. Samo je legendarni Oscar Robertson imao više 'triple-doublea' u jednoj godini, čak 41 i to 1961. godine. - Nisam ja bitan, mislim da smo odlično odigrali kao momčad - kazao je Westbrook koji je u pobjedi Thundera upisao 29 koševa, 17 skokova i 11 asistencija. Enes Kanter je dodao 19 koševa i osam skokova, dok je Steven Adams upisao 15 koševa i osam skokova. - Divim se njegovoj volji i energiji. Naporno trenira svaki dan i zbog toga je uspješan - kazao je trener Thundera Billy Donovan, dok je njegov kolega na klupi Heata Eric Spoelstra dodao: - Westbrook nije popuštao do zadnje sekunde utakmice. Njegova volja je impozantna, uništio nas je. Kod domaćina istaknuli su se Josh Richardson sa 22 koša i James Johnson sa 16 koševa. Utah je na gostovanju porazila LA Lakerse 102-100 prekinuvši niz od tri uzastopna poraza. Presudila je trica Joe Inglesa 20 sekundi prije kraja susreta. Goste su do pobjede predvodili Gordon Hayward sa 31 košem i devet skokova, Ingles sa 13 koševa, te Rudy Gobert sa 12 koševa i 11 skokova. U domaćim redovima najefikasniji su bili Julios Randle sa 25 koševa i 12 skokova, te Lou Williams sa 22 koša. Po drugi put u posljednjih osam dana Boston je pobijedio Memphis. Čak je i rezultat bio sličan. U utorak, 20. prosinca Boston je slavio 112-109, sinoć je bilo 113-103. Boston su do šeste pobjede u zadnjih sedam mjeseci predvodili Avery Bradley sa 23 koša i sedam skokova, Isaiah Thomas sa 21 košem, te Gerald Green koji je za 19 minuta ubacio 19 koševa. S druge strane istaknuo se Marc Gasol sa 26 koševa i devet asistencija. Rezultati: LA Lakers (Zubac) - Utah 100:102 Dallas - Houston 107:123 Boston - Memphis 113:103   Miami - Oklahoma City 94:106 