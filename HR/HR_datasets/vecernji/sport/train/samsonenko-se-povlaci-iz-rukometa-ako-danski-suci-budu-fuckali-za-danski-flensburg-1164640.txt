Ovog vikenda odigrat će se prve utakmice četvrtfinala rukometne Lige prvaka. Dvije su na rasporedu u subotu, dvije u nedjelju. Od 17.30 sati u Flensburgu će u subotu gostovati skopski Vardar. Oko te utakmice diglo se dosta prašine, posebice je glasan bio Sergej Samsonenko, vlasnik skopskog kluba. On misli na činjenicu da uzvratni susret sudi danski par Gjeding-Hansen. – Ne razumijem zašto su za ovu utakmicu nominirani naši “prijatelji” iz Danske koji su nam prije dvije godine sudili protiv Barcelone. Pribojavamo se najgoreg scenarija, ne mogu shvatiti zašto su njih delegirali kada Flensburg ima igrače i sponzore iz Danske – rekao je Samsonenko te zatim zaprijetio svojim djelomičnim povlačenjem ulaganja u rukomet. Isti dan u isto vrijeme u Veszpremu će istoimeni domaćin ugostiti najugodnije iznenađenje ove sezone – Montpellier. Francuski doprvak u osmini finala izbacio je poljski Kielce, još uvijek aktualne pobjednike Lige prvaka. – Svi nas već vide na završnom turniru u Kölnu. Ma svi nas vide i kao pobjednike. Kažu navijači da je vrijeme da se ponovi 2003. godina kada smo osvojili Kup prvaka. No idemo korak po korak. A prvi je korak gostovanje u Mađarskoj gdje želimo napraviti što bolji rezultat uoči uzvrata – rekao je Patrice Canayer, trener Montpelliera. Zanimljivo je da je Canayer trener Montpelliera od 1994. godine do danas. – Iz momčadi iz 2003. još su aktivni Michael Guigou, Nikola Karabatić i Thierry Omeyer. Guigou je kod nas, a ostala dvojica u PSG-u – rekao je Canayer. U nedjelju će igrati Kiel protiv Barcelone te Pick Szeged protiv PSG-a. U tim utakmicama Barcelona i PSG su veliki favoriti jer Kiel bez operiranog Duvnjaka nema nikakve šanse.  >> PPD Zagreb svladao Nexe u najvećem hrvatskom derbiju 