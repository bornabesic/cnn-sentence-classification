Novak Đoković već pola godine ne uspijeva postići vrhunsku formu i kao rezultat toga stigao je njegov rastanak s trenerom Marianom Vajdom. Bivši broj jedan stoga je u potrazi za novim stručnjakom, a otkrio je i kakav bi on trebao biti. - Nisam igrao dobro posljednjih šest mjeseci, osjećam da su mi potrebne promjene i drugačiji trenerski pristup. Ne znam kada ću se vratiti na pobjedničke staze, nadam se uskoro. Novi trener bit će netko tko je imao slično iskustvo kao ja. Nema puno takvih koji su igrali na tako visokom nivou. Temeljito razmišljam o tome i neću žuriti s odlukom - naglasio je Đoković koji je s obzirom na ovogodišnje rezultate daleko od Mastersa u Londonu. Na ATP Race ljestvici nalazi se tek na 23. mjestu budući da je u 2017. osvojio samo 665 bodova. Vodeći je Roger Federer (4045 bodova), a ispred Đokovića je i Marin Čilić sa 775 bodova na 18. mjestu. Dodajmo i kako se na ATP ljestvici povećala razlika između vodećeg Andyja Murrayja i drugoplasiranog Đokovića. Britanac ima 11.270 bodova, a Srbin 7085. 