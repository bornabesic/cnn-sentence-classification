Zlatko Kranjčar (59) od jučer više nije Dinamov trener. Na klupi plavih trajao je samo 87 dana, a rastanak je bio izrazito emotivan. Cico se rasplakao pred Boysima, čak je i na konferenciji za novinare jedva zadržavao suze dok je drhtavoga glasa držao oproštajni monolog. Tužan odlazak jednoga od najvećih Dinamovih igrača i trenera svih vremena, kojega je riječka publika ironično ispratila skandiranjem: "Cico, ostani!" “Ovo nema veze s upravom” – Logično je da  moje prisustvo nije dobro zbog interesa Dinama te je nužno da se maknem i omogućim nekome drugome da ostvari rezultat koji je važan. Ovo nema veze s upravom, ovo je moja odluka. Rekao sam da ću se maknuti ako ne budem zadovoljan i sretan – nizao je rečenice Kranjčar i nastavio: – Nakon poraza od Osijeka i Lyona, medijski se potencirao moj neadekvatan učinak i rezultat. Ja sam to prihvatio, a nakon današnje utakmice došao je trenutak da zahvalim Dinamu što me doveo i dao mi šansu. Opraštam se i zahvaljujem igračima, publici i medijima. Volim Dinamo i Hrvatsku ligu. Dinamo je napravio europski rezultat, ušao u Ligu prvaka, što mediji nisu očekivali, ali ja jesam. Ovim posljednjim rezultatima ne mogu biti zadovoljan i logično je, zbog interesa Dinama i zato što ga volim i želim da bude uspješan, da se sada maknem. Da smo i pobijedili večeras, napravio bih isto. Zlatko Kranjčar jučer se vratio u Zagreb, a Dinamovu momčad u utakmici Hrvatskog kupa protiv Veloga Vrha u utorak vodit će dosadašnji pomoćni trener Željko Sopić. Cico je čak izvukao igrače iz autobusa prije polaska u Rovinj, uveo ih ponovno u svlačionicu i oprostio se s njima. Emocije su prštale na sve strane, pa se čak i Marijan Vlak sažalio nad Cicinom sudbinom i rasplakao. Dramatična zbivanja oko Dinamova trenera bacila su u drugi plan fenomenalnu igru Rijeke. Tek drugi put u povijesti Prve HNL (Slaven Belupo, 2007.) Dinamo je primio pet komada, a na Rujevici je nestao praktički već nakon 17 sekundi, kada je Mario Gavranović zabio za 1:0. Zanimljivo, 16. listopada 2015. godine Dinamu je u 17. sekundi zabio i zagrebaš Gabrijel Boban, ali plavi su tada slavili 4:1. Kek: Ne smijemo biti budale Zastrašujuće je kako su Riječani lomili plave, razbacivali ih nemilosrdno poput uragana, zatrpavali im mrežu, usto i promašivali. Proslavio se Crnogorac Marko Vešović, odigravši utakmicu života. – Rijeka raste, vidljiv je napredak od prošle sezone. Mi znamo da nije dobro, moramo se vratiti što prije, naučiti nešto iz svega ovoga. Kriza? Neš’ ti krize, izgubili samo dvije utakmice u Hrvatskoj ligi. Danas smo izgubili od glavnoga konkurenta, ali dobro je da se prvenstvo zakuhalo, idemo ih loviti i pokazat ćemo tko je Dinamo – kazao je Gordon Schildenfeld. Trener Rijeke Matjaž Kek nastupio je smireno, odmjereno, nimalo euforično. – Važna i poticajna pobjeda. Ako si pametan, to ćeš iskoristiti. Ako si budala i bahat, onda će ti ona napraviti problem – kazao je Kek. Vratimo se na kraju Dinamovim problemima. Tko će biti Kranjčarev nasljednik, sada kad su vječno raspoloživi Ante Čačić, Kruno Jurčić i Branko Ivanković zauzeti, a Ćiro Blažević prestar i nepoželjan? Priča se kako vrlo dobro kod Mamića kotira trener Slavena Belupa Željko Kopić, kojemu je nudio posao u klubu i prošloga ljeta, a na radaru je i slovenski izbornik Srečko Katanec. On se navodno, kao Čeferinov čovjek, povlači s funkcije, budući da mu predsjednik seli u Nyon.  >>U našoj anketi možete odgovoriti na pitanje: "Tko bi trebao biti novi trener Dinama?" 