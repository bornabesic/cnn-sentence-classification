Dinamu jako fali, a u Napoliju ne igra. Koliko god mnogo novca donio maksimirskom klubu, dojam je da bi u ovom trenutku plavima više značile igračke mogućnosti Marka Roga (21) nego ti milijuni. Za samog Marka je pak šteta što i dalje sjedi na klupi svjetloplavih iz Napulja. Kada ćemo vas gledati u Napoliju? – Možete doći svaki dan; skoro svaki dan imamo trening, ha, ha! A što da kažem? Na meni je raditi, svi mi govore da su zadovoljni mojim pristupom i radom, a isto tako znam da trener baš nije sklon rotacijama. Treniram najbolje što znam, uostalom, tako sam radio i cijelu karijeru i ne znam drukčije. Čekam priliku... Rekao sam baš nedavno da će mi to što ne rotira previše biti puno draža kad budem igrao, ha, ha! – dobro je raspoložen Marko. Zasad se iz njegove priče ne može naslutiti neka nervoza. Jeste li nestrpljivi, što vam kaže trener, kad ćete igrati? – Naravno da smo razgovarali i kaže mi da je zadovoljan i da ću dobiti priliku. Napoli je ozbiljan klub i ne može mi trener točno reći kad ću igrati. Kažem, na meni je da radim i čekam priliku koja će, siguran sam, ubrzo doći. I to je dio karijere... Je li vam teže čekati sada ili kada ste došli u Dinamo? – Nijednom sportašu na svijetu nije gušt ne igrati. Nitko ne trenira svaki dan da bi sjedio na klupi, to je savršeno jasno. Sjediti na klupi za svoju školu ili u finalu Lige prvaka – nije to “to”, nije to ono za što si trenirao i radio. Opet, ne mogu svi cijelo vrijeme igrati i to je dio karijere sportaša. Moram i dalje raditi, biti što bolji te iskoristiti priliku kad dođe. Jesu li u Napoliju zadovoljni rezultatima, kakve su ambicije? – Ambicije su velike i želja su trofeji. Imamo super momčad i naravno da neće ništa doći lako, ali imamo se pravo nadati. – Trenutačno smo pri vrhu, nitko se nije previše odvojio, a u Ligi prvaka smo prvi. Imali smo nekoliko lošijih rezultata, ali sada smo se vratili u dobar ritam. Naši navijači uvijek žele samo pobjede, bez obzira na to s kim igramo, pa bio to i Juventus – kaže Rog. Jeste li se prilagodili životu u Italiji, što vam je najteže? Obitelj povremeno dođe – Sigurno da nije lako; to zna svatko tko se ikada zbog posla selio iz svog grada i države. Ja sam mlad, vezan sam dosta za obitelj i prijatelje i takve promjene nikada nisu ugodne, ne možeš se preko noći prilagoditi na novi način života. Ljudi u klubu su mi jako pomogli, svi mi stoje na raspolaganju i trude se da se osjećam što ugodnije tako da tu stvarno mogu samo reći riječi hvale. Kako napredujete s talijanskim jezikom, možete li sami naručiti u restoranu? – Ide svaki dan sve bolje. Pa si sad vi mislite kako mi ide, ha, ha! Šalim se, ide solidno, imam učitelja s kojim radim svaki dan i vjerujem da ću brzo sve moći sam. U restoranu mi već sada ide solidno; špagete znam naručiti – smije se Marko. Koliko vam pomaže Ivan Strinić, družite li se izvan treninga, komentirate li Dinamo i Hajduk? – Ivan mi puno znači i puno pomaže. Prilagodba i sve bi mi bilo puno teže da nema njega. Naravno da se družimo i izvan terena, a kako ne bismo komentirali našu ligu, ha-ha, ali to neka ostane među nama. Spomenuli ste da ste vezani uz obitelj, je li netko s vama u Napulju? – Nitko nije ovdje stalno sa mnom, ali dolaze mi povremeno. Ne mogu biti stalno sa mnom jer imaju i oni svoj život i obaveze. Obitelj Rog se bavi zeljem, ima li u Napulju kiselog zelja, možda da pokrenete posao, da počnete uvoziti u Italiju? – Sad ste me nasmijali, budem se raspitao malo pa ćemo vidjeti. Reprezentaciji slijedi Island, očekujete li poziv s obzirom na to da ne igrate u klubu, a i dosad ste bili uglavnom posuđeni mladoj reprezentaciji? – Mogu odgovoriti isto kao na pitanje o tome kada ću igrati u Napoliju. Na meni je da radim, treniram i dajem sve od sebe, a u ovom slučaju je na izborniku da odabere najbolje igrače za koje smatra da mu mogu pomoći u ostvarivanju željenih rezultata. Ja sam tu, spreman i, kao i uvijek, jedva čekam poziv i dolazak u reprezentaciju. Reprezentacija je uvijek čast Je li vam žao što ste nakon Eura, gdje ste zaustavili Španjolce, poslani u mladu vrstu? – Ma neeee... Uopće to ne gledam tako. Svaki nastup u dresu naše reprezentacije je golema čast i zadovoljstvo; i to bilo koje reprezentacije. Jako mi je žao što se nismo kvalificirali na Euro s mladom vrstom, ali bilo je jako teško u Švedskoj. Kažem, nikada mi igrati za bilo koju vrstu nije ništa drugo nego golema čast – zaključio je Rog. >>Priča je objavljena u sportskom tjedniku Max! 