Hrvatska U-17 nogometna reprezentacija porazom na Rujevici od Italije (0:1) otvorila je nastup na Europskom prvenstvu kojemu smo domaćin. - Trebalo se prilagoditi na ovako visoku razinu utakmice, gotovo seniorski nogomet. Pri kraju nam je ponestalo i fizičke snage, dobivali su nas Talijani u dvobojima i iskoristili su naš trenutak dekoncentracije. Moramo još poraditi na disciplini i odgovornosti u obrani, a što se tiče kreacije, našim je veznim igračima potrebno što više ovakvih utakmica s minimalno vremena i prostora. Tehnički su sjajno potkovani, ali moraju igrati sve brže i brže - rekao je hrvatski izbornik Dario Bašić. Slijedi nam utakmica s Turcima u subotu u 13.15 na Rujevici. - Nema prostora za nikakvo očajavanje, to nije naš mentalitet. U svlačionici sam osjetio da bi dečki htjeli već sutra igrati kako bi ispravili propuste. Teško je ovako primiti pogodak u završnici, ali oni će opet dati svoj maksimum - kaže Bašić. Prvo ime Hrvatske bio je kapetan i vratar Dominik Kotarski. - Svi smo odigrali dobro, ne bih ja sebe isticao. Žao mi je što smo primili gol u zadnjim minutama, pogotovo zato što mislim da smo bili ravnopravan suparnik, u nekim dijelovima čak i bolji. Nismo iskoristili svoje šanse i na kraju smo kažnjeni. Užasan je osjećaj, trudiš se cijelu utakmicu i onda nesretno primiš gol. Okus je gorak - rekao je Kotarski i dodao: - Nema vremena za žaljenje, treba skupiti glave i proći skupinu. Ostavili smo srce na terenu, tako ćemo i nastaviti te pozivam navijače da nas opet dođu bodriti, nećemo ih iznevjeriti. Hvala svima koji su došli u velikom broju, a sreća nije bila na našoj strani. 