Manchester United potpuno je deklasirao prvaka Leicestera. U prvoj utakmici 6. kola engleske lige na Old Traffordu crveni vragovi pobijedili su lisce sa 4:1. Strijelci za United bili su Smalling, Mata, Rashford i Pogba, a Leicesterov poraz ublažio je Gray. Mourinhova družina sjajno je otvorila utakmicu. Već u 7. minuti Ibrahimović je nakon ubačaja Mate atraktivno pucao iz voleja, ali je lopta otišla iznad grede. Crveni vragovi nastavili su napadati, a svoju su nadmoć nagradili u 23. minuti. Blind je izveo udarac iz kuta, Smalling je bio najviši u skoku i glavom poslao loptu kraj nemoćnog Zielera za 1:0. Pogodak je dao krila Unitedovim igračima koji su krenuli još silovitije. Nakon pokušaja Rashforda, Pogbe i Ibrahimovića domaćin je u 37. minuti došao do drugog pogotka, a strijelac je bio Mata. Sjajnu akciju u kojoj su sudjelovali Pogba, Lingard i Mata,  završio je španjolski vezni igrač preciznim udarcem s 14 metara. Leicesterova se igra potpuno raspala. Pet minuta prije odlaska na odmor Rashford je zabio za 3:0, a Pogba je pogotkom u 42. minuti potvrdio dominaciju crvenih vragova. Blind je ponovno izveo udarac iz kuta, a najskuplji igrač svijeta, koji je ovog ljeta stigao na Old Trafford, glavom je zabio svoj prvi pogodaka za Manchester United. U nastavku je domaćin spustio ritam, pa su lisci došli do zraka. U 59. minuti Gray je smanji na 4:1 sjajnim udarcem s 25 metara. Vratar De Gea bio je nemoćan! Drugo je poluvrijeme po prilikama bilo mnogo siromašnije od prvog, a vrijedi zabilježiti tek pokušaje Lingarda i Ibrahimovića. Zlatanov udarac je vršcima prstiju skrenuo vratar Zieler. U 77. minuti Gray je mogao zabiti i drugi pogodak, ali je njegov pokušaj De Gea sjajno obranio. 