Dinamo je uspješno prošao i gostovanje u Puli, s rezultatski uvjerljivih 3:0 pobijedio je Istru 1961. No, po igri to nije bilo baš tako uvjerljivo. Uobičajeno je Ivajlo Petev ‘šarao’ sa sastavom. Livaković je na treningu dobio udarac u sudaru s Leškovićem, iako nije ništa ozbiljno, i bio je na klupi plavih, branio je Zagorac. Vratio se Soudani I Sosa je imao problema, pa nije ni doputovao u Pulu, a lijevog beka igrao je Matel jer Pivarić ionako ima kartone. K tome, na klupi su bili Guilherme, Pavičić, Machado..., a priliku od početka dobio je Moro, dok se oporavljeni Soudani vratio u momčad. I dobro za plave da se vratio, postao je najsvjetlija točka kada je u 18. minuti krasno pogodio za vodstvo Dinama. Gržan je pobjegao kad su plavi pokušali postaviti zamku za zaleđe, išao je sam prema Zagorcu, ali onda se odnekud stvorio Perić i bacio se u blok. Potom je Roce, rekorder Istre po broju nastupa (jučer igrao 119. utakmicu), promašio loptu kada je bio sam na pet metara od praznih vrata. Spomenuti Perić zaslužan je za začetak akcije koja je donijela pogodak, oduzeo je loptu, pa je Moro gurnuo Hodžiću, a brzi kontranapad završio je kod Soudanija koji je krasno okrenuo Mitrevskog i sa 16 metara pogodio suprotni kut. Tako se izjednačio s Ejupijem na vrhu ljestvice strijelaca s 12 golova. S tribine mu je stisnutom šakom čestitao i Zdravko Mamić, a Alžirac mu je pozdrav uzvratio na isti način. – Morate znati da mu je ovo prvih 70 minuta nakon tri mjeseca, a kad bude spreman, svi znamo kakav je Soudani – kazao je Ivajlo Petev. No, nisu plavi pokazali dojmljivu igru, izgledali su kao prosječna momčad u kojoj je bljesnuo Soudani. Ćorić se ne snalazi na krilnoj poziciji i lopte koje je dobivao uglavnom je gubio ili je bio u čestom nesporazumu s Matelom. Sammir se uglavnom ljutio što mu nisu dodavali sve lopte, kao i na suca, bekovi su imali dosta problema, pogotovu Stojanović sa Solomonom... Bili su pod stresom U formi je ostao Hodžić, u 52. je nakon Sammirove asistencije opalio s 18 metara u sami kut za 2:0, bio mu je to deveti pogodak u HNL-u ove sezone, a onda je u sudačkoj nadoknadi zabio lobom i 10. gol, za konačnih 3:0. To mu je u sedam proljetnih utakmica 12. pogodak (pet u HNL-u i dvije kup utakmice). – Očito smo bili pod stresom, nije to ono što bismo htjeli, ali dobra je stvar što smo svojih 80 posto prilika pretvorili u pogotke, bolje nego da smo ih stvorili deset, a zabili jedan – kazao je Petev. – Presudila je individualna kvaliteta. Teško možeš biti zadovoljan kad izgubiš 0:3, ali željeli smo utakmicu učiniti neizvjesnom, bilo je i dobrih stvari, borili smo se koliko smo mogli – dodao je nekadašnji trener Dinama, a sada strateg Istre Marijo Tot. Istra igra dobro, nema briga oko ostanka, ali mora poraditi na travnjaku. – I nama bi, za našu igru, odgovarao bolji teren, a Istra će uskoro dobiti potpuno novi travnjak – kazao je Tot... >>Dinamo na krilima sjajnog i nezaustavljivog Hodžića lako pobijedio Istru 