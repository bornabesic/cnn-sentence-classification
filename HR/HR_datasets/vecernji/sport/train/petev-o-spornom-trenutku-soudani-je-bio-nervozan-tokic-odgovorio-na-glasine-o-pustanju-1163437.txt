Dinamo je neuvjerljivo stigao do pobjede nad Lokomotivom (2:1) uz dva jedanaesterca koja je realizirao Armin Hodžić. Na ruku je plavima išao i sudac Tihomir Pejin koji Soudanijevo udaranje suparnika nogom u 17. minuti nije kaznio isključenjem. - Kad nekom igraču ne ide, kada rezultat nije dobar, onda i oni postaju nervozni. Ne možemo se tako ponašati, a kad je neki igrač nervozan onda je na samo 50 posto. Računam da je Soudani bio nervozan zbog slabog rezultata - komentirao je nakon utakmice Dinamov trener Ivajlo Petev te dodao: - Utakmicu mogu podijeliti na prvo i drugo poluvrijeme. Loše smo ušli u utakmicu, prvih 15-20 minuta imali smo previše grešaka, presporo smo igrali. Opet smo primili pogodak iz naše velike pogreške. Nisam zadovoljan s prezentacijom u prvih 45 minuta, dok je drugo poluvrijeme bilo bolje. Malo smo ubrzali igru, odradili smo nekoliko zamjena i igrači koji su ušli s klupe reagirali su dobro. Na kraju smo imali prilike da postignemo još pokoji pogodak. Osvojili smo tri boda i idemo dalje. Lokomotivin trener Mario Tokić bio je zadovoljan unatoč porazu.  - Mislim da nijedan trener nije sretan nakon poraza, ali ja sam jako zadovoljan nastupom svojih igrača. Vjeurjem da smo pokazali svima da sve one gluposti koje se pišu po medijima nisu točne. Moramo biti svjesni da je razlika u kvaliteti velika i da Dinamo uvijek može iz neka dva blica stići do pogotka - kazao je Tokić, piše Goal. Dodao je kako situaciju sa Soudanijem nije dobro vidio. - Nisam dobro vidio jer sam bio pokriven, ali to je procjena suca koji je bio jako blizu. Junak Dinamove pobjede bio je dvostruki strijelac Hodžić koji je ovog proljeća već deset puta zabio. - Sretan sam zbog golova i nova tri boda. Drago mi je da sam pomogao momčadi u lovu na Rijeku - kratko je kazao Armin, a Nikola Moro otkrio je što je 'pokrenulo' modre nakon šokantnog zaostatka na početku. - Dosta smo loše ušli u utakmicu, protivnik je kontrolirao prvih 20 minuta igru, ali kad smo primili gol, to nas je potaklo da zaigramo bolje. Tad je počela naša igra, čuvali smo loptu, stvarali šanse i na kraju zasluženo pobijedili. U poluvremenu je trener rekao kako moramo još bolje, agresivnije i okomitije zaigrati. To je i rezultiralo zasluženom pobjedom - izjavio je Moro. >>Lokosi ne smiju dobiti bratski Dinamo, HNS-u u tome ništa nije sporno >>BBB: Sramotna odluka na dan Isusove smrti, mi u tome nećemo sudjelovati 