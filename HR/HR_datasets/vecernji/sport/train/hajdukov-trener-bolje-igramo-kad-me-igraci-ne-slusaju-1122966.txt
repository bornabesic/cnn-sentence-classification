Hajdukove ovosezonske brojke kažu da bijeli u prvom dijelu igraju oprezno, mlako, bojažljivo, a nakon povratka iz svlačionice pretvaraju se u momčad koja gazi rivale. Od 44 ovosezonska pogotka, Hajduk je 32, što je gotovo 73 posto postignutih golova, postigao u drugom poluvremenu. U prvim poluvremenima Hajdukova je gol-razlika 12:12, a u drugim 32:7. Pušnik se smirio – Valjda u prvom poluvremenu igraju kako im ja kažem, a u drugom po svojoj volji – našalio se Pušnik na svoj račun. Naravno, u svlačionici se zbiva nešto sasvim drugo, Pušnik je temperamentan trener koji zna motivirati igrače. A to mu očito ide bolje kad je vruće glave. – Nekada sam znao i vrata razbiti u svlačionici. U Iranu sam, nakon što smo u poluvremenu gubili 0:2, a vratar je bio kriv za oba gola, zagrlio toga “krivca” i rekao igračima da ga sad oni iskupe. Svi su u čudu gledali, nisu mogli vjerovati da ga grlim, mislili su da ću mu tko zna što napraviti – priča Pušnik. Kaže da se u Poljudu ponaša drukčije u odnosu na prijašnje klubove, pokušava suzbiti žestinu u sebi. – U Hajduku sam miran, jedino sam zatražio da boce s vodom ne budu u mojoj blizini da ih ne bi nabijao. To sam više puta napravio od bijesa. Naravno, ponekad podviknem, napravim šou, ali to je sračunato – kaže Pušnik. Valja mu odati priznanje za tjelesnu pripremljenost momčadi. Godinama se Hajduk gubio u drugim poluvremenima, padao u ritmu nakon sat vremena igranja. A sada je Hajdukov ritam u posljednjih petnaest minuta za suparnike ubojit. U tih petnaestak minuta Hajduk je do sada postigao 11 golova, u sudačkoj nadoknadi utakmica Pušnikovi igrači zabili su četiri gola. Primamo malo golova U istom razdoblju Hajduk je primio samo dva gola, a u nadoknadama nijednom vratari bijelih nisu posezali za loptom u mrežu. Najgore razdoblje Hajduka su prve minute, u početnih petnaest minuta Splićani su samo tri puta zatresli protivničku mrežu, a primili su isto toliko golova. Primjerice, te Hajdukove brojke bile su posebno vidljive u posljednje tri poljudske utakmice. Hajduk je protiv Slavena na poluvremenu vodio samo s 1:0, a na kraju je bilo 4:0, Cibalia je nakon 45 minuta držala 1:1, a na kraju je Hajduk pobijedio sa 6:1, Split je vodio s 1:0, da bi Hajduk u nastavku preokrenuo rezultat i došao do pobjede 2:1. 