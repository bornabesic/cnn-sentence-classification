Bayern i Arenal u posljednjih pet sezona tri su puta igrali u nokaut fazi Lige prvaka i svaki put bi Bavarci prošli dalje. Čini se da ni ovaj put neće biti drugačije jer je Bayern večeras u prvoj utakmici osmine finala na Allianz Areni slavio s uvjerljivih 5:1. Moćni bavarski stroj poveo je u 11. minuti sjajnim golom Robbena. Nizozemac je napravio svoj klasični prodor, s desnog krila ušao u sredinu, a onda s 20 metara vrlo lijepo pogodio gornji suprotni kut.  Navijači Arsenala u 30. minuti ponadali su se da njihova momčad ove godine ipak može nešto napraviti. Lewandowski je skrivio penal, a loptu je na 11 metara stavio Sanchez čiji je udarac obranio Neuer. Zanimljivo da posljednja tri jedanaesterca u Ligi prvaka protiv Bayernovog vratara nisu iskorištena. No, odbijenu loptu je dočekao Sanchez čiji je prvi udarac blokiran, ali je zatim uspio zabiti. Bayern je poluvrijeme završio sa 78 posto posjeda lopte i bilo je jasno da se Arsenalu ne piše dobro. Pitanje pobjednika riješeno je u prvih 10 minuta nastavka. Lewandowski je u 53. minuti glavom povisio na 2:1, a onda je na scenu stupio Thiago Alcantara i zabio dva gola, u 56. i 63. minuti. Posao protiv Bayernove mušterije dovršio je Muller golom u 88. minuti. Goropadni Bayern tako je nastavio pobjednički niz u Ligi prvaka na svom stadionu na 16 utakmica uz gol razliku 58-9. Arsenal bi sedmu sezonu zaredom mogao završiti u osmini finala. U zadnjih šest sezona po dva puta su ih izbacili Bayern i Barcelona, a po jednom Monaco i Milan. Može li se momčad Arsene Wengera nekim čudom provući, doznat ćemo za tri tjedna kada je na rasporedu uzvrat na Emiratesu. >> Real slavio protiv Napolija 