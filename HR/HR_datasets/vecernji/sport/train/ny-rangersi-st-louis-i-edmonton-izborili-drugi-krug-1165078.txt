Hokejaši New York Rangersa, St. Louisa i Edmontona osigurali su prolaz u drugi krug doigravanja za Stanleyjev kup pridruživši se Pittsburghu, Nashvilleu i Anaheimu koji su to učinili već prije.  Pobjedama St. Louisa i Edmontona kompletirani su parovi polufinala doigravanja u Zapadnoj konferenciji NHL-a pa će se za mjesto u konferencijskom finalu St. Louis boriti protiv Nashvillea, a Edmonton protiv Anaheima. Minnesota je pred svojim navijačima tražila put prema šestoj utakmici i unatoč zaostatku od 1:3 u kojem su Wild bili od 48. minute, pogocima Koivua i Zuckera uspjeli su izboriti produžetak (3:3). No, vratar gostiju Jake Allen je stavio ključ u bravu, a u 10. minuti produžetka Magnus Paajarvi je pogodio za prolaz Bluesa (4:3) u konferencijsko polufinale u kojem će imati prednost domaćeg terena u odnosu na Nashville koji je u prvom krugu u četiri utakmice izbacio favorizirani Chicago. Edmonton je izbacio prošlogodišnje prvake Zapada, a do pobjede 3:1 u San Joseu Oilersi su došli ponajviše zahvaljujući pogocima iz kontranapada koje su postigli na početku druge trećine u razmaku od 56 sekundi. Prvo je pogodio Draisaitl, a potom i Slepišev. Cam Talbot je skupio 27 obrana, a svladao ga je samo Marleau. McDavid je u posljednjoj sekundi potvrdio pobjedu Oilersa koji će u polufinalu ponovno putovati u Kaliforniju, gdje ih čeka Anaheim. Ducksi imaju prednost domaćeg terena u seriji na četiri pobjede.  Na Istoku su mjesto u polufinalu, nakon aktualnih prvaka iz Pittsburgha, izborili i New York Rangersi koji su u šestoj utakmici pred svojim navijačima u Madison Square Gardenu svladali Montreal sa 3:1 unatoč ranom vodstvu Canadiensa. Henrik Lundqvist je ponovno bio maestralan i skupio 27 obrana, dok je Mats Zuccarello postigao dva pogotka u drugoj trećini kojima su Rangersi preokrenuli rezultat. U polufinalu New York čeka boljeg iz dvoboja Bostona i Ottawe u kojem Senatorsi vode 3-2 i u nedjelju (21 sat) gostuju kod Bruinsa. Pittsburgh u drugom paru čeka boljeg iz dvoboja Washingtona i Toronta u kojem Capitalsi vode 3-2, ali Maple Leafs u noćas (1 sat iza ponoći) pred svojim navijačima mogu izboriti sedmu utakmicu.  