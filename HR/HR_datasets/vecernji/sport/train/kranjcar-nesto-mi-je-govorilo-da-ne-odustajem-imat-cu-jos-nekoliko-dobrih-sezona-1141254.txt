Niko Kranjčar još uvijek se oporavlja od teške ozljede koju je pretrpio u listopadu prošle godine kada su mu nastradali križni ligamenti koljena. Za igrača Rangersa ova sezona je gotova, a iako ima 32 godine, ne želi još odustati, vjeruje da će se oporaviti i da još nije za 'staro željezo'. - Uvijek je teško kada se ozlijedite, pogotovo jer sam stvarno uživao. Ali zbog ozljede nisam potonuo. Nešto u mojoj glavi je reklo da ne odustanem. Najlakše bi sad bilo završiti karijeru, jer ovo je najozbiljnija ozljeda koju sam imao kao nogometaš. No, nadam se da ću se vratiti za šest mjeseci, optimističan je Kranjčar. Bivši hrvatski reprezentativac taman je počeo ulaziti u dobru formu i dobivati veću minutažu u škotskom velikanu kad mu se dogodila ova teška ozljeda, ali on je uvjeren da će imati što pružiti navijačima kad se vrati. - Ako rehabilitacija prođe dobro, uvjeren sam da bih mogao imati još nekoliko dobrih sezona za Rangers. 