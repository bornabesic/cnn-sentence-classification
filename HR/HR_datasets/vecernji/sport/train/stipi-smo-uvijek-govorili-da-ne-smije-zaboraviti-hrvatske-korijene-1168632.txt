Kad se 13. svibnja Stipe Miočić (34) u Dallasu namjeri na Juniora Dos Santosa, Stipin otac Bojan borbu će gledati u Linzu, u austrijskom gradu u kojem živi i radi, piše Max! – Prvi put gledat ću sinovu borbu izvan kuće, u jednom restoranu jer to organiziraju dečki iz udruge “Uvijek vjerni Linz” predvođeni jednim momkom Fabijanom koji to sjajno organizira – ističe Bojan Miočić i dodaje da se ne boji gledati sinove nastupe uživo, ali nije niti da voli biti u blizini. – U vrijeme borbe baš ne volim ulaziti u njegov vidokrug jer želim da se on što manje bavi sa mnom kao roditeljem, i ostalom rodbinom, a što više onime što ga čega u kavezu. Uostalom, posljednju borbu koju sam gledao uživo, a bilo je to u rujnu 2012. u Engleskoj protiv Struvea, sin je izgubio i to na brutalan način. No, možda je i bolje da je tako izgubio jer to je bio jedan od onih poučnih poraza iz kojeg je Stipe jako puno naučio. Otac i sin uvijek se čuju dan prije borbe. – To je već postala tradicija. Ne propitujem ja njega puno o njegovim treninzima i borbi, već mu poželim sportsku sreću i kažem da se čuva. I tu i tamo dodam da obavi posao kako najbolje zna. Svjestan je otac koliko puno promotivnih obveza ima njegov sin uoči ovakvih borbi kakva ga upravo čeka: – Čak 90 posto svih obveza dirigira mu organizacija UFC, pa se mora pojavljivati na raznim lokacijama radi promoviranja borbe. No, ma gdje god bio, a tu ima i obveznih putovanja, on ne propušta odraditi svoj trening. Kakva je očeva prognoza sinove druge obrane naslova UFC-ova teškaškog prvaka? – Za razliku od njihove prve borbe koja se dogodila u prosincu 2014., ova neće otići u pet rundi. To sigurno mogu reći. Nikad nisam bio precizan prognozer pa ne mogu reći u kojoj će to biti rundi, no uvjeren sam da će ga Stipe ovaj put nokautirati. Stipe i Junior su slični Zar se šampionov otac ne boji izazivača za kojeg neki kažu da će biti Stipin najveći izazov dosad? Uostalom, u tom prvom meču upravo je on bio pobjednik iznimna okršaja u pet rundi. – Za mene Dos Santos nije najopasniji protivnik. Ako Stipu nije pobijedio Overeem, a za njega kažu da ima jače udarce od Dos Santosa, onda se ne bojim niti ovoga borca. Doduše, u teškoj kategoriji jedan udarac može sve promijeniti pa treba biti oprezan. Stipe i Junior slični su borci. Obojica su jako dobri boksači. – Što se tiče boksa, nikome od njih dvojice ne bih dao prednost, no Stipina je prednost u hrvanju, a s obzirom na to da se obučavao i u džiju-džicuu, ja bih mu dao prednost u parteru. Stipe je dokazao da ima jako dobru bradu, što je genetsko nasljeđe. – On ima neku dalmatinsko-ličku bradu. Ja sam se kao mlađi znao potući, dobio bih i batina, no nitko me još nije nokautirao. Ni ovaj put, u očima mnogih prognozera, Stipe nije favorit? Što na to kaže tata Miočić? – Meni se to sviđa, a Stipi pogotovo. Kad se on bori, on je uvijek onaj koji nije favorit, što je u neku ruku i dobro. Ako Stipe pobijedi i postane prvi teškaški prvak koji je pobijedio u tri borbe za naslov uzastopce, Miočićima bi se mogla ostvariti velika želja. – Po nekoj mojoj procjeni tada bi imao izgleda da brani naslov u Hrvatsku, a ako ne u Lijepoj Našoj, a onda u Europi, recimo u Njemačkoj. Jer, sljedeći izazivač mogao bi biti Francuz Francis Ngannou, borac čija karijera ima strmu uzlaznu putanju. U tom slučaju i jedan i drugi mogli bi imati na tisuće svojih navijača. – Stipi jako puno znači što ga Hrvati toliko podržavaju, pa je nedavno na svom Facebook-profilu napisao da je počašćen što iza njega stoji jedna cijela nacija. Mama Kathy i otac Bojan pobrinuli su se da Stipe odrasta vrlo svjestan svog podrijetla. – Mi smo našoj djeci stalno govorili da ne smiju zaboraviti hrvatske korijene. Nažalost, ima američkih Hrvata koji to zaborave. Stipe za mene nije američki Hrvat, nego je Hrvat jer su mu i otac i mati Hrvati. Prođe li druga obrana naslova kako očekuje, Stipe bi i ovo ljeto mogao doći u Hrvatsku, no ovaj put privatno. Sa suprugom Ryan. – Nadam se da će to biti na dva tjedna, da mu malo pokažem Hrvatsku. Volio bih ga odvesti na Plitvice, u Međugorje i Dubrovnik. Ta dva tjedna UFC bi ga trebao osloboditi obveza jer bi to bio potpuno privatni posjet, nikako poslovni. I moja supruga Jelica, koja je iz BiH, voljela bi ga odvesti u Banju Luku ili Sarajevo na prave ćevape. Ništa ispod milijun dolara Kad ju je tata već spomenuo, i supruga Ryan Marie uključila se u Stipin tim. – Bez obzira na to što Stipe ima puno povjerenje u novog menadžera, stekao sam dojam da se i njegova supruga angažirala oko nadzora nad njegovim poslovima. Ako to ne činiš, svatko će ti uzeti ponešto novca jer Stipe se želi baviti samo treninzima. Po meni, sve dok je prvak, on ne bi smio pristati na borbu za manje od milijun dolara. Ne smije se dogoditi, kao u prošloj borbi, da izazivač, a to je bio Overeem, dobije veći honorar. O predstojećoj borbi popričali smo i s Miočićevim dobrim poznanikom Igorom Pokrajcem, dugogodišnjim UFC borcem, koji dobro poznaje i Dos Santosa. On nas je podsjetio da svakako pogledamo njihov prvi meč. – Taj meč Stipe je izgubio isključivo zbog kondicije jer je bio nenaviknut na borbu od pet rundi. Od toga meča dosta je prošlo, a Stipe je naučio lekciju, uklonio nedostatke i postao puno bolji borac. Znalo se da ima problema s borcima koji znaju boksati i stalno napadaju, no i u tome je napredovao. I dok se neki ne usuđuju dati prednost Miočiću, Pokrajac upravo to čini: – Iako će obojica biti iznimno tjelesno spremni, a Dos Santos i iznimno motiviran jer je izazivač i bivši prvak koji se želi vratiti na tron, ja Stipinu prednost vidim u tome da je on psihološki stabilniji borac. Stipe je prvak i ne bi se trebao povlačiti, već ići naprijed, a s kretanjem unazad Dos Santos gubi borbu. Jer, on je izazivač, on bi trebao napadati. Tko je bolji parteraš? Pitamo Pokrajca. – Obojica su i dobri parteraši, pri čemu je Stipe puno bolji hrvač, no Dos Santos dobro barata džiju-džicu tehnikama. Stipe ima jaku hrvačku bazu, a Dos Santos je jako agilan na podu. Ipak, to će više biti okršaj u stojećem stavu, a do partera će doći jedino ako netko bude uzdrman pa ga ovaj drugi krene završavati. Tko je bolji boksač? – Dos Santos je dulje na sceni i jako je dobar boksač, no Stipe boksa profinjenije, piše tjednik Max! 