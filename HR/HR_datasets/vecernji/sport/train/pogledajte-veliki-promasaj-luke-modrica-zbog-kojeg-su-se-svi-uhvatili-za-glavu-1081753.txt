Luka Modrić odigrao je 86 minuta u pobjedi Reala nad Manchester Cityjem i izborio svoj drugi finale Lige prvaka. Hrvatski reprezentativac odigrao je odličnu utakmicu, bilo ga je po cijelom terenu i kontrolirao je igru svoje momčadi. U 52. minuti imao je najveću priliku na susretu, ali nije se uspio upisati u strijelce. Bale ga je pronašao odličnom loptom, a Luka iz blizine nije uspio zabiti, Hart mu je obranio. Uhvatio se Luka odmah za glavu, kao i njegovi suigrači, bio je svjestan da je već tada svoju momčad mogao dovesti na prag finala, ali ipak su morali drhtati do samog kraja. Ipak, ovaj promašaj nitko mu nije zamjerio jer se bespoštedno borio, a to se vidjelo i u trenutku kada je Kovačić ulazio u igru umjesto njega. Naime, tada su svi ustali sa svojih sjedalica, zapljeskali mu i skandirali: "Modrić, Modrić". Finale između Atletica i Reala igra se 28. svibnja u Milanu, a hrvatska će ponovno imati svoje predstavnike. Ovoga puta dvojicu.. 