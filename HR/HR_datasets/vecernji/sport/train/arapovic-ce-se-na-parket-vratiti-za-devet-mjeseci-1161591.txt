Cedevitašu Marku Arapoviću (20) uspješno su operirani pokidani patelarni ligamenti lijevog koljena. Dvosatni zahvat obavljen je u specijaliziranoj privatnoj klinici u Innsbrucku, pod vodstvom dr. Christiana Finka kojem je asistirao i Cedevitin liječnik dr. Tomislav Cerovečki, jedan od nadarenijih hrvatskih ortopeda. - Srećom u Markovom ligamentu ostalo je nešto i zdravog tkiva, nije se sve rasprsnulo poput petarde, pa je bilo materijala za šivanje. Nakon svega, Markov se povratak na parket očekuje za oko devet mjeseci što će ovisiti i o tome kako će se odvijati rehabilitacija koju će mu klub organizirati. Koristit ćemo bazene, barokomore, sve što se u tu svrhu nudi. Kirurški tim je sve vratio nas voje mjesto, no sada treba proći vrijeme da sve to zacijeli. Dok ne zaraste ta se noga ne smije opterećivati, ali se mora razgibavati. Ako ju ne razgibavate ona se ukoči. Morate vježbati, ali ne smijete raditi štetu već naći mjeru da koljeno ne ostane ukočeno - objasnio je dr. Cerovečki. U trenutku kada im je sin krenuo u operacijsku salu, Markovi roditelji krenuli su iz Zagreba put Innsbrucka. Franjo i Nataly strepili su tih dva sata, ali su se i ohrabrili kada se sin probudio iz opće anestezije. Svih ovih dana snažio je i stav Markova kluba. - Cedevita je dokazala da je gospodski klub, 24 sata bili su na nogama, čak bih rekao i da su malo zapostavili utakmicu s Cibonom jer su brinuli što će biti s Markom. Naša državna tajnica Janica Kostelić također je odradila veliki posao, baš kao i direktor skijaške reprezentacije Vedran Pavlek koji poznaje te ljude. Jako puno ljudi nas je zvalo, od New Yorka preko Madrida do Finske. Sa Floride je zvao predsjednik HKS-a Stojko Vranković i stavio se na raspolaganje, baš kao i njegov prethodnik Ivan Šuker. O Draganu Primorcu da i ne govorim, s njim sam bio na stalnoj video-vezi do iza ponoći. Da ne zaboravim, zvao je i doktor Fattorini, on nam je nudio pomoć oko klinika u Clevelandu i Portlandu, a javili su se i dr. Nemec i dr. Hudetz. Nama kao roditeljima to jako puno znači kada vidimo da se toliko ljudi zanima za našeg sina jer to valjda znači da je to dijete nešto napravilo u karijeri, ali i da izaziva simpatije ljudi koje susreće - kazao je tata Franjo i prepustio slušalicu Markovoj mami Nataly: - Obradovalo me kada sam vidjela s koliko je apetita Marko pojeo doručak. Kaže da osjeća bolove, no znam da ih on pred nama umanjuje. Kad ga najjače boli on umanjuje. Borac je pravi. Borac će morati biti i narednih devet mjeseci, do trenutka kada će ponovo zaigrati, a to bi moglo biti negdje na prelazu sa 2017. na 2018. godinu. >>Hladan tuš za Cedevitu: Mršić suspendiran, neće voditi momčad protiv Zvezde 