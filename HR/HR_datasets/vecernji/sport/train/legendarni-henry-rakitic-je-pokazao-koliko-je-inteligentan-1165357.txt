Uz čudesnog Lionela Messija, najzaslužniji za veličanstvenu 3:2 pobjedu Barcelone bio je naš Ivan Rakitić. Hrvatski nogometaš asistirao je Lionelu Messiju za izjednačujući pogodak (1:1), a zatim je sam prekrasno zabio s 20 metara za vodstvo Barcelone 2:1. Rakitićeva golčina oduševila je i umirovljenog nogometaša Thierryja Henryja. – U nogometu na utakmicama najviše razine morate koristiti svoj mozak na prvom mjestu, a upravo je to učinio Rakitić. Sve na stadionu uvjerio je da će pucati desnom nogom, a onda je loptu vratio na ljevicu. U El Clasicu, u takvoj utakmici, morate zadržati smirenost. Desna noga, lažnjak, ljevica i sljedeće što vidite je rezultat 2:1 na semaforu. Bio je to fenomenalan gol. Razmišljajte... Najbitnije je razmišljati u nogometu. Posebno u takvoj utakmici, takvom trenutku – oduševljen Raketom bio je legendarni francuski nogometaš. Pobjedu posvetio ženi i djeci Rakitiću je to bio sedmi gol za Barcelonu ove sezone, a prvi put nakon točno godinu dana i utakmice protiv Deportiva uspio je na jednoj utakmici sudjelovati kod dva pogotka. A postao je i prvi Hrvat nakon skoro 20 godina koji je zabio u EL Clasicu (Davoru Šukeru to je uspjelo u studenom 1997. godine). Hrvatski reprezentativac dobio je visoke ocjene za svoj nastup, a nakon susreta je rekao: – Čudesna i velika pobjeda u El Clasicu! S ova tri boda borit ćemo se za naslov prvaka. Bolje smo igrali protiv jedanaestorice nego protiv desetorice. Prije nekoliko dana imali smo tešku utakmicu u Ligi prvaka, u El Clasicu tempo je bio lud, no mislim da smo potpuno zasluženo pobijedili. Ova pobjeda će nam donijeti samopouzdanje, sada želimo okrenuti stvari u La Ligi, pokazati da imamo jak karakter. A ovaj gol posvećujem mojim curama i svim navijačima Barcelone. Hrvatima je u El Clasicu zanimljiv bio i dvoboj naša dva veznjaka, Luke i Rakete. A pobjedu je u tom dvoboju nesumnjivo odnio Raketa. Ne samo da je imao gol i asistenciju (a Luka niti jedno od toga), već je kreirao i više šansi za suigrače (3-2), imao veću točnost u dodavanjima (96%-88%), a Raketa je i izgubio manje duela (5-10). Odigrao već 45 utakmica Rakitiću je ova sjajna partija u El Clasicu učvrstila poziciju u prvih 11 Luisa Enriquea, pogotovo stoga što je u zadnjih mjesec dana bilo kritika na račun lošijih Rakitićevih predstava. Inače, ove sezone Enrique jako vjeruje Raketi, dao mu je šansu u čak 45 utakmica. Više od našeg veznjaka ove su sezone za Barcu igrali samo Suarez (47) i Messi (46), dok je primjerice Sergi Roberto odigrao 44 utakmice, Busquets 42, Neymar 40, Pique 37, Iniesta 33...  >>Pogledajte kako je izgledao susret Luke Modrića i Julije Roberts 