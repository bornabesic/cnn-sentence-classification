Islanđani su odlučnije i žustrije ušli u utakmicu i već u 3. minuti G. Sigurdsson sjurio se u naš kazneni prostor i da nije bilo pravodobnoga bloka Vedrana Ćorluke, moglo je biti vrlo neugodno za našega vratara Subašića. I u 11. minuti naša je obrana bila na ozbiljnom iskušenju, kada je Gudmundsson iz dobre pozicije pucao preko vrata, a i minutu kasnije Bodvarsson se opasno iskosa ušuljao iza naše obrane, ali u završnici akcije potpuno je uprskao. Našima je trebalo petnaestak minuta da 'zagriju motore' i prva konkretnija akcija kockastih donijela je vodstvo: briljantno osmišljen i realiziran napad u kojemu Rakitić mekano, majstorski ostavlja loptu Brozoviću, a vezist Intera fenomenalnim i neobranjivim šutem ljevicom sa 20-tak metara zakucava u desni vratarev kut. Epski bljesak 'Epic Broze', u stilu najvećih svjetskih majstora, akcija kakve se ne bi posramila ni Raketina Barcelona.   To su zapravo one situacije protiv kojih nema obrane. Kada imate takve majstore na djelu, kao srećković Čačić, dovoljan je jedan bljesak, jedan dupli pas ili munjeviti prodor da skrši otpor i najžilavijega suparnika. A Island je vjerojatno u današnjim uvjetima, bez publike, najzahtjevnija moguća misija za vatrene u ovom ciklusu. Hrvatska je nakon pogotka ušla u mirniju fazu igre i bez većih napora držala goropadne vikinge pod kontrolom. Iako je u našoj igri bilo i prazoga hoda, Islanđani još uvijek nisu dovoljno klasna momčad da bi brutano kaznili poneku prodanu loptu naših u sredini terena, poput jedne Ćorlukine u finišu prvoga dijela. Dva puta su gosti i doprli do faze igre u kojoj su mogli ugroziti Subašića, no naša je obrana svaki put bila u bloku, od toga dva puta Pivarić, čija je defenzivna rola bila besprijekorna. U 41. minuti Hrvatska je stvorila najzreliju priliku prvoga poluvremena: sjajan je bio centaršut Vrsaljka, kao metak uletio je Perišić i onda na žalost iz blizine pucao točno u vratara Halldorssona. U nastavku utakmice, u jeku pritiska Hrvata, Island je prvi došao do sjajne prigode. Sijevnula je kontra u kojoj se ukazaa šansa Bödvarssonu, ali korpulentni Islanđanin nije snašao na pet metara od Subašićevih vrata. Anti Čačiću tako se isplatio rizik s Modrićevom poštedom u prvom poluvremenu i promoviranjem nedovoljno spremnoga Matea Kovačića, koji ni ovoga puta nije podbacio. U prvoj minuti sudačke nadoknade Marcelo Brozović je zabio za 2:0.    Hrvatska je utakmicu završila s igračem manje. U četvrtoj minuti sudačke nadoknade Ivan Perišić je dobio crveni karton. Ovo je najznačajnija Čačićeva pobjeda u kvalifikacijama kojom je Hrvatska jasno istaknula kandidaturu za prvo mjesto u skupini, gdje joj je po pojedinačnoj kvaliteti i mjesto. Ako smo ponekad znali izborniku tražiti 'dlaku u jajetu', ovoga puta nemamo mu pravo ništa prigovoriti, osobito stoga što je Ante Čačić jedini hrvatski izbornik koji je prve tri domaće službene domaće utakmice bio prisiljen igrati bez publike. U takvim uvjetima njegov rezultat u ovom ciklusu za sada je kolosalan. Iako ne treba biti euforičan; daleko nam je još Rusija... U drugoj utakmici naše skupine Turska je pobijedila Kosovo sa 2:0, dok je Ukrajina bila bolja od Finske sa 1:0. Hrvatska reprezentacija godinu će okončati prijateljskim susretom sa Sjevernom Irskom u Belfastu, u utorak od 20.45. Čačić je te akcije oslobodio Subašića, Ćorluku, Modrića i Rakitića. 