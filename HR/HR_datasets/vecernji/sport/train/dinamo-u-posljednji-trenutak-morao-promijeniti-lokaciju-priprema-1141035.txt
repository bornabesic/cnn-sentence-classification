Nogometaši Dinama jučer su se okupili ispod južne tribine maksimirskog stadiona i krenuli na prvi ovogodišnji trening. Hrvatski prvak tako je započeo pripreme za proljetni dio sezone u kojem će hvatati vodeću Rijeku, a već su naišli na prvi problem. Ipak, brzo su ga uspjeli riješiti. Naime, prvu fazu priprema modri su trebali odraditi u Međugorju, ali zbog vremenskih neprilika to su morali otkazati! "Dinamo je zbog loših vremenskih uvjeta primoran promijeniti lokaciju zimskih priprema koje su trebale biti održane u Međugorju. Od 11. do 19. siječnja modri će se klub pripremati u Rovinju. Tu smo odluku donijeli teška srca jer smo htjeli ponovno doživjeti neopisivu atmosferu i sinergiju s našim vjernim navijačima u kraju gdje je odnos prema plavoj boji zaista poseban. Ne kaže se slučajno da se Dinamo nigdje ne voli na način kao što se voli u Hercegovini", stoji, između ostalog, u priopćenju Dinama. Modri će tako u Rovinj, dok će se u drugoj fazi pripremati u Turskoj. 