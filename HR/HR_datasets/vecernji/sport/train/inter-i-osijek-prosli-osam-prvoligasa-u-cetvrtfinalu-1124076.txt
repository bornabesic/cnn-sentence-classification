Zaprešićki Inter i Osijek posljednje su dvije momčadi koje su se plasirale u četvrtfinale hrvatskog nogometnog Kupa u kojem će se za mjesto u polufinalu 30. studenoga boriti osam prvoligaških klubova. Inter je u Zaprešiću svladao vinkovačku Cibaliju s minimalnih 1-0, a pogodak vrijedan plasmana u četvrtfinale postigao je Marko Kolar. Momčad iz Zaprešića jedina je kao domaćin prošla među osam najboljih. Osijek je s 2-1 slavio na Šubićevcu. Gosti su poveli 2-0 pogocima Ukrajinca Lope (41) i Makedonca Petrovića (66), a jedini strijelac za Šibenik bio je Brazilac Brito (76). U tri ranije odigrane utakmice slavili su favoriti, ali su se namučili za prolaz, što se posebno odnosi na nogometaše Rijeke, vodeće momčadi Prve HNL, koji su tek u produžetku stigli do 5-3 pobjede nad drugoligašem Rudešom, ispustivši pritom vodstvo 3-0 iz prvog poluvremena. Hajduk je na gostovanju kod drugoligaša Solina nadoknadio je gol zaostatka i na kraju slavio s 2-1, baš kao što je to učinila i Lokomotiva na gostovanju u Mladini kod trećeligaša Vinogradara. HRVATSKI KUP - OSMINA FINALA: Solin - Hajduk                 1-2 Vinogradar - Lokomotiva        1-2 Rudeš - Rijeka                 3-5 - produžetak Inter - Cibalia                1-0 Šibenik - Osijek               1-2  Odigrano u utorak: Bjelovar - Dinamo            1-2 Novigrad - Slaven Belupo       0-1 Istra 1961 - Split            1-3 - produžetak 