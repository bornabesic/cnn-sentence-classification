Nogometaši Dinama pobjedom u Skoplju protiv Vardara 2:1 došli su na korak do trećeg pretkola Lige prvaka. Modri su pod vodstvom novog trenera Zlatka Kranjčara odigrali solidnu utakmicu i zasluženo slavili. Bilo je u igri plavih i nekih lošijih segmenata, ali Kranjčar je već najavio da se vrhunac forme tempirao za kolovoz kad hrvatskog prvaka očekuju najvažniji susreti.   -  Svi smo sretni zbog pobjede, mislim da smo zasluženo došli do nje, a ja bih čestitao svojim suigračima na dobroj utakmici. Imamo lijepu prednost uoči uzvrata, pokazali smo da smo bolja momčad, ali čeka nas još jedna teška utakmica u kojoj ćemo, uvjeren sam, potvrditi prolaz i plasirati se dalje. Moj gol? Naravno da sam sretan, odlično sam otvorio sezonu i neka se samo ovako nastavi, kazao je strijelac Marko Rog. Dinamo ima veliku prednost pred utakmicu u Maksimiru, koja se igra iduću srijedu, ali ipak nema opuštanja. -  Čestitam Vardaru na dobroj utakmici, ali i svojim suigračima na pravoj tekmi, borbenosti i pobjedi. Bilo je stvarno "nemoguće" vruće, nije bilo lako igrati ni Vardaru ni nama, ali svejedno mislim da smo odigrali jako zanimljivu utakmicu. Bili smo dosta bolji u prvom dijelu, šteta što nismo iskoristili svoje prilike u drugom dijelu pa odnijeli i veću pobjedu doma, ali mora se priznati da su imali i one svoje šanse. Ukupno je naša pobjeda zaslužena, bolji smo od Vardara, ali itekako su opasni i ne pada nam na pamet opustiti se uoči uzvrata, kazao je kapetan Antolić. 