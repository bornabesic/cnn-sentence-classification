Iza Slavena Bilića turbulentna je sezona. Trener West Hama krajem godine proživljavao je teške trenutke jer je u jednom trenutku njegova momčad bila na 18. mjestu ljestvice i prijetio mu je otkaz. No, nakon toga je uspio stabilizirati klub, zaploviti prema sigurnim vodama i danas je na devetom mjestu. Na Bilića je taj pritisak jako utjecao iako je navikao na to budući da je bio izbornik Hrvatske i trener Bešiktaša. - Pretvaraš se da je sve u redu jer ne želiš da to utječe na tvoju obitelj. Ali, iznutra patiš. Ovo nije posao kojega možeš ostaviti u uredu i otići kući - rekao je Bilić i dodao: - Naravno da nisam uživao u porazima, ali nekad moraš žrtvovati stvari kako bi dobio nešto dobro. Ovo iskustvo je neprocjenjivo. Kažu da te ojača ono što te ne ubije. Sjajno je što je ovo veliko iskustvo, za mene, igrače i klub. Engleski mediji pišu da će Bilić nakon svega što je prošao dobiti novi ugovor u West Hamu. - Kad odeš kući dio tebe je pod dojmom onoga što se dogodilo ili što su navijači rekli na društvenim mrežama. Danas ti svatko iz bilo kojega dijela svijeta može poslati poruku. Možeš reći 'nije me briga', ali to utječe na raspoloženje. No, dobro je što nije utjecalo na mene ili ostale trenere jer bismo izgubili motivaciju da radimo ovaj posao - rekao je Bilić i zaključio: - Ne želimo započeti iduću sezonu kao što smo započeli ovu. Jesam li uživao u rujnu? Ne, naravno da nisam. Kao ni u listopadu. Ali, to ne bih promijenio. Kad se uspiješ izvući iz toga iskustvo je neprocjenjivo. >> Umjesto otkaza nude mu novi ugovor: Evo čime je Slaven Bilić oduševio Engleze 