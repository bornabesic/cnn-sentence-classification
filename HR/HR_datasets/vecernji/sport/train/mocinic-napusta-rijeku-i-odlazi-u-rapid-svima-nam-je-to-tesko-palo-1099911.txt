Nogometaši Rijeke uvjerljivom su pobjedom protiv Splita (3:0) otvorili novu sezonu HNL-a. Briljirao je Bezjak s dva gola, a jedan je zabio Tomasov. Matjaž Kek na kraju je bio zadovoljan prikazanim. - Pojedinci su pokazali veliku kvalitetu. Bezjak na pripremama nije mogao pogoditi autobus, sad mu se otvorilo. Nije što je Slovenac, ali presretan sam što mu se otvorilo i što je zabio. Ovo nam je vrlo važno za samopouzdanje, kako za iduće kolo protiv Istre, tako i za utakmicu Europske lige protiv Turaka, kazao je Kek na konferenciji za novinare, a onda rekao da ga je rastužio odlazak Ivana Močinića. Naime, on odlazi u Rapid, a hrvatski doprvak trebao bi dobiti oko 1,5 milijuna eura. - On je dijete Rijeke, teško je to palo svima nama, ali nadam se da će ga suigrači nadoknaditi, osvrnuo se trener Rijeke na transfer. 