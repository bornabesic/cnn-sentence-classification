Massimiliano Allegri (49) preuzeo je Juventus okružen skepsom navijača, privrženih Antoniju Conteu, no sumnje su se rasplinule kad su u prvoj sezoni pod njegovim vodstvom bianconeri osvojili dvostruku krunu i zaigrali u finalu Lige prvaka protiv Barcelone (1:3 u Berlinu). Dvije godine kasnije, Allegri je izrastao u ljubimca cjelokupne legije juventina, navijača momčadi kluba u kojem su naši Mario Mandžukić i Marko Pjaca. Treći scudetto u njegovoj eri već je “u džepu”, treći uzastopni finale Coppa Italije slijedi 17. svibnja, a 3. lipnja u Cardiffu na rasporedu je “majka svih bitaka” protiv Real Madrida. No “Max” Allegri nije samo ljubimac navijača nego i “navijačica”. Legenda kaže da je njegov privatni život jednako dramatičan kao ovogodišnja Liga prvaka. A uzbuđenja su počela kad je kao 24-godišnja zvijezda Pescare dijelio svlačionicu s Blažem Sliškovićem, piše Max! Predriblao i mladu! Pozivnice za vjenčanje bile su odaslane, pokloni kupljeni, dogovoren je termin u crkvi i rezervirano bračno putovanje. Svi su bili spremni, uključujući zaručnicu Eriku. To jest, svi osim Maxa... – Organizirao sam svoju svadbu, ali sam je na brzinu otkazao i pobjegao – opisao je slučaj o kojemu je izvijestio talijanski tisak. “Nogometaš zbrisao ispred oltara u sudačkoj nadoknadi” bio je naslov u dnevniku Corriere della Sera tog nesretnog proljetnog dana 1992. Claudia i dvije Glorije “Massimiliano Allegri, srednjak novog prvoligaša Pescare, u zadnji je tren odlučio da brak može čekati. Tako je uoči svadbe predriblao sve, uključujući mladu.” Allegri je progovorio o slučaju dvadeset godina kasnije. – Bila je to moja prva ljubav. Upoznali smo se na šetalištu uz more. Proveli smo sedam godina zajedno. Zašto sam se predomislio? Nisam se osjećao spremnim za brak. Rekao sam joj to. Njoj i ocu Ermengildu, koji nas je trebao vjenčati. Moja mama Carla, medicinska sestra, i tata Augusto, lučki radnik, bili su jako razočarani. Voljeli su Eriku, gledali su je kako raste. Tri godine kasnije bolje je sreće bila hostesa Gloria, s kojom je 1994. sklopio brak i dobio kćer Valentinu. Kad kažemo “bolje sreće”, mislimo samo na to da se Allegri ovaj put pojavio na vjenčanju. Njihov je brak trajao tri i pol godine, završivši razvodom 1998. Koncem 2011., kao trener Milana, dobio je sina Giorgia u vezi s 35-godišnjom Claudijom, sugrađankom iz Livorna. No njihov se odnos nasukao na hridi nekoliko mjeseci prije rođenja sinčića. – Claudia više nije moja pratilja. Naša je veza davno završila, još dok je bila trudna – rekao je 2012 u intervjuu za Vanity Fair. – Prohodali smo prije osam godina, no tad sam trenirao Cagliari i Sassuolo pa nikog nije bilo briga. – Naša je zadaća poštedjeti Giorgia traume zbog razdvajanja roditelja Kao što sam dobar otac Valentini, bit ću dobar otac i Giorgiu. Valentina ima tatine gene Dok je još živio s Claudijom, žuta je štampa objavila da Max očijuka s napuljskom voditeljicom Barbarom d’Urso, no on je zanijekao međusobnu bliskost. – Mediji su od muhe napravili slona jer smo se našli samo na jednoj večeri. Rekla je da će mi donijeti sreću. I stvarno, pobijedili smo (Inter, op. a.) u derbiju i pet idućih utakmica. Ona je moja maskota, ali nemam ni njen mobitel. Dok je trenutačni Allegrijev ljubavni status nejasan, medijsku pažnju zaokuplja njegova 22-godišnja kći Valentina. Privlačna studentica književnosti na fakultetu u Milanu uveseljava milijune sljedbenika na društvenim mrežama serijama fotografija s Juventusovih gostovanja, prestižnih turističkih odredišta i mondenih lokala. S profila na Instagramu praktički emitira direktan prijenos svog ležernog života, ne preskačući scene druženja sa svojim dečkima. Tako je javnost u protekle dvije godine upoznala (i ispratila) Leonarda Longa i Francesca Montanarija, a sad se zabavlja nagađanjem koliko će trajati aktualni “dasa”, Nicolo Montanari. Sudeći po zavodničkoj vještini, nema dvojbe da je Valentina prava Maxova kći! 