Kapetan hrvatske reprezentacije Luka Modrić rekao je u četvrtak na službenoj konferenciji za medije u Zagrebu kako on i suigrači jedva čekaju početak dvoboja s Ukrajinom na ispunjenom maksimirskom stadionu te istaknuo vjeru da će navijači biti 12. igrač naše reprezentacije. - Nakon dosta vremena napokon ćemo imati publiku, zbog toga svi sretni. Jedva čekamo utakmicu. Bit će prava atmosfera, vjerujem da će publika biti naš 12. igrač. Trebaju nam sutra, pogotovo ako ne bude sve išlo kako zamišljamo. Baš u tom segmentu bih volio da nam budu podrška. Vjerujem da ćemo uz njihovu podršku ostvariti pozitivan rezultat - izjavio je Modrić u čijoj nogometnoj biografiji još uvijek nedostaje reprezentativna pobjeda nad Ukrajinom. - Nadam se da će se to sutra promijeniti. U obje smo utakmice bili bolji takmac. Falilo je možda prisebnosti i sreće da izađemo kao pobjednici. Igrali smo bolje, nismo pobijedili i nadam se da će se to sutra promijeniti - istaknuo je Modrić kojeg u Ukrajini smatraju glavnim igračem i motorom hrvatske reprezentacije. - Nadam se da ću biti na nivou i da ću odigrati pravu utakmicu. Hrvatska nikada nije bila jedan igrač. Uvijek je bio kolektiv koji je izbacio pojedinca. Ne bih želio stavljati sebe u prvi plan. Ako ćemo igrati kao kolektiv i biti na nivou, bit će dobro - rekao je Modrić te dodao: - Respektiramo Ukrajinu, dosta su bolji nego što su bili na zadnjem Euru. No, igramo doma i ne bježimo od uloge favorita. Prva su nam pratnja na ljestvici i naša najozbiljnija prijetnja. Ukrajinski izbornik Andrij Ševčenko rekao je da priprema presing na hrvatsku veznu liniju te da će o uspješnosti te taktike ovisiti i konanačn rezultat. No, Modrić smatra da Hrvatska mora igrati kao i uvijek. - Mi igramo kući, pred svojom publikom. Naš je cilj da imamo loptu. To je naš stil. Želimo dominirati s loptom u posjedu. To ćemo pokušati napraviti i sutra. U kojem sastavu će pokušati doći do pobjede nad Ukrajinom, izbornik Ante Čačić u četvrtak nije otkrio, ali je naglasio da nikakvih dvojbi nema. - Nemam dilema. U ovih par dana što smo zajedno, raščistio sam i posljednju dilemu. Svi znaju na koji način bi trebali igrati i koja bi bila startna jedanaestorica - rekao je Čačić. Izbornika je posebno razveselila reakcija gledatelja koji su praktično razgrabili ulaznice za dvoboj s Ukrajincima. - Živio sam godinu i pol dana u virtualnom svijetu, gdje je hrvatska reprezentacija jako omražena, gdje nas ljudi ne vole, gdje imamo masu problema, ali ovo vam je najbolji odgovor koliko je Hrvatska omiljena u hrvatskom narodu i koliko je ljubitelji nogometa vole - istaknuo je izbornik i zasluge za to pripisao igračima. - U teškim su okolnostima izborili odlazak u Francusku i nakon te Francuske uspjeli su dobro zakoračiti u ovaj kvalifikacijski ciklus. Držimo čelnu poziciju. Zaslužili su da budu nošeni, bodreni. Čačić visoka očekivanja ima i od najvijača. - Priželjkujem da navijanje bude u fer i korektnom tonu, da se ne dogodi ništa što može posramiti hrvatskog navijača, naš nogomet i hrvatsku državu. Siguran sam da nitko to neće dozvoliti. Učinit ćemo sve da u takvom ozračju dođemo do maksimalnog rezultata, naravno, uz dobru igru. Kao Hrvatska imamo imperativ rezultata, samo nas pobjeda zadovoljava, pogotovo sutra. I izbornik je pokazao izniman respekt prema suparniku.  - Dolaskom Ševčenka napravili dobro raspoloženje, imaju četiri dobro odigrane utakmice, imaju bodovni saldo svega dva boda iza nas. Uvijek sam motiviran, ali stavljam imperativ osvajanje sva tri boda -  naglasio je Čačić te dodao kako je Ukrajina u Zagreb došla bez rezultatskog pritiska. - Oni su najavljivali da dolaze po pobjedu. Mislim da ipak nemaju što izgubiti. Za njih je sve osim poraza dobar rezultat. Hrvatska uvijek ima imperativ, pogoto kad igra kod kuće i u dekoru koji nas sutra čeka. Pratili njihove četiri utakmice u kvalifikacijama, ukazali koje su strane Ukrajine koje bi mogli iskosititi. Uvjeren sam da je i kolega Ševčenko to isto učinio. Najvažnije da učinimo sve te kroz angažman i disciplinu prezentiramo kvalitetu koja je na našoj strani s obzirom da nam je reprezentacija satkana od kvalitetnijih igrača - zaključio je Čačić. 