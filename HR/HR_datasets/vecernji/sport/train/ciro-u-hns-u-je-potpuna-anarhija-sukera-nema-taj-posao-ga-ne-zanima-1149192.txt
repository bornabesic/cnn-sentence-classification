Miroslav Blažević gostovao je u emisiji Sport nedjeljom na Z1 televiziji, urednika i voditelja Ante Breke. Legendarni Ćiro opet je pričao o svim aktualnim temama, a u studiju je dobio poklon za 82. rođendan... Jedna od tema bila je i situacija u Hajduku.  - Žao mi je što je u Hajduku konfuzija. Taj favorit hrvatskog nogomete, klub koji je po svojim navijačima zadužen da igra važnu ulogu, nikako to ne uspijeva... Ne znam kada će se konsolidirati da u klub dođu ljudi s reputacijom i znanjem... Da napokon povedu klub gdje mi svi to želimo... Navijači tog kluba zaslužuju puno bolje... Nema nikakvih naznaka kontinuiteta... Prisjetio se naravno Svjetskog prvenstva u Francuskoj 1998. godine i ispričao anegdotu sa Zvonimirom Bobanom, istaknuvši utakmicu s Francuzima kao svoju najveću trenersku pogrešku... Da sam bio ove pameti, bio bih europski i svjetski prvak... - priznao je trener svih trenera.  Ćiro se složio sa Zvonimirom Bobanom kako Ante Čačić ne može puno pomoći našoj reprezentaciji... - Čačić je isprovocirao Bobana. Tko ti je kriv Čačiću kad čačkaš mečku pa misliš da ti Boban neće odgovoriti... Papak je obični. To što je on zakazao protiv Portugala, htio sam kroz prozor skočiti... Najvažniji čovjek ekipnog sporta je trener - u svom je stilu pričao Ćiro. Struka u savezu drži leđa Čačiću... - Mamić mu drži leđa. Oni svi dižu ruke kako Mamić kaže... Osvrnuo se Ćiro i na Romea Jozaka. - Ja sam prijatelj s Mamićem i ja ću ga braniti. Ne mogu ga u ovom slučaju napasti. Ali to je sve Mamić. HNS ne postoji, nogomet ne postoji, to je sve Mamić. Šukera nema nikako i očito je da njega taj posao ne interesira. U savezu vlada potpuna anarhija. I kada je sve bilo dobro, uvijek je bilo kako kaže Mamić... Pa može valjda Šuker uzeti odmor, upitao je voditelj Ćiru? - Ne može, jer obnaša vitalnu funkciju...  Pa možda Šuker traži novac za savez? - Savez ima toliko novca da ga može dijeliti, a ne da ga traži okolo. Njegova nazočnost je neophodna. Već su počele priče da treba otići - nije se dao Ćiro. Branko Mikša kao kandidat za novog predsjednika? - Razgovarao sam s njim. Rekao sam mu da me mora uzeti za izbornika ako bude predsjednik. Odgovorio mi je filozofski: 'Ćiro, traži mjesto za svoga sina, kao i ja za svoga. Naše vrijeme je prošlo..' On je isuviše ozbiljan da bi prihvatio tu avanturu... Prije nekoliko dana Ćiro je proslavio 82. rođendan. - Zvali su svi najdraži, pa i Zdravko Mamić. Zvao me iz Turske i rekao da će pasti kada ja umrem... Ja sam ga prekinuo i rekao da ću ja njemu past... - istaknuo je Ćiro. Osvrnuo se i na HNL, odnosno na borbu za vrh. - Želio bih da Rijeka bude prva i da se razbije monotonija. No, Dinamo će biti prvak. U Dinamu su se mobilizirali, napravili su izuzetne pripreme u Turskoj. To mi moj trenerski instinkt govori - zaključio je Ćiro. >>Ćiro Blažević otkrio zbog čega najviše žali u životu i što mu teško pada u 82. godini   