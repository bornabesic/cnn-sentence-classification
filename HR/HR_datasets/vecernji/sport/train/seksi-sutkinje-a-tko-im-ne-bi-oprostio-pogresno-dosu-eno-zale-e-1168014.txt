One nikada neće doseći status Bibiane Steinhaus koja dijeli pravdu u Bundesligi ili Sian Massey koja maše zastavicom u Premiershipu. Ali to im nije ni ambicija. Ove ljepotice suđenjem na nogometnim utakmicama bave se ili iz čiste zabave ili, što je možda i najispravnije objašnjenje, samopromocije i pet minuta slave. Nogometnim savezima takvo što ne smeta, broj gledatelja i medija na utakmicama nižih liga zbog njih je dramatično povećan. Savršeni primjer je onaj Denise Bueno koja se nedavno proslavila kao pomoćnica na jednoj utakmici brazilskog amaterskog ranga nakon što je u prozirnoj i uskoj bijeloj majci po kojoj je “slučajno” prolila vodu iz bočice. – Neki me zovu seksi sutkinjom, ali mi to nije drago. Željela bih da me smatraju profesionalkom. Ništa nisam učinila namjerno niti mi je do takve pozornosti – branila se Denise. Kako bilo, uspjela je. Nije bilo svjetskog medija koji tih dana nije prenio fotografije njezina performansa. U taj rang mogla bi se svrstati i 19-godišnja Reni Radeva, ne tako davno prva pratilja na izboru za Miss Bugarske. Bugarka je karijeru počela graditi kao pomoćna sutkinja u nižim dobnim kategorijama, no u njima se teško stječe slava. I zato je prije nekoliko mjeseci na društvenim mrežama osvanula njezina obnažena fotografija. Mnogi su u njezinoj domovini uvjereni kako je upravo Reni stajala iza objave te fotografije. Serie A ostat će sanak pusti i, za mnoge najseksi nogometnu sutkinju na svijetu, Claudiju Romani. Bivša manekenka položila je sve ispite i danas ima licencu dovoljnu da se nađe na utakmicama Serie C. Ipak, osim fotografija u oskudnim sudačkim dresovima zasad nije dobila priliku debitirati na travnjaku. Svoju priliku na velikoj sceni čeka i Amy Christophers, bivša striptizeta i model za donje rublje. – Ovo za mene nije samo hobi, to je ozbiljan posao i tako ga shvaćam. Već sam sudila u nekoliko utakmica mlađih uzrasta i seniorskom nogometu. To mi daje samopouzdanje, a nadam se i vjerujem da ću jednog dana dijeliti pravdu na utakmicama Premiershipa. To je moj konačni cilj i nadam se da ću ga ostvariti – optimistična je Amy. Nadamo se kako će uspjeti ostvariti svoj san. 