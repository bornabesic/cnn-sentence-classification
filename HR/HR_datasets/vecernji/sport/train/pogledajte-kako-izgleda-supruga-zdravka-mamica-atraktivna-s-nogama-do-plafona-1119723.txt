Zdravko Mamić jedan je od onih koji se često pojavljuju u javnosti, u medijima je gotovo svaki dan i, rekli bi neki, "iskače iz paštete". Biti u središtu medijske pozornosti za njega je nešto konstantno, u tome uživa i time se hrani. Međutim, njegova supruga Marina po tom je pitanju dijametralno suprotna. Samozatajna kućanica, majka dviju kćeri, uvijek se skriva daleko od javnosti. Svjetla reflektora nisu joj potrebna pa su tako iznimno rijetke prilike da se i nju uspije fotografirati. Ali, eto, napokon se i to dogodilo, Zdravko se jučer na svadbi bivšeg dinamovca Ognjena Vukojevića i misice Andreje Ćupor pojavio sa suprugom Marinom, a to nije pobjeglo budnom oku Pixsellova fotoreportera Luke Stanzla.  – Upoznao sam je nakon jedne utakmice u Maksimiru, Hrvatska – Ukrajina 4-0, bilo je to 1994. – rekao je Zdravko Mamić jednom prilikom za Express, a onda ju u svom stilu opisao: – Kad sam vidio svoju Marinu, koja je izuzetno zgodna, atraktivna i visoka, odmah sam se za nju zapalio. Imala je nogu do plafona. Zanimljivo, na svadbi Ognjena Vukojevića kum je bio Eduardo da Silva, također bivši nogometaš Dinama, koji se s Mamićem u posljednje vrijeme najčešće gledao na sudu. Slavlju je prisustvovao i Darijo Srna sa suprugom Mirelom Forić. 