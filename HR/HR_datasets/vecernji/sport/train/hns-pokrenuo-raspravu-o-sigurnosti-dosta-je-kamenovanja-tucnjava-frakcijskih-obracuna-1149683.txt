U Sv. Martinu na Muri održan je prvi dan Konferencije o sigurnosti i zaštiti na nogometnim utakmicama u organizaciji Hrvatskog nogometnog saveza (HNS), a ta, već treća po redu konferencija o sigurnosti , okupila je oko 40 uglednih stručnjaka iz pravosudnih tijela, policije, nevladinih udruga, medija i nogometne obitelji. Konferenciju je otvorio izvršni direktor HNS-a Damir Vrbanović: "Svi smo svjesni važnosti i ozbiljnosti teme sigurnosti, a nadam se da kako će prezentacije koje ćemo čuti i konstruktivna diskusija pomoći svima nama u borbi protiv neprihvatljivih ponašanja na tribinama. Ovo nam je dobra prilika da vidimo situaciju iz različitih perspektiva, da se međusobno bolje razumijemo i da kroz tu suradnju budemo spremniji za izazove koji su pred nama." Načelnik Uprave policije MUP RH Krunoslav Borovec predstavio je izvješće Ravnateljstva policije o trenutnoj situaciji na našim stadionima. "Pozdravljam inicijativu HNS-a koji je uspio okupiti oko stola većinu ključnih dionika. Analizirajući protekle godine ne možemo biti prezadovoljni napretkom, ali to nam ne daje za pravo da prestanemo rješavati probleme - vjerujem da ova grupa ljudi zajedno i konstruktivno može rješavati izazove, i da ćete naše zajedničke zaključke i prijedloge prenijeti u svoje klubove, tijela i organizacije kako bismo zajedno napravili iskorak." Borovec je prikazao konkretne brojke iz protekle natjecateljske godine, pri čemu je pokazao veći angažman policije uz podjednak broj gledatelja i incidenata te je analizirajući brojke dao zaključak kako je prevelik teret pao na leđa policije. Uz nerede na stadionima, Borovec je pobrojao i različite nerede izvan njih - kamenovanja, tučnjave na autocestama, napade na službene osobe HNS-a, frakcijske obračune, napade na navijače iz drugih zemalja te nerede u inozemstvu. Borovec je istaknuo nedostatak ulaganja u infrastrukturu kao jedan od ključnih problema, među kojima je naveo i nefunkcioniranje Nacionalnog odbora za prevenciju i smanjenje nasilja na sportskim natjecanjima. Nakon prezentacije Krunoslava Borovca, kao i nakon narednih predavača, održana je vrlo zanimljiva, konstruktivna i otvorena rasprava svih prisutnih sudionika. Svoj doprinos dali su predstavnici medija, nevladinih udruga kao i povjerenici za sigurnost klubova Prve lige. Marija Crnković iz Središnjeg državnog ureda za sport i Dubravko Perec (MUP RH) govorili su o Konvenciji Vijeća Europe o integriranom pristupu sigurnosti, zaštiti i uslugama na nogometnim utakmicama i drugim sportskim priredbama, dok je Zoran Cvrk (HNS) prezentirao incidente, disciplinske i druge posljedice uoči i tijekom UEFA Eura 2016. Cvrk je tako naveo da je od rujna 2014. do srpnja 2016. godine HNS bio kažnjen za devet od ukupno 22 odigrane utakmice A reprezentacije i to sa 419.000 eura, 150.000 švicarskih franaka, pet utakmica bez publike, pri čemu jednu još treba odraditi,kao i  jednom utakmicom s praznom tribinom te oduzimanjem jednog boda. K tomu, Savez zbog tih incidenata na četiri gostujuće utakmice nije vodio navijače. "Nemojte zaboraviti i izbijenu dobit za utakmice bez gledatelja, ne samo HNS-u već gradovima domaćinima, klubovima domaćinima i hrvatskoj državi." Tihomir Marijanović iz PU primorsko-goranske usporedio je stanje sigurnosti na utakmicama HNK Rijeka na stadionu Kantrida u odnosu na razdoblje na Rujevici, prikazavši primjerima i konkretnim podacima koliko se broj incidenata i problematičnih situacija smanjio prelaskom na moderniji stadion. Predsjednik Županijskog suda u Zadru, Boris Babić, govorio je o kvalitetnom funkcioniranju kaznenih sudova, naglasivši kako suci jedino mogu raditi unutar postojećeg zakonodavnog okvira te prikupljenih dokaza koji su ponekada nedostatni. Na kraju prvoga dana, Ivan Zvonimir Čičak iz Hrvatskog helsinškog odbora govorio je o iskustvima HHO-a u praćenju nasilja i govora mržnje na hrvatskim stadionima kroz projekt "Izravna prevencija navijačkog nasilja." Čičak je detaljno prikazao poražavajuće stanje na utakmicama Prve lige po pitanju nasilja i govora mržnje te je dodao: "Najveći problem je svakodnevno uplitanje politike u sport umjesto da politika bude ta koja će dati kvalitetan okvir, umjesto ovih izmjena Zakona o sportu protiv kojih su podignute četiri tužbe za neustavnost. Država mora izraditi strategiju sporta i potom kreirati pravi, temeljit Zakon o sportu, prema međunarodnim standardima." Drugoga dana konferencije bit će održan okrugli stol o ulozi medija u smanjenju nereda, a uvod u temu dat će predsjednik Hrvatskog zbora sportskih novinara Jura Ozmec. Nataša Muždalo (SDUZS) predstavit će dosadašnje učinke rada Nacionalnog odbora Vlade RH za prevenciju i smanjenje nasilja u sportu, a Miroslav Marković (HNS) govorit će o smanjenju nereda na nogometnim utakmicama kroz izmjene zakonodavstva kao i kroz komunikaciju s navijačima. 