Nakon što je ovog ljeta redove Barcelone napustio Dani Alves, igrač koji je Kataloncima godinama bio prvi izbor na poziciji desnog beka, nastala je rupa na toj poziciji. Doduše, Barca je kupila Aleixa Vidala iz Seville za 17 milijuna eura, ali nisu pretjerano zadovoljni njegovim učinkom. Vidi se to i po tome što često tu poziciju igra Sergi Roberto, igrač koji je polivalentan, pa tako igra na nekoliko pozicija u momčadi – od središnjeg veznog, defenzivnog veznog, a po potrebi i već spomenutog desnog beka. Stoga je vrlo izvjesno da će Barca u siječnju ponovno biti aktivna na tržištu, a spominje se da je jedna od opcija i Darijo Srna. Tu priču započeli su ukrajinski mediji prije mjesec dana, a sada je spominje i katalonski Sport, inače vrlo blizak klubu, a prenose je brojni španjolski mediji. Srna im ne bi bio skup, a dobili bi iskusnog igrača s odličnim ubačajima koji može zabiti iz slobodnog udarca. Kada bi se to ostvarilo, bivšem kapetanu hrvatske reprezentacije to bi bila kruna karijere. Ipak, treba naglasiti da im je prva želja Hector Bellerín iz Arsenala, ali on je prilično skup i pitanje je bi li ga se Wenger olako odrekao.  