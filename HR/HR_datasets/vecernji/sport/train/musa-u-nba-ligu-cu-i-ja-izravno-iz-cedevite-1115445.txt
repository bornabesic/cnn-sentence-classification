Utakmicom između domaćina i turske Darüşşafake u četvrtak u Zadru (18 sati) počinje treće izdanje Doğuş turnira na kojem nastupaju dva sudionika posljednjeg euroligaškog Final Foura (Fenerbahçe, Lokomotiv), Budućnost te hrvatski prvak Cedevita koji prvi nastup ima u petak. A upravo bi jedan mladi Cedevitin igrač mogao biti najzanimljiviji eksponat turnira. Osim što je, uz realovca Dončića, najtalentiraniji 17-godišnjak u Europi, iza Džanana Muse je i turbulentno reprezentativno ljeto za koje sam kaže da će ga još više ojačati. Mirza i ja podijelili smo BiH Kada mu je na parketu tuzlanskog Mejdana 14 godina stariji kapetan reprezentacije Mirza Teletović pokušao očitati lekciju, košarkaška BiH se podijelila. – Javnost je to doživjela kao sukob aktualne i iduće ikone ove reprezentacije pa su se ljudi podijeili na Mirzinu i Musinu stranu, a to nije dobro za reprezentaciju. Kako je do svega došlo i što se zapravo dogodilo? – Najprije je meni Mozgov podigao lakat do brane, a potom me Karašev u skoku pogodio laktom u prsa nakon čega sam ostao bez daha, stegnulo me pa sam pao na pod. Rusi su možda mislili da glumim pa su krenuli na mene, a ja sam pitao Teletovića zar neće kao kapetan stati na moju stranu, na što je on rekao: “Nećeš ti tako razgovarati s kapetanom.” Nakon što ga je Teletović dodirnuo dlanom po licu, nastao je nered i na tribinama. – Neki su se čak i počeli tući na tribinama, poletjele su i neke boce, a kada sam čuo svoje ime, ja sam jednostavno otrčao u svlačionicu. Sutradan, na nagovor naših PR-ovaca, Mirza i ja smo snimili pomirbeni video i tako okončali tu priču. Uostalom, nas dvojica smo bila tijekom priprema najbolji prijatelji. Mršić me s pravom dozirao Sve to donijelo je golobradom Musi nove poticaje. – Tada sam predstavljen kao netko tko nisam i trudit ću se da to isperem u idućoj sezoni. Nastojat ću nametnuti se treneru Mršiću, kojem ću pokazati da na mene može vrlo ozbiljno računati. Ja sam i prošle sezone mislio da trebam igrati više, no tek sad sam shvatio da je trener Mršić bio u pravu kada me oprezno uvodio u igru. Kada me ove sezone pusti da igram, sve će doći na svoje. Meni je u Cedeviti zasad toliko dobro da ne vidim razloga da za dvije godine upravo iz ovog kluba izravno ne odem u NBA ligu, baš kao i Nurkić. Džanan s velikim nestrpljenjem iščekuje zadarski Doğuş turnir. – Sjajna je stvar što na našim prostorima imamo tako jak turnir, a ja sam sretan što je Cedevita u tako jakoj skupini sa Lokomotivom i Fenerbahçeom i na samu pomisao na utakmice s njima ja se naježim. Ja ću se radije nadigravati s vrhunskim igračima i izgubiti s 20-30 razlike, nego da nekoga s lakoćom dobijemo s plus 50.  