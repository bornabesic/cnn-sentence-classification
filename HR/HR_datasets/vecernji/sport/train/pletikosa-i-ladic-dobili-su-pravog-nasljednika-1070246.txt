Tijekom ponedjeljka okupili su se hrvatski nogometni reprezentativci koje je izbornik Ante Čačić pozvao za prijateljske utakmice s Izraelom (srijeda, Osijek, 18 sati) i Mađarskom (subota, Budimpešta, 18 sati). Svi su zdravi, pa Čačić nikoga nije naknadno pozvao, a prema Osijeku su krenuli u utorak ujutro, popodne će trenirati u Gradskom vrtu... – Isprobat ćemo neke nove inačice igre, znano je da imamo problem s lijevom strane obrane. Nisam zvao igrače koji su dosad pokrivali to mjesto, pa ćemo vidjeti hoće li oni koji će sad igrati na toj poziciji odgovoriti zahtjevima. Iako su to test-utakmice, u obje nam je rezultat u prvom planu, uvijek sve mora biti podređeno rezultatu – kaže Čačić. Zaustavio i Ibrahimovića Zna se da je otvoreno nekoliko mjesta u sastavu i Čačić će rješenja za te pozicije tražiti u Osijeku i u Budimpešti. No, za jedno se mjesto ne treba brinuti – vratar Monaca Danijel Subašić (31) brani izvrsno i čvrsto je prigrlio “jedinicu”! U nedjelju je u Parizu sačuvao mrežu nedirnutom u okršaju s favoriziranim PSG-om, Ibrahimović, Di Maria, Cavani i društvo nisu uspjeli svladati našeg odličnog vratara, koji je bio među najzaslužnijima za Monacovu iznenađujuću 2:0 pobjedu... - Ne čudi me što je “Suba” uspio u jakoj konkurenciji u Monacu! Pun je samopouzdanja, sve je podredio nogometu i svoju je silnu nadarenost velikim radom pretvorio u istinsku vrijednost – kaže Ferdo Milin, izbornik naše mlade reprezentacije (do 19 godina), koji je bio Subašičev suigrač u Zadru: – Već sa 16 godina trenirao je s prvom momčadi, pa je otišao na posudbu u osječki Metalac i sa 19 godina debitirao za Zadar. Igrali smo skupa dvije sezone, mi smo u obrani igrali tako loše da nas je Subašić stalno morao vaditi! Imao je pune ruke posla i morao je postati izvrstan vratar – duhovit je Milin. Sukob sa Sinovčićem No, Subašićeva karijera baš i nije tekla glatko, nije se baš u svemu slagao s Renom Sinovčićem, pa je nekoliko mjeseci bio suspendiran. Na kraju se ipak dogovorio s klubom i vratio se na gol, potom je otišao u Hajduk, pa u Monaco... - Iako je u Francuskoj imao jaku konkurenciju, radom je izborio “jedinicu”. Nećete ga vidjeti u nedopuštenom izlasku, miran je i skroman mladić. Sagradio je veliku kuću kod Škabrnje i tamo provodi većinu vremena kad dođe na odmor – kaže Milin, istaknuvši: – Kompletan je vratar, a malo ljudi zna da je i izvanredan “hakler”! Igra odlično mali nogomet, napadač je, posebno je jak u situacijama “jedan na jednoga”, objema se noge podjednako dobro služi... Subašić je dosadašnjim obranama za Hrvatsku pokazao da je legitimni nasljednik Dražena Ladića i Stipe Pletikose, a Milin ne sumnja da će i na Euru biti jedan od naših najjačih aduta: – Izbornik Čačić može mirno spavati, na vratima mu je čovjek od najvećeg povjerenja... >> Rakitić dobio nagradu 'Vatrena krila' pa uručio ček za obnovu vukovarskog Vodotornja >> Srna: U Slavoniji nam ne zvižde, a za reprezentaciju uvijek imamo snage i motiva 