Slaven Bilić mogao bi sljedeće sezone voditi Fenerbahçe. Naime, turski klub pokazao je veliku želju dovesti Bilića te mu navodno žele ponuditi financijske uvjete koje bi teško mogao odbiti. Iza menadžera West Hama je bila vrlo neizvjesna sezona koju je na kraju uspio izvući, čekićari su na kraju izborili ostanak u elitnom engleskom razredu. Biliću su tijekom sezone mediji nekoliko puta pronalazili zamjenu, a u zadnje vrijeme se nagađalo kako će mu londonski premijerligaš ponuditi novi ugovor. No, sada se u igru ozbiljno uključio Fenerbahçe. Turski klub trenutačno vodi Dick Advocaat, a kako će on  vjerojatno uskoro preuzeti nizozemsku reprezentaciju čelnici kluba traže zamjenu. Slaven Bilić je prije nekog vremena bio omiljen u Istanbulu, pogotovo među navijačima Beşiktaşa. Hrvatski trener je dvije godine vodio crno-bijele te bi mu teško oprostili ako bi preuzeo momčad Fenerbahçea. 