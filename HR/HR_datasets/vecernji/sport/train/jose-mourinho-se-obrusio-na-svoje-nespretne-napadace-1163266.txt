Nakon još jednog posrtaja njegove momčadi i mršavog remija (1:1) na gostovanju protiv belgijskog Anderlechta u prvoj utakmici četvrtfinala Europa lige, trener Manchester Uniteda Jose Mourinho je krivce za loš rezultat pronašao u svojim napadačima za koje Portugalac kaže da "su nespretni i donose loše odluke". - Da sam ja obrambeni igrač Manchester Uniteda bio bih vrlo ljut na napadače. Oni su obavili svoj posao, a oni koji su ga trebali dovršiti to nisu učinili - izjavio je Mourinho nakon utakmice u Bruxellesu. Manchester je u 36. minuti poveo pogotkom Mkhitaryana i držao prednost do 86. minute kad je Dendoncker svladao Romera za konačnih 1-1. - Rezultat je trebao biti mnogo bolji, a za to što nije, možemo kriviti samo sebe. Zaustavili smo kontranapade našim nespretnim odlukama, nespretnim baratanjem loptom - naglasio je Mourinho. Utakmica u Bruxellesu tek je još jedan od ovosezonskih primjera dvoboja u kojem je United ostao bez pobjede. Manchesteru je Europa liga jedna od mogućih ulaznica za Ligu prvaka u sljedećoj sezoni. U Premier ligi su peti sa 57 bodova i rekordi sa 12 neodlučenih ishoda u 30 dosad odigranih utakmica. Usporedbe radi, vodeći Chelsea koji ima 18 bodova više od Man. Uniteda samo je tri puta osvojio samo bod, a ostvario 24 pobjede, devet više od Mourinhove momčadi.  - Nisu u pitanju samo promašene prilike. Tu se radi i o poluprilikama, situacijama u kojima imamo prostora i vremena, ali nema pravih odluka. To nam se događa cijele sezone - imamo prilike, a ne postižemo golove - zaključio je Mourinho. Od prvih sedam momčadi u Premier ligi Manchester United je uvjerljivo najneefikasniji sa 46 pogodaka. Prvi sljedeći je Everton sa 57, a svi ostali su postigli 60 ili više golova. Zlatan Ibrahimović je sa 17 ligaških golova i 28 u svim natjecanjima, uvjerljivo najbolji strijelac kluba, a još su samo Mkhitaryan i Mata postigli dvoznamenkast broj pogodaka. 