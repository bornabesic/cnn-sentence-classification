Brojni repovi ostali su nakon utakmice Cibalije i Dinama jer je osječki sudac Damir Batinić na samom kraju dosudio sporni jedanaesterac za plave i tako im omogućio važnu pobjedu (2:1). Povjerenik za suđenje, Ante Kulušić, kazao je kako se čuo s Batinićem odmah nakon utakmice. - Kazao mi je da sporni detalj nije dobro vidio, bio je 'pokriven' igračima, što se vidi i iz snimke, kako on naginje glavu u stranu kako bi što bolje vidio duel. Svjestan je da ga je prevario Soudani, koji je pao kao da ga je granata pogodila s tribina, ili kao da mu je u najmanju ruku obrambeni igrač polomio noge! I još nešto, danas smo svi spremni pričati o Batiniću, ali ne o Soudaniju, koji je čist i pošten, i nastavit će igrati kao da se ništa nije dogodilo... - kazao je Kulušić za 24sata te dodao: - Za mene nije sporno da je to bila pogreška, velika pogreška, s kojom ćemo se svi morati još dugo nositi. Želim vjerovati da je bila nenamjerna, ali tko će nakon deset godina svega što se u hrvatskom nogometu događalo uvjeriti javnost u to?! Mi smo odavno prešli tu granicu nepovjerenja u suce, i pitanje je hoćemo li se ikad više vratiti. Suci griješe i u drugim zemljama, ali samo se kod nas sve smatra namjerom. Da naši suci pogriješe kao u Španjolskoj ili Italiji, izbio bi 'treći svjetski rat' - zaključio je povjerenik. Za više sporta posjetite našu novu Facebook stranicu Večernji list - Sport >>Most: Tražimo prestanak farse i neopozive ostavke vodećih ljudi HNS-a! >>Igrač Cibalije emotivnom porukom dirnuo Hrvatsku: 'Mali smo, jadni, ali naš inat nema cijenu!' 