Predsjednik Hrvatskog nogometnog saveza Davor Šuker i Nikeov direktor sportskog marketinga za centralnu i istočnu Europu Mark de Klerk potpisali su danas u Belfastu ugovor između HNS-a i tvrtke Nike, Inc. do 2026. godine. Tijekom dosadašnjeg 16-godišnjeg partnerstva s Nikeom, hrvatska reprezentacija nastupila je na tri svjetska i četiri europska prvenstva, a ovakav dugoročni dogovor dovoljno govori o izvrsnoj dosadašnjoj suradnji između HNS-a i svjetskog tržišnog i tehnološkog lidera u proizvodnji sportske opreme. Razgovori o produžetku postojećeg ugovora koji je vrijedio do 2020. godine započeli su u rujnu u Portlandu kada je Davora Šukera u sjedištu Nikea primilo rukovodstvo kompanije, prilikom čega je potvrđeno obostrano zadovoljstvo uspješnim dosadašnjim partnerstvom. – Ponosan sam što je Nike kao svjetski lider želio ugovor s HNS-om do 2026. godine jer to je potvrda reputacije Saveza, naše reprezentacije i naših nogometaša u svjetskim razmjerima. Nike je do sada bio sjajan partner u razvoju nogometa u Hrvatskoj, kao što je dao i doprinos prepoznatljivosti hrvatske reprezentacije u svijetu. Nike i HNS povezuje predanost izvrsnosti i ljubav prema nogometu te me istinski veseli ovaj dogovor oko dugoročne suradnje – izjavio je predsjednik HNS-a Davor Šuker. – Veseli nas nastavak suradnje s Hrvatskim nogometom savezom i hrvatskom reprezentacijom koja je redoviti sudionik velikih natjecanja. Hrvatski nogometaši inspiriraju navijače diljem svijeta i ponosni smo na nastavak ovog partnerstva. Našim dizajnerima bit će i dalje izazov i zadovoljstvo raditi na jednom od najljepših i najprepoznatljivijih dresova na svijetu te ćemo nastaviti hrvatskim reprezentacijama isporučivati vrhunske proizvode – dodao je Mark de Klerk iz Nikea. >> Tjednik Max! i sport Večernjeg lista pratite i na Facebooku >> Davor Šuker posjetio grob legendarnog Georgea Besta 