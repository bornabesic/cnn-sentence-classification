Hrvatska nogometna reprezentacija u utorak će prvi put gostovati u Sjevernoj Irskoj, međutim bit će to osmo gostovanje vatrenih na Otoku, te 14. ukoliko pridodamo i susrete protiv Republike Irske. Hrvatska je najviše gostovala u Republici Irskoj, čak pet puta i još uvijek čeka prvu pobjedu na zelenom otoku. U Engleskoj je gostovala četiri puta, tri puta u Škotskoj, a jednom u Walesu. Ukupna statistika u 13 susreta protiv otočana je negativna. Vatreni su ostvarili tek dvije pobjede, uz šest neodlučenih susreta i pet poraza uz negativnu razliku pogodaka 10-21. Jedine dvije pobjede Hrvatske je ostvarila protiv Engleske (3:2) u kvalifikacijama za Europsko prvenstvo 2008. u Austriji i Švicarskoj, te protiv Walesa (2:1) u kvalifikacijama za posljednje svjetsko prvenstvo u Brazilu. Trijumf na Wembleyju u studenom 2007. jedna je od najvećih pobjeda naše reprezentacije od samostalnosti. Hrvatska je pod vodstvom izbornika Slavena Bilića pobijedila 3:2 potvrdivši prolaz na EURO, ali i pritom izbacivši Gordi Albion s europske smotre. Golove za hrvatsku pobjedu zabili su Niko Kranjčar, Ivica Olić i Mladen Petrić.  Drugu pobjedu na Otoku naša je reprezentacija zabilježila u kvalifikacijama za Svjetsko prvenstvo u Brazilu. Golovima Dejana Lovrena i Eduarda Da Silve Hrvatska je uspjela u završnici preokrenuti susret protiv Walesa i upisati tri važna boda na putu prema Brazilu. Reprezentaciju je vodio Igor Štimac, međutim nakon gostovanja u Walesu, vatreni su dva puta izgubili od Škotske, jednom od Belgije, te remizirali protiv Srbije nakon čega je Štimac smijenjen, a novim izbornikom je izabran Niko Kovač. Susret na Windsor Parku u Belfastu bit će ujedno i naša osma prijateljska gostujuća utakmica protiv Britanaca i Iraca, a do sada smo bez pobjede. U dosadašnjih sedam prijateljskih susreta ostvarili smo pet neodlučenih ishoda i dva poraza. Dodajmo kako Sjeverna Irska u Belfastu nije poražena 10 utakmica zaredom. Ima osam pobjeda i dva remija.  DOSADAŠNJI REZULTATI: UKUPNO 12 utakmica, dvije pobjede, pet neodlučenih susreta i pet poraza, uz razliku pogodaka Škotska - Hrvatska 2:0 (Glasgow, kvalifikacije za SP 2014., 15. listopada 2013.) Wales - Hrvatska 1:2 (Swansea, kvalifikacija za SP 2014., 26. ožujka 2013.) Irska - Hrvatska 0:0 (Dublin, prijateljska, 20. kolovoza 2011.) Engleska - Hrvatska 5:1 (London, kvalifikacije za SP 2010, 9. rujna 2009.) Škotska - Hrvatska 1:1 (Glasgow, prijateljska, 26. ožujka 2008.) Engleska - Hrvatska 2:3 (London, kvalifikacije za EP 2008, 21. studenog 2007.) Irska - Hrvatska 1:0 (Dublin, prijateljska, 16. studenog 2004.) Engleska - Hrvatska 3:1 (Ipswich Town, prijateljska, 20. kolovoza 2003.) Škotska - Hrvatska 0:0 (Glasgow, kvalifikacije za SP 2002., 1. rujna 2001.) Irska - Hrvatska 2:2 (Dublin, prijateljska, 15. kolovoza 2001.) Irska - Hrvatska 2:0 (Dublin, kvalifikacije za EP 2000, 5. rujna 1998.) Irska - Hrvatska 2:2 (Dublin, prijateljska, 2. lipnja 1996.) Engleska - Hrvatska 0:0 (London, prijateljska, 24. travnja 1996.) 