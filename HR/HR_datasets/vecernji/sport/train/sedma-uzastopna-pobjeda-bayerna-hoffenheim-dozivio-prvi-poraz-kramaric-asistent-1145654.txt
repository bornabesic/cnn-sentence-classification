Kramarićev Hoffenheim u subotu je doživio prvi poraz u Bundesligi, izgubivši u 18. kolu u gostima kod Leipziga sa 1-2. Hoffenheim je poveo u 18. minuti, a strijelac je bio Nadiem Amiri na asistenciju Andreja Kramarića, koji je igrao do 63. minute. Leipzig je poravanao na 1-1 pogotkom Tima Wernera u 38. minuti. No, u nastavku Hoffenheim je imao pola sata igrača manje jer je Sandro Wagner u 60. minuti isključen, a Leipzig je to uspio iskoristiti te je golom Marcela Sabitzera u 77. minuti došao do pobjede.  Kramarić je ove sezone među najkorisnijim igračima Hoffenheima sa 4 gola i 6 asistencija.   Vodeći Bayern je u gostima kod Werdera slavio sa 2-1, te je zadržao tri boda prednosti u odnosu na drugoplasirani Leipzig. Bavarci su na poluvremenu vodili 2-0 golovima Robbena (30) i Alabe (45), a jedini pogodak za Werder zabio je Max Kruse (53). U derbiju začelja Ingolstadt je na domaćem terenu svladao bivšeg europskog prvaka Hamburger sa 3-1, a posljednjeplasirani Darmstadt je kod kuće izgubio od Koelna 1-6.   Hrvatski napadač Antonio Čolak, koji je član Darmstadtata, ušao je u igru u 68. minuti, a u 82. se mogao upisati u strijelce, ali je njegov udarac glavom bio trunku neprecizan. Dan ranije Eintracht Frankfurt našeg Nike Kovača je u Gelsenkirchenu pobijedio Schalke sa 1-0, a pogodak odluke zabio je Alexander Meier u 33. minuti. Eintracht je ovom pobjedom skočio na treće mjesto i trenutno može sanjati o plasmanu u Ligu prvaka, a prošle sezone je jedva izborio opstanak.  Večeras Bayer Leverkusen dočekuje Borussiju Moenchengladbach. 