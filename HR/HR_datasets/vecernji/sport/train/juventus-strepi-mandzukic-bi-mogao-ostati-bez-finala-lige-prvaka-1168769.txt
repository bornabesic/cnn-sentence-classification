Mario Mandžukić, jedan od junaka Juventusova trijumfa nad Monacom, mogao bi ostati bez nastupa u finalu Lige prvaka! Hrvatski napadač laktom je udario Fabinha, nakon čega je Brazilac pao držeći se za glavu iako je dobio udarac nešto niže. Sudac Kuipers nije kaznio kartonom Mandžukićevu grubost pa u Juventusu strahuju da bi Uefina kazna mogla stići naknadno. Hrvatski reprezentativac nije štedio Fabinha jer su se igrači Monaca prethodno oglušili na zahtjev domaćih da izbace loptu iz igre kad je Kamil Glik brutalno nagazio Gonzala Higuaina.   Mandžukićev izostanak u Cardiffu bio bi veliki udarac za trenera Massimiliana Allegrija jer iskusni napadač u svakoj utakmici odrađuje veliki posao na krilnoj poziciji.  