Mladi hrvatski košarkaš, 19-godišnji Dragan Bender sudjelovao je s dva poena (šut za dva 1-2, trica 0-2) i po jednim skokom, asistencijom i blokadom u 120:99 pobjedi Phoenix Sunsa protiv Oklahoma City Thundera u susretu u kojemu je branič gostiju Russell Westbrook postao tek drugi igrač u povijesti NBA lige koji će ligaški dio sezone okončati s "triple-double" prosjekom. Iako je njegova momčad pretrpjela uvjerljiv poraz, Westbrook je tri utakmice prije kraja sezone osigurao dvoznamenkasti prosjek po broju koševa, skokova i asistencija. Tako je Westbrook ponovio ono što je dosada uspjelo samo velikom Oscaru Robertsonu koji je u sezoni 1961/62. prosječno postizao 30.8 koševa, 12.5 skokova i 11.4 asistencija. I prije ove utakmice bio je siguran za koševe i skokove, a nedostajale su mu još četiri asistencije da i u toj kategoriji dostigne dovoljan broj za dvoznamenkasti prosjek, prije utakmice je bio na 806 asistencija, a kako je propustio jednu utakmicu morao je doći do brojke od 810 da ima osiguran prosjek od najmanje 10 po utakmici u sezoni. To je i učinio početkom treće četvrtine. Utakmicu je završio sa 23 pogotka, 12 skokova i 8 asistencija pa mu je izmaknuo rekordni 42. "triple-double". Ipak, ostale su mu još tri utakmice do kraja ligaškog dijela da postane samostalni rekorder u toj kategoriji, zasada dijeli rekord s Robertsonom koji je u toj sezoni 1961/62. također ostvario 41 "triple-double".  Tri utakmice prije kraja Westbrook je prvi strijelac lige sa 31.8 poena po utakmici, 10. skakač s prosjekom od 10.7 i treći asistent s prosjekom 10.4. Sunse su do tek 23. pobjede u sezoni predvodili Devin Booker sa 37 koševa i TJ Warren sa 23 poena i 16 skokova. Poraz Thundera iskoristio je je Utah Jazz koji je 120:113 domaćom pobjedom protiv Minnesota Timberwolvesa osigurao naslov pobjednika skupine Northwest. Utah je ovom pbojedom stigao na omjer 49-30 i postao nedostižan za Oklahomu koja je pala na 45-34. To je ukupno deveti divizijski naslov za Utah, a prvi nakon 2008. godine. Najbolji igrač Utaha Gordon Hayward je sa 39 pogodaka ostvario novi najbolji učinak karijere, a odličnog suradnika imao je u veteranu Joeu Johnsonu koji je s klupe dodao 22 poena. Kod Wolvesa najefikasniji su bili Karl-Anthony Towns sa 32 ubačaja i 13 skokova i Ricky Rubio sa 26 pogodaka i 12 asistencija. Prvaci Cleveland Cavaliersi neočekivano su izgubili na svom terenu od Atlanta Hawksa sa 100:114 i tako propustili učvrstiti se na vrhu Istočne konferencije. Goste je do vrijedne pobjede predvodio Tim Hardaway mlađi sa 22 koša od čega čak 15 u četvrtoj četvrtini, 20 ubačaja s klupe dodao je veteran Mike Dunleavy mlađi. Kod prvaka standardno najbolji bio je LeBron James sa 27 koševa, 8 skokova i 7 asistencija, dok je Kevin Love dodao po 15 poena i skokova. Cavsi su i dalje vodeći sastav Istoka s omjerom 51-28, ali samo pobjedu manje i poraz više imaju drugi Boston Celticsi sa 50-29. Hawksi su se pak s pobjedom učvrstili na petom mjestu Istoka sa 41-38, dok šesti Milwaukee Bucksi imaju 40-39. Rezultati: Phoenix (Bender 2) - Oklahoma City 120:99  Dallas - San Antonio 89:102 Cleveland - Atlanta 100:114 Toronto - Miami 96:94 Denver - New Orleans 122:106 Utah - Minnesota 120:113 Memphis - New York 101:88 Houston - Detroit 109:114 LA Lakers - Sacramento 98:94 