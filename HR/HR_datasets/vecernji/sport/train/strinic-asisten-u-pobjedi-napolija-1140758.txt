U susretu 19. kola talijanskog nogometnog prvenstva Napoli je pobijedio Sampdoriju 2:1 golom Lorenza Tonellija u petoj minuti nadoknade na asistenciju hrvatskog nogometaša Ivana Strinića. Gosti su poveli autogolom Elseida Hysaja u 30. minuti, a ključni trenutak utakmice dogodio se u 61. minuti kada je Sampa ostala s igračem manje, a isključen je Matias Silvestre. Napoli je u 77. minuti iskoristio igrača više, a pogodak je postigao Manolo Gabbiadini. Kada se već činilo da više neće biti golova, Napoli je u petoj minuti sudačke nadoknade stigao do pobjede. Strinić je utrčao u kazneni prostor i povratnom loptom uposlio Tonellija koji je zabio za pobjedu. Ivan Strinić je igrao cijeli susret za Napoli, dok Marko Rog nije ulazio u igru. Nije nastupio niti Ante Budimir kod Sampdorije. U prvom današnjem susretu Empoli je pobijedio izravnog suparnika u borbi za prvoligaški spas Palemo 1:0. Junak utakmice bio je 37-godišnji Massimo Maccarone koji je ušao u igru 76. minuti, a dvije minute kasnije izborio kazneni udarac kojeg je realizirao. Vratar Palerma Josip Posavec pogodio je stranu, no udarac je bio suviše snažan. Posavec je odlično odradio dvoboj, ali nije mogao spasiti Palermo od novog poraza. Mate Jajalo je za goste igrao do 83. minute.  Empoli je ovom pobjedom ostao na 17. mjestu, ali je svom prvom pratitelju Palermu pobjegao na sedam bodova prednosti. Osim Palerma koji ima 10 bodova, u zoni ispadanja su Crotone i Pescara sa po devet bodova. 