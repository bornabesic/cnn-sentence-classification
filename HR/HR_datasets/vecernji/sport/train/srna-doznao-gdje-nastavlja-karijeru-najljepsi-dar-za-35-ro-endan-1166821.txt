Darijo Srna dobio je danas, na svoj 35. rođendan, vjerojatno najbolji dar – produljio je ugovor sa Šahtarom do ljeta 2018. godine. – Jako sam sretan, želim karijeru završiti u Šahtaru. Kada mi je predsjednik ponudio novi ugovor, zahvalio sam mu na povjerenju i odmah pristao. Već sam 14 godina u klubu, osjećam se kao dio obitelji – kazao je za Šahtarovu stranicu kapetan koji je s tim klubom osvojio čak 22 trofeja. Srna je svojedobno bio blizu prelaska u Barcelonu, a nakon što je odbio katalonskog velikana, na Instagramu je napisao: "Slušao sam svoje srce." – Ne bih si mogao oprostiti da sam otišao u Barcelonu. Siguran sam da sam dobro postupio. Predsjedniku kluba tada sam kazao da bih bio sretniji kada bih sa Šahtarom osvojio ukrajinsko prvenstvo, nego Ligu prvaka s Barcelonom – prisjeća se igrač koji je u 524 nastupa za Šahtar postigao 49 golova. Bivši kapetan hrvatske reprezentacije i dalje je ambiciozan. – Posljednji naslov osvojili smo 2014. godine, zato je ova sezona za nas jako važna. Želimo do desetog naslova prvaka, a onda igrati Ligu prvaka što bliže Donjecku. To bi bio čudesan pothvat, osvojiti naslov u sezoni u kojoj ne igramo na svom stadionu. Vjeruje kako još dugo može igrati na najvišoj razini. – Odgovoran sam prema klubu i neću igrati da bih rušio rekorde. Kada osjetim da više ne mogu igrati na toj razini, priznat ću samom sebi "Dario, više nisi za Šahtar" – zaključio je Srna. 