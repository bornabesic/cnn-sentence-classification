Prijatelj sam sa Stipom Miočićem, ali ovdje moram raditi svoj posao. Ja stvarno ne znam što je to tako dobro kod Stipe. Nije previše brz, njegov rad nogu nije impresivan, sve je samo ne dinamičan borac. Ono što hoću reći je da ide naprijed s jednostavnim kombinacijama. Ima jako tvrdu bradu, ali nije previše velik za kategoriju. Dobar je u hrvanju, ali nikada se time ne koristi. I zato se pitam zašto on pobjeđuje, ispalio je MMA borac, višestruki UFC izazivač, a danas i analitičar Chael Sonnen komentirajući posljednji nokaut Stipe Miočića koji se dogodio proteklog vikenda na UFC-u 211 u Dallasu, piše Fightsite. Sonnen ima i odgovor. "Kreće se prema naprijed! Pokazuje nam da su takvo kretanje i pritisak ključni za pobjeđivanje. Ima mnogo samopouzdanja, ide prema naprijed s jednostavnim kombinacijama. Nema tu previše impresivnih stvari. Ali ide naprijed i odrađuje posao. Iskreno, iznenađen sam što je ovoliko uspješan", zaključuje kontroverzni borac koji očito nije previše impresioniran s pet nokauta u nizu Stipe Miočića. S njim se ne slaže kolega analitičar, a također poznati MMA borac Gilbert Melendez. "Mislim da je Stipe od početka zauzeo centar oktagona i zagospodario. Dos Santos mi je izgledao kao da previše oklijeva, ima on i mnogo teških mečeva iza sebe. Vratimo se Stipinim posljednjim protivnicima Werdumu i Overeemu. To su momci koje je jako teško pobijediti, a Stipe ih je nokautirao u prvoj rundi. Ja mislim da je fantastičan. Ono što on donosi je strašan rad, on je jedan od boraca koji najviše rade. Kada se tako dobro pripremate, onda imate mnogo samopouzdanja"; rekao je Melendez. 