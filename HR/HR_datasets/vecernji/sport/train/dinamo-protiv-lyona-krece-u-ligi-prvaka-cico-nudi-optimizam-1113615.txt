Baš kao što je završio prošlu sezonu u Ligi prvaka, Dinamo je večeras na isti način započeo i novu - porazom. Hrvatski prvak nije se lijepo proveo u Francuskoj, Lyon je slavio s 3:0, iako je, realno govoreći, mogao i puno uvjerljivije. Modri su se trgnuli tek na kraju kad je domaćin ubacio u nižu brzinu. Kelava ih hrabrio Domaćin je imao problema sa sastavljanjem momčadi, imao je puno ozlijeđenih prvotimaca, ali i u takvom sastavu bio je "Space Shuttle" za zagrebačku momčad koja je tek nekoliko puta zaprijetila, a kući odlazi sretna što Lyon nije do kraja napunio njezinu mrežu baš kao što je to napravio 2011. godine kada je u Zagrebu slavio sa 7:1. - Ne zanimaju me one ranije utakmice s Lyonom, to je zaboravljeno. Francuska momčad je favorit, ali vjerujem da i mi imamo što za pokazati, kazao je Zlatko Kranjčar u najavi susreta, ali pokazalo se to kao pucanju u prazno. Njegova momčad, nažalost, danas nije pokazala gotovo ništa, dok su domaćini 'letjeli' terenom i u svakom trenutku činilo se kao da imaju minimalno igrača više. Nasrnuli su već od samog starta, a mreža se prvi puta zatresla već u 13. minuti. Nakon ubačaja s desne strane Tolisso je odlično reagirao i glavom loptu od grede zakucao u mrežu. Nakon toga nastavile su se nizati prilike za domaćina, ali sreća i vratar Šemper spašavali su plave. S minimalnim vodstvom Lyon je otišao na predah, iako je imao čak 15 pokušaja, dok je s druge strane Dinamo tek dva puta pucao, ali ne baš opasno. "Ajmo, Dinamo, drugo poluvrijeme je pred vama", hrabrio je preko društvenih mreža svoju bivšu momčad Ivan Kelava, vratar koji je upravo protiv Lyona prije pet godina loptu iz mreže vadio sedam puta, ali njegova podrška nije pomogla. Dinamo pogodio dvije grede Naime, modri se nisu trgnuli ni u nastavku pa je francuski doprvak brzo riješio susret. prvo je u 49. minuti Ferri povisio na 2:0, a osam minuta kasnije Cornet je stavio točku na i. Valja spomenuti da im je kod oba gola pomogla i obrana Dinama koja je jako loše reagirala. Tek tada su Francuzi ubacili u brzinu niže i jedva čekali kraj, a onda se Dinamo malo razmahao i stvorio nekoliko prilika, ali nije uspio zatresti mrežu. Najbliži tome bio je Soudani koji je u 62. nevjerojatno promašio. Nakon kornera, lopta je došla do Alžirca koji s dva metra nogom puca i pogađa gredu. I u samoj završnici susreta tresla se greda, tada ju je pogodio Šitum... Lyon je tako upisao važna tri boda na startu Lige prvaka, dok će Dinamo to pokušati napraviti u drugom kolu kada na Maksimir stiže Juventus Marka Pjace i Marija Mandžukića. Možda uz pomoć BBB-a, koji se tada vraćaju na tribinu, napravi senzaciju. >>Kranjčar: U nastavku smo bili ravnopravni, da smo jednu zabili... 