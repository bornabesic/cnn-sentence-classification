Golovi Argentinca Maura Zaratea koji je dokrajčio Qarabag u Europskoj ligi u prvom su planu, posvetio ih je supruzi koja ima tumor. To je glavna priča u Fiorentini jer ima emotivni dio, ali junak Firence je Nikola Kalinić. U samo sedam minuta, od 39. pa do sudačke nadoknade, hrvatski reprezentativac je dva puta asistirao Babacaru te jednom i sam poentirao. Bila je to čudesna Kalinićeva noć, njegov bijeg po krilu kada je hladno proturio loptu kroz noge braniču Qarabaga i asistirao Babacaru vrti se kao hit. Dan poslije uživao je u igri sa sinom. Kalinić kao Kalinić, nikada nije od velikih riječi. Ostala samo sjećanja – Dobro je bilo, zadovoljan sam – kaže Kalinić koji je po tko zna koji put istaknuo kandidaturu za prvog napadača Hrvatske i Ante Čačić mora o njemu razmišljati u predstojećim dvobojima protiv Kosova i Finske. Dvije asistencije nisu tipične za njegov stil igre. On je ipak prva špica, napadač kojemu je gol prva misao. Malo smo pogledali u prošlost. Kalinić je prošle sezone, kada je igrao najbolje u karijeri, ima dvije asistencije za Fiorentinu u dvoboju protiv Palerma, pa je za Dnipro dva puta asistirao još tamo u sezoni 2012./2013. u utakmici sa Slovanom iz Libereca... I šlag za kraj, dvije asistencije imao je 21. rujna 2008. godine u dresu Hajduka. – To je bilo kad smo pobijedili Dinamo u Maksimiru. Uh, slavili smo tada, bila je to lijepa pobjeda – prisjetio se Kalinić kada smo mu počeli nabrajati utakmice u kojima je dva puta asistirao. Tada je Hajduk, pod vodstvom Gorana Vučevića, svladao Dinamo s 2:0, pogotke su postigli Senijad Ibričić i Drago Gabrić, koji su nadirali iz drugog plana, a Kalinić je bio magnet za Dinamove stopere. – Ovo je velika pobjeda, nadam se da će sada biti lakše – kazao je tada Kalinić. Bila je to sezona kada je Hajduk bio blizu naslova prvaka, Dinamo se odvojio tek u samom finišu prvenstva. Vučevića je na klupi te sezone naslijedio Ante Miše, koji je dobio nadimak 100 posto. Ali, malo tko se nadao da će Hajduk toliko godina čekati pobjedu u Maksimiru. Rijetki su ti trijumfi, tek ih je bilo četiri u Hrvatskoj ligi. Ali, sada Hajduk ide pun nade da je došlo vrijeme za petu pobjedu. Pristaše bijelih željni su pobjede, uvjereni su da je došao trenutak za veliku radost. Iz Splita u Zagreb ide prepun navijački vlak i deseci automobila, kombija, autobusa... Pušnik: Sada smo bolji Jug će biti pun kao rijetko kada, baš kao sjeverna tribina, koja je dugo zjapila prazna. Navijačkog kolorita neće nedostajati. A igračkog? Hajduk je u dobroj formi, kolovoz, kada su bijeli bili opterećni pokušajem ulaska u Europsku ligu, a Dinamo i Rijeka protutnjali Poljudom, nekako je zaboravljen. Ostao je ožiljak, ali slovenski stručnjak Marijan Pušnik koji je tih dana sastavljao momčad s puno novih igrača, sada je kazao: – Danas smo puno drukčija momčad. 