Real Madrid izborio je svoj 15. finale Lige prvaka u kojem će loviti rekordni 12. naslov. Kraljevski klub večeras je na Vincente Calderonu izgubio od gradskog rivala Atletica s 2:1, no prošao je dalje zahvaljujući pobjedi 3:0 u prvoj polufinalnoj utakmici. Ovo je već četvrta godina zaredom da madridski klubovi igraju međusobno u nokaut fazi, a svaki put je dalje prošao Real. Madriđani su lani u finalu slavili protiv Atletica pa bi mogli postati prva momčad koja je obranila Ligu prvaka otkako se igra u ovom formatu, a Luka Modrić prvi hrvatski nogometaš s tri naslova. Večerašnji susret nije mogao bolje početi za Atletico. Domaća je momčad povela već u 12. minuti kada je Koke ubacio, a Saul lijepo skočio i zabio glavom. Četiri minute kasnije Varane je u svom šesnaestercu srušio Griezmanna, a turski sudac Çakir opravdano pokazao na bijelu točku. Griezmann je izveo kazneni udarac i tukao po sredini, Navas je bio na lopti, ali je prošla u gol. Real je nakon toga stisnuo i neopreznost Atletica mu je bila dovoljna da zabije gol kojim je osigurao miran nastavak utakmice. U 42. minuti Benzema je po desnoj strani sjajno prošao trojicu protivnika i vratio u sredinu. Kroos je tukao, Oblak obranio, no Isco je odbijenu loptu pospremio u mrežu. Atleticu su nakon toga trebala tri gola za finale i bilo je jasno da se opraštaju od Lige prvaka. Osim toga, bila je to i posljednja europska utakmica na Vicente Calderonu budući da se Atletico u idućoj sezoni seli na novi stadion. Luka Modrić odradio je svih 90 minuta i odigrao odličan susret. Mateo Kovačić nije ulazio u igru, dok je Atleticov Šime Vrsaljko ozlijeđen. Real će u finalu igrati protiv Juventusa koji je jučer izbacio Monaco. Finale je na rasporedu 3. lipnja u Cardiffu, a Hrvatska može biti ponosna što će opet imati osvajača Lige prvaka. Bit će to Modrić i Kovačić ili napadač Juventusa Mario Mandžukić. 