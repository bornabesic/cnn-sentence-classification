U susretu 33. kola Prve HNL u Gradskom vrtu su nogometaši Osijeka bili bolji od Slaven Belupa s 3:0 (2:0) i tako ostali u borbi za treće mjesto.  Osijek je već nakon 16 minuta vodio s 2:0. U 9. minuti se za loptu izborio Muzafer Ejupi i preciznim prizemnim udarcem pogodio vrata, da bi u 16. minuti Ukrajinac Dmitro Lopa iz slobodnog udarca s 18 metara pogodio same rašlje. Ejupi je u 52. minuti iz kaznenog udarca postigao svoj drugi gol na utakmici, da bi u 72. minuti Makedonac promašio dosuđeni novi penal.   Osijek se na trećem mjestu i sa 62 boda izjednačio s Hajdukom, dok je Slaven Belupo ostao šesti s 38 bodova.  Nogometaši Lokomotive svladali su Intera s 2:0 (0:0). Lokomotiva je došla do pobjede protiv Intera zahvaljujući Franu Karačiću, koji je postigao vodeći pogodak  u 69. minuti, da bi konačnih 2:0 postavio Ivan Šunjić iz protunapada u drugoj minuti sudačke nadoknade.  