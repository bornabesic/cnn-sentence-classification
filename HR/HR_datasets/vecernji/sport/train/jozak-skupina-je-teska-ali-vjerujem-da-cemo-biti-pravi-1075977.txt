Hrvatska U-19 jučer je saznala da će na Europskom prvenstvu, koje se u srpnju igra u Njemačkoj, igrati u skupini s Engleskom, Francuskom i Nizozemskom. Skupina je iznimno teška, a u polufinale prolaze dvije najbolje plasirane reprezentacije. Izbornik Ferdo Milin skupinu je ocijenio teškom, ali motivirajućom, a slično razmišlja i tehnički direktor HNS-a Romeo Jozak. - Smatram da je svima jasno da je ždrijeb vrlo težak, međutim, sve reprezentacije koje se plasiraju na Europsko prvenstvo čine težak ždrijeb, bili to i Austrijanci kao nešto laganiji suparnici. No, sve je to isto jer su sve reprezentacije jednako kvalitetne,, rekao je Jozak za stranicu HNS-a pa dodao: - Ono što je sigurno jest da će naši igrači, pa čak i zbog psihološkog momenta zbog činjenice da se radi o velikim reprezentacijama, morati biti svaku utakmicu maksimalno unutra. Iz tog se razloga ne bojim da ćemo biti pravi. Teško je ipak zajamčiti rezultat, no cilj je jasan, a to je plasman na Svjetsko prvenstvo. Sve ostalo vidjet ćemo na Euru u Njemačkoj 