Dvoboj Rumunjske i Poljske u kvalifikacijama za svjetsko prvenstvo 2018. godine obilježili su neredi navijača, a 'vruće' je bili na tribinama Wembleyja za vrijeme utakmice Engleske i Škotske. Poljska je u Bukureštu porazila Rumunjsku 3:0, a bio je to susret u kojem su divljali navijači obje reprezentacije. U jednom trenutku došlo je do sukoba navijača, a potom su se poljski huligani sukobili i s policijom. Kako bi smirila situaciju policija je morala upotrijebiti suzavac, a u pritvoru je završilo 12 poljskih i pet rumunjskih navijača. U 54. minuti umalo je stradao i poljski napadač Robert Lewandowski pored kojeg je eksplodirao topovski udar. Poljski napadač je pao kao pokošen, ali je srećom prošao bez ozbiljnijih posljedica. Lewandowski je uzvratio Rumunjima postigavši dva gola. Vruće je bilo i u Londonu gdje je Engleska identičnim rezultatom pobijedila Škotsku. Veći dio utakmice prošao je mirno, međutim u jednom trenutku je došlo do tučnjave na jednoj od tribina. U gužvi najdeblji kraj je izvukao jedan domaći navijač kojem je morala pomoći hitna pomoć. U London je doputovalo oko 20,000 škotskih navijača i tijekom dana u gradu nije bilo incidenata. 