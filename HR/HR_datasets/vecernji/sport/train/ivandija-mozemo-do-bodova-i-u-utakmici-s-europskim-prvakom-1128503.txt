Protiv aktualnog prvaka Europe greške moramo smanjiti na minimum i biti agresivniji prema njihovoj vanjskoj liniji pa imamo šanse za bodove, rekao je u ponedjeljak trener rukometaša PPD Zagreba Silvano Ivandija na konferenciji za novinare u Varaždinu uoči utakmice Lige prvaka protiv Vive Tauron Kielce , koja će se u srijedu u 19 sati igrati u varaždinskoj Areni. Zbog zauzetosti zagrebačke Arene, u kojoj će se igrati finale Davis cupa, Rukometni klub Prvo plinarsko društvo Zagreb u varaždinskoj će Gradskoj sportskoj dvorani na Dravi, popularnoj Areni, u srijedu ugostiti Kielce. I trener Ivandija i igrač Tin Kontrec dobro poznaju varaždinsku dvoranu iz vremena provedenog u premijerligašu Varaždinu 1930 te očekuju podršku tribina u utakmici 7. kola Lige prvaka.  Zagreb je u posljednjoj utakmici protiv njemačkog prvaka Rhein Neckara bez bodova ostao na samom kraju. - U Löwenu smo prvo poluvrijeme odradili 'pod ručnom', nismo bili pravi. Zato smo u drugom počeli igrati i ulovili priključak. Nismo uspjeli iskoristiti zadnjih 15-20 sekundi i ostali smo bez boda - rekao je Ivandija dodavši da su izazovi u Ligi prvaka iz utakmice u utakmicu sve veći. - Aktualni prvak Europe dolazi nam u trenutku kad nije u najboljem ritmu, zadnje dvije utakmice su izgubili i to dosta uvjerljivo, što je malo iznenađenje. Nadam se da se iz tog ritma u srijedu još neće izvući. Tako da i mi imamo šansu za bodove - kazao je Ivandija koji je kao ključnog igrača europskog prvaka označio Aguinagaldea. - Morat ćemo biti dosta oprezni, paziti na njihovu kontru i polukontru. Napadački su vrlo raznovrsni i opasni sa svih strana. Bit će to zahtjevna utakmica u kojoj si ne smijemo dozvoliti puno grešaka i morat ćemo biti puno agresivniji prema njihovoj vanjskoj liniji da bismo došlo do bodova - rekao je trener PPD Zagreba. Kontrec je opisao Vive Tauron Kielce kao 'skup strašnih individualaca sa sjajnim trenerom'. - Nije mi drago što su zadnje dvije utakmice izgubili jer znamo koliko im onda znači ova. Težit ćemo igri iz Löwena, zadnjih 20-25 minuta te utakmice. Treniramo naporno i pripremao se.  Nadamo se da ćemo uz podršku s varaždinskih tribina doći do dva vrlo vrijedna boda - kazao je kružni napadač Zagreba. Što se tiče igračkog kadra Ivandija je rekao da se Zlatko Horvat žalio na probleme sa skočnim zglobom, dok je Tonči Valčić pod upalom grla, ali da bi obojica trebala zaigrati. Sigurno je da neće nastupiti Darko Cingesar, koji se ozlijedio dok je odrađivao obaveze s reprezentacijom Slovenije. Ulaznice za utakmicu PPD Zagreb – Vive Tauron Kielce u srijedu u 19 sati u Varaždinu prodaju se po cijeni od 10, 20 i 30 kuna. >> Tjednik Max! i sport Večernjeg lista pratite i na Facebooku 