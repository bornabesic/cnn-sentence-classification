Košarkaši Zadra, barem kada je u pitanju Cibona, i dalje pate od “sindroma Masleničkog mosta”. Niti ovaj put, a posljednji puta su cibose u Zagrebu pobijedili prije šest godina, nisu uspjeli slaviti u Draženovu domu. Izgubili su 66:88! Igrala se treća utakmica četvrtfinala doigravanja, takozvana majstorica, no od košarkaškog trilera vidjeli nismo niti “t”. Štoviše, vidjeli smo Ciboninu tricašku rapsodiju i kanonadu (15-28). Ukazao se Marinelli A s obzirom na to da su imali čak 25 asistencija i da nisu promašili niti jedno slobodno bacanje (11-11), protiv njih rješenja nije bilo.  Već početkom devete minute, cibosi su vodili “plus 19”, a kada su se gosti približili na samo tri razlike (30:27) na sigurnu razdaljinu ih je, s dvije trice, pogurao Šakić. Kada je počeo posustajati Cibonin američki razigravač Reynolds pa se kod 50:44 činilo da Zadrani mogu ponovo priprijetiti “ukazao” se mladi Paolo Marinelli (šest asistencija). On je s nekoliko sjajnih dodavanja iz “pick and rolla” centrima Žoriću i Gospiću servirao zicere za novo odvajanje (62:48).  Da se Zadrani, kojim slučajem ne bi ponovo okuražili, pobrinuli su se tricama kapetan Rozić i Bošnjak i učas je, u 36. minuti, bilo “plus 27”. A upravo je Bošnjak, bivši igrač Zadra, bio taj koji je šuterski briljirao ubacivši pet trica, ali je i obavio lavovski posao u obrani o čemu je govorio Cibonin trener Damir Mulaomerović:  - Bošnjak je bio jedan od najhrabrijih na terenu, pogađao je važne šuteve, ali je u obrani radio sjajan pritisak na mozgu njihove momčadi Vladoviću. Marinelli je pak igrao na razini vrhunskog razigravača, sjajno je čitao sve situacije. No, pohvaliti moram i stare vukove, od kapetana Rozića preko Šakića do Žorića. A za svojih desetak minuta vrhunsku rolu je odigrao i Gospić. On je pokazao kako se, za svaku minutu, treba boriti igrač u Ciboninu dresu.  Luka Žorić je pak, s 18 koševa i 7 skokova, još jednom potvrdio da igra u reprezentativnoj formi:  - Odlučivalo se tko ide dalje, a tko ide na odmor. S te strane je psihološki bilo teško, ali je takve dvoboje i gušt igrati, no od prve smo minute bili agresivnija i bolja momčad. Priznao je to i gostujući trener Aramis Naglić: - Cibona je igrala izvanredno. Zabili su nam 15 trica, curilo je sa svih strana. Zabili su nam puno trica s bokova jer su imali jako dobar protok lopte iz igre dva na dva. Tu su stvarali višak, na picku sa Žorićem, kada naši igrači ne bi stigli istovremeno pomagati na Žoriću i stizati na vanjski šut.  Sjajna je to bila i navijačka večer, ovaj put bez problema. Tornadovci su došli s majicama “Stop progonu navijača”, no kada se ponašaju kao sinoć onda ih nitko ne tjera iz dvorane. Kao i obično, oni su sinoć odnijeli navijačku pobjedu, no valja nam komplimentirati i Smogovcima koji su im se pokušavali što glasnije suprotstaviti. Na koncu je sve završilo miroljubivim navijačkim “pripetavanjem”, na sigurnoj udaljenosti, i sa stihovima iz domaće zabavne glazbe.  Cibosi su guštali - Da te ne volim, bilo bi mi lako... - pjevali su tornadovci izražavajući tako privrženost klupskim bojama i kada momčadi tone.  - Kako je dobro vidjeti te opet... - orilo se s tribine Ciboninih navijača koji su guštali u tome što će vidjeti svoje ljubimce i u polufinalu sa Šibenikom. 