Luka Modrić je igrao 45 minuta u pobjedi Hrvatske protiv Islanda od 2:0. Hrvatski kapetan je na poluvremenu kvalifikacijeske utakmice za SP zamijenio Matea Kovačića. - U ovim smo uvjetima igrali dosta dobro, zabili smo dva prelijepa gola i zasluženo pobijedili. Malo je na klupi bilo hladnije... Ali tako smo se dogovorili izbornik i ja da ću krenuti s klupe. Naravno da je lakše igrati nego gledati - rekao je Luka Modrić za HTV pa se još kratko osvrnuo na utakmicu. - Island je čvrsta momčad, vidjelo se da su napredovali od prošlog puta. Imali su dosta opasnih situacija, ali mi smo bili koncentrirani cijelu utakmicu i nismo im dopustili da zabiju. - Kako je utakmica odmicala, dizali smo se. Oni su bili kakvi smo očekivali: dosta opasni, ali i nama je rasla faza obrane, pa nam nisu zaprijetili ni iz ubačaja, nisu imali čisti udarac. Najviše je nedostajala publika. Posebno mi je žao jer je utakmica bila atraktivna - rekao je Milan Badelj nakon utakmice, a Domagoj Vida je dodao: - Uzeli smo važna tri boda, bilo je teško po ovom terenu i bez gledatelja, ali ostvarili smo cilj. Njima je više odgovaralo vrijeme i mekan teren. Oni su se došli boriti, nije do izražaja došla naša igra. Na kraju je Vida otkrio da se junak utakmice Marcelo Brozović i ozlijedio. - Broz je dobio udarac, stavili su ga na led. Danas je povukao momčad, svaka čast. Nadam se da će biti spreman za svoj klub. Odradili smo svoje, idemo mirno na put. Bitno da smo se malo odvojili, ali još nije gotovo. Čekamo Ukrajince i nadam se da će nam navijači napokon doći i napuniti stadion - završio je Vida. >> Tjednik Max! i sport Večernjeg lista pratite i na Facebooku 