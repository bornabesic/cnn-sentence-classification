Svojim igrama u Interu, ali još i više potencijalom koji je imao u svojim nogama Mateo Kovačić natjerao je Real da za njega milanskom klubu plati 31 milijun eura. Velik je to novac, a sad se čini još veći s obzirom na to da u posljednje vrijeme Kovačić nema značajniju minutažu. I El Clasico bez Kove? Pred nama je El Clasico (subota, 20.30 sati), Real ide na Nou Camp bodovno već odmakloj Barceloni. No, u svakom slučaju, čak ako Real i pobijedi, približio bi se na sedam bodova zaostatka, a ostalo bi još sedam kola, dakle nada za naslov prvaka ipak je tanka. No Realu trebaju bodovi da bi se domogao drugog mjesta koje zasad s bodom više drži Atletico. Nama je pak veliki derbi zanimljiv zbog naših igrača. I dok je Ivan Rakitić igrač Barcelone koji ima najviše nastupa u toj megamomčadi, a Luka Modrić karika bez koje Real ne zna igrati, Mateo Kovačić ne ‘stoji’ najbolje, uostalom u posljednjoj utakmici nije bio ni na klupi. I prije toga nije imao baš zapaženu minutažu. I već su krenule priče o njegovu odlasku iako će tek u kolovozu biti godina dana kako je stanovnik Santiago Bernabeua. – U konkurenciji kakva je u Realu nije se ni mogla očekivati puno veća minutaža, ne ide to tako lako. Mislim da bi Real čekao Kovu da proigra, da bi dobivao i veću minutažu da je momčad stabilna. Nažalost, sada to nije tako. Mateo ima problem jer se mora prilagoditi, kao što se Modrić prilagodio Realu, kao Rakitić Barceloni – kazao je Kruno Jurčić koji je Kovačića uveo u ozbiljan seniorski nogomet dok su bili u Dinamu. Kad i gledamo Kovačića u Realu, dojam je da igra ‘ziheraški’, daje loptu prvome do sebe, nema onih njegovih prodora, nema lopte duže od nekoliko metara... – Kad tamo ima igrača koji su glavni, oko kojih se sve vrti, pa on mora odrađivati taj malo drukčiji posao. K tome, ima peh da Real nema izbalansiranu momčad. Puno je ofenzivno orijentiranih igrača, a i on je takav tip, u drukčije posloženoj momčadi on bi mnogo bolje egzistirao. A cijeli sustav Reala sad ne funkcionira dobro, čak i Casemiro dobije više prilika za igru od Kovačića, a po igračkim kvalitetama oni ne mogu u istu rečenicu, ta gdje je Casemiro od Kovačića. Real ne zna ni tko će biti trener Iako je tek travanj, počelo se nagađati da bi Mateo mogao na ljeto otići iz Reala. – Teško je ovako sa strane komentirati situaciju u momčadi, ni mi ne znamo kakav mu je status. Mateo bi morao imati informaciju računa li se na njega kao na mladog igrača koji će igrati i, ako je tako, onda treba biti strpljiv i raditi dalje, a ako nije u planu, onda treba otići. Samo, mislim da ni on ne zna pravu situaciju, pa tamo se ne zna ni tko će biti trener, a onda ni Kova ne može procijeniti kakva mu je pozicija. Moja mu je poruka – ne čekaj da se sustav prilagodi tebi, ti se prilagodi sustavu i postat ćeš veliki igrač, imaš talent za velike stvari – kazao je Kruno i objasnio: – U Dinamu smo tražili idealne pozicije za igrače kao Kovačić, pa i za Sammira, a ovdje se sve radi prema Cristianu Ronaldu, Baleu... Mi smo zato ponekad igrali u rombu s Kovom naprijed, ili na strani da mu bude lakše, zbog toga ‘žrtvovali’ Badelja. No sad on mora biti taj koji će se prilagoditi. Već se spominju razni klubovi u koje bi mogao Kovačić, zasad su to Tottenham, Sevilla, Milan... koji bi mu odgovarao? – Ma dobro, bit će još tko zna koliko klubova koji će se spomenuti. E, kad bi u Sevilli mogao igrati ono što je igrao Rakitić, onda bi to bilo sjajno za njega. Samo Raketa se za tu slobodu u igri borio godinama u Sevilli, a sad u Barceloni igra potpuno drukčije, prilagodio se onome što Barci treba. Ne treba Mateo, ako već bude odlazio, gledati široko, koja mu liga odgovara. Bolje da gleda druge detalje, kako koja momčad igra, što preferira određeni trener – zaključio je Kruno Jurčić. >>Real poručio Kovačiću da ga ne treba, Modrić na treningu dočekao legendu kluba >>Rakitić: Modrić je najvažniji igrač Reala Iako se postavilo mnogo upitnika o malo igranja Matea Kovačića za Real, statistika kaže drukčije. Pa Mateo Kovačić je odigrao 29 utakmica za Real otkako se na ljeto prošle godine iz Milana preselio u Madrid, a to je vrlo respektabilan broj. U prosjeku je odigrao 43,7 minuta po utakmici, a nemojmo zaboraviti da mu je tek 21 godina i da je samo sedam i pol mjeseci u momčadi. Malo lošije kotira kod Zidanea nego kod Beniteza. Od 14 utakmica jednu nije mogao igrati zbog crvenog kartona, samo je dvaput bio u početnoj postavi i odigrao svih 90 minuta, triput je ostao na klupi, zadnju nije bio ni na klupi, u ostalima je ulazio s klupe. Igrao je 368 minuta, kod Zidanea mu je prosjek pao na 22,9 minuta po utakmici. 