Prema dostupnim informacijama iz tabora vatrenih, izbornik još nije igračima otkrio sve karte o sastavu za utakmicu godine protiv Ukrajinaca. I dok je Čačić silom nesretnih prilika (ozljede Vrsaljka i Ćorluke) iskristalizirao situaciju u obrani, koja će prvi i jedini put zaigrati u sastavu Jedvaj-Vida-Mitrović-Pivarić, njegove dvojbe odnose se samo na napadačku formaciju. A tu mu odluku ‘remete’ faktori kakve bi poželio svaki izbornik: Nikola Kalinić ili Mario Mandžukić u vrhu napada. Umjetno rivalstvo Dvije špice koje se mjesecima, kroz učinak u svojim klubovima, nadmeću za status broja jedan u reprezentaciji, a čije je rivalstvo izlišno i već iritantno potencirati budući da ih izbornik Čačić elegantno može istodobno koristiti obojicu. Na tragu opcije koju je našemu izborniku otvorio trener Juventusa Allegri čini se upravo i traju pripreme za razbijanje ukrajinskoga bunkera: Mandžukić na lijevom krilu, a Nikola Kalinić u vršku napada. Na prvi pogled, u takvoj formaciji izbornik bi zapravo žrtvovao Mandžukića, koji bi tako imao naglašenije obrambene zadatke i prepustio golgetersku slavu Kaliniću, ali poznavajući Mandžin karakter, pozitivan pristup ‘sve za momčad’ i bezrezervnu požrtvovnost, Brođanin će stoički prihvatiti zadaću kakvu u dresu reprezentacije još nije imao. Barem ne u Čačićevoj eri. Pjaca iskliznuo Ovakva raspodjela uloga u sastavu za Ukrajinu ne bi trebala izazvati sablazan budući da Nikola Kalinić u Fiorentini igra u životnoj formi. Jednostavno, napadača s takvim učinkom ne može se ignorirati, a Mario Mandžukić jednako dobro može koristiti i kao asistent ili pomagač špici (pitajte Higuaina) i kao egzekutor. U takvoj konstelaciji, s Mandžom na lijevom krilu, a s Kalinićem u špici, iz momčadi za Ukrajinu trebao bi iskliznuti Marko Pjaca. Opet logičan izbornikov potez s obzirom na Markova posljednja izdanja u Juventusu. Na Čačića, naravno, neće utjecati Allegrijeva negativna percepcija Markovih izvedbi, nego naprosto činjenica kako Pjaca još uvijek u reprezentaciji nije bio igrač odluke, onaj koji pravi razliku na terenu. Dobio je priliku protiv Turaka u Zagrebu i tada se ispromašivao. Za usporedbu, Marcelo Brozović, koji u reprezentaciji ne igra na svojoj prirodnoj poziciji u sredini, nego na desnom boku, protiv Islanda je uzeo stvar u svoje ruke i presudio utakmicu dvama pogocima. Tu razinu preuzimanja odgovornosti i hladnokrvne egzekucije Pjaca još nije dosegnuo. U utakmici s Ukrajinom konce igre ponovno će držati Luka Modrić, što je dobra vijest jer reprezentacija s njim i bez njega nije ista momčad. No, imamo li razloga za bojazan s obzirom na dramatična upozorenja Realovih kroničara kako Luka nije u optimalnom fizičkom stanju i kako je očigledan njegov pad u formi? Potkrijepili su to podacima kako mu je postotak točnih dodavanja s 90,9 posto pao na 88,3 posto, a narastao broj izgubljenih lopti, s prosječno 9,7 na 11,5, gotovo dvije više po utakmici. Ništa alarmantno, ali opet upozoravajuće, jer utakmica s Ukrajinom zahtijevat će Modrićevu enormnu fizičku potrošnju. Eh, da mu je sada Ognjen Vukojević iz najboljih dana, igrač koji je bio u stanju maksimalno rasteretiti Luku i omogućiti mu lagodniju mogućnost kreacije... No, zaškripi li s Lukom, sretnik Čačić u rukavu opet ima rješenje: zamislite, toliko smo jaki da nam je igrač Real Madrida Mateo Kovačić zlatna rezerva. 