 E, sad se vidi da je ono protiv “Saudije” bilo odrađivanje posla i da smo se zapravo spremali za Mađare. Nakon prvog poluvremena koje je bilo kakvo je bilo, odigrano nekako pod ručnom i u strahu, Hrvatska je u nastavku pokazala pravo lice, prije svega predvođena Duvnjakom koji je odigrao strašnu tekmu! Najzaslužniji je za preokret nakon zaostatka od -4. Kako je samo stao na lijevog vanjskog i podijelio 3-4 lopte za Štrleka i ostale. Napokon smo u drugom dijelu dobili i vanjski šut Mamića i Šebetića koji su zamijenili Mandalinića i Stepančića. I to mi govori da mi na ovom prvenstvu možemo jako mnogo. Mislim da je reprezentacija sada u naletu, a jedino joj se ne smije dogoditi da podcijeni Bjelorusiju koja je neočekivano izgubila od Čilea. Što reći za Filipa Ivića? Digao nas je. Vezano za Stevanovića, samo bih naglasio da mu je bilo jako teško jer je, dok je bio na golu, obrana previše dopuštala šuteve s poludistance od nekih 7,5 – 8 metara. Vrataru je to teže braniti nego kad mu se dignu sa šest metara. Fićo cijelu sezonu odlično brani u Ligi prvaka i jako se digao odlaskom u redove europskog prvaka Kielcea, gdje ima jaku konkurenciju u Szmalu koji ga tjera da je stalno u odličnoj formi. Osnovni je dojam nakon pobjede nad Mađarima da imamo širinu, jer kroz utakmicu su isplivali igrači koji su krenuli s klupe poput Mamića i Šebetića te Kontreca koji se kombinira s Musom na mjestu kružnog napadača. I baš zbog te širine vjerujem da možemo puno napraviti. Jedino što bih opet naglasio jest da je napad ponovno, pogotovo u prvom dijelu, prebrzo rješavao neke situacije. Ali zabiti Mađarima 20 golova u poluvremenu, ukupno 31, to je strašno. Mislim da im to više nitko na prvenstvu neće napraviti. Vjerujem da će se Stepančić dići, a bit svega jest da Duvnjak nastavi igrati na toj razini. Stručni stožer sjajno je odradio posao i, kad sad vrtim film, čini se i da je odlično sakrio neke stvari u prvom kolu. 