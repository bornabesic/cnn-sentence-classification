U Dinamu nisu nimalo oduševljeni regionalnom nogometnom ligom. – Nikakvu službenu informaciju o pripremi takvog natjecanja nemamo, a kamoli o navodnom početku 2018. godine, sve informacije koje imamo stižu samo iz medija – kaže glasnogovornik Dinama Alen Lesički koji je dodao: – Možemo samo načelno reći kako je Dinamu prioritet hrvatska liga. Regionalna liga, pogotovu u ovoj formi koja se spominje u medijima, dakle s klubovima isključivo s područja bivše države, jednostavno nas ne zanima.  Premda svi sve znaju, u Hajduku tvrde da s njima još nitko nije kontaktirao zbog regionalne lige. – Ni u kakvim razgovorima o regionalnoj ligi nismo sudjelovali, nismo ni obaviješteni o tome, a sve informacije doznajemo iz medija. Nedvojbeno je da je HNK Hajduk protiv obnavljanja bilo kakve vrste “ex-YU” lige, a naš stav o nekom širem regionalnom natjecanju sigurno će ovisiti i o detaljima koji su i nama, ali i široj javnosti, još uvijek nepoznanica. Tema je to kojoj je potrebna puno šira rasprava – stoji u priopćenju Hajduka.  