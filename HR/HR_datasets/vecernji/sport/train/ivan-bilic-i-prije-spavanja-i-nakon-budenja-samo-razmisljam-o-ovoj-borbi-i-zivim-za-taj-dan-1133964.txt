Ivan Bilić i Jasmin Bajrović bit će sudionici jedinog meča koji nam 17. prosinca u zagrebačkoj Areni ne donosi borbu za pojas, no zato će pobjednik njihovog okršaja biti idući protivnik aktualnog prvaka velter kategorije – Nizozemca Eyevana Danenberga. Bilić se za FFC 27 priprema u svom matičnom klubu Trojan Free Fighters iz Pule, a za razvijanje njegovih vještina zadužen je Zelg Galešić, bivši borac, a danas trener koji iskustvo stečeno na raznim svjetskim borilištima prenosi na neke nove nade, kako MMA-a, tako i kickboxinga. “Nažalost, kako radim onda i nisam u mogućnosti trenirati više od jednom dnevno. No svaki dan smo tu, znojimo se, pripremamo i radimo na taktici. Nisam nikad bio spremniji”, započeo je Bilić. Znači slobodnog vremena baš i nemate… “Slobodnog vremena je jako malo, skoro pa ništa. Dođem s posla, pojedem i onda sam u dvorani do navečer. Odem doma na spavanje i tako u krug. Vikendom je trening samo subotom, a nedjelju ostavim za prijatelje i izlazak u prirodu.” Kada i zašto ste se odlučili baviti ovim sportom? “Prvo je moja sestra krenula s taekwondoom i sve je počelo kada sam ju jednog dana odlučio pratiti do dvorane. Kada sam vidio prvi trening, odmah sam znao da je to to i da ovime želim baviti. Postepeno krenuo prema kickboxingu, zatim sam se okušao i u MMA-u, no u konačnici sam ostao pri kickboxingu.” Što je onda prevagnulo na stranu kickboxinga kao sporta kojemu ćete se posvetiti? “Kickboxing mi je najbolje odgovarao, a presudila je i taekwondo podloga. Taj ‘stand up’, brže noge, kretanja…” Možete li nam reći u kome ste pronašli svog uzora? “Moj trener Zelg Galešić mi jedan od najvećih uzora. I kao čovjek, i kao trener, i kao borac.” Ivan je svoju priliku za nastup na ovako velikoj priredbi izborio impresivnim nokautom u Linzu, kada je pod njegovim udarcima pao Kristijan Franjić. “Nismo se zamarali time kako ćemo završtiti taj meč, najvažnija je bila pobjeda, ali u podsvjesti smo znali da moramo ostaviti trag kako bi nas ponovno pozvali u promociju. Iskreno, nisam mislio da će nas zvati na ovako veliki event. Počašćen sam pozivom i drago mi je što se naš rad prepoznaje”, prisjetio se Bilić nastupa na FFC-u 26. Njegov nokaut na posljednjoj priredbi hrvatske promocije ipak nije impresionirao Bajrovića koji smatra kako 25-godišnji Puležanin ima rupa u svojoj igri. “Borac mora biti malo prljav i reći nešto kako bi naživcirao protivnika. Sigurno je da svatko ima neku rupu, a sad je na njemu i njegovim trenerima da ju pokušaju pronaći kod mene. Sigurno je impresioniran onim nokautom… pa svatko bi bio i nitko ne bi ušao lako u meč nakon toga”,  prokomentirao je Bilić izjave svog idućeg protivnika. Gdje vidite svoju najveću prednost u ovom dvoboju, a gdje bi vam Bajrović mogao zadati najviše problema? “Moj kut je moja najveća prednost. Nakon prve runde moj trener uoči svaku pogrešku. U toj minuti mi da sve potrebne upute, a na meni je da ih poslušam i privedem meč kraju bez grešaka. Bajrović je nezgodan kao svaki kontraš. On 90% posto borbi radi s dešnjacima, dok ja možda 10% s ljevacima. No na treningu uvježbavamo kombinacije za kontraše tako da mislim kako neće biti pogrešaka s moje strane.” Obojica ste sudionici jedinog meča koji nije za titulu. Vidite li možda u tome dodatnu motivaciju za dokazivanjem pred FFC-ovim fanovima? “Pa da, imam takav osjećaj. Šteta što meč nije za titulu, ali idemo po redu, korak po korak i doći će i titula.” Prognoza? “Svaki protivnik ima svoje prednosti i mane, a na nama je da iskoristimo te mane. Po meni će pobijediti onaj tko nametne svoj stil borbe. Svako vjeruje u sebe pa tako i ja vjerujem u pobjedu. Nadam se atraktivnom meču, meču u kojem će publika uživati u svakoj sekundi.” Priredba je sve bliže, možete li nam reći kako se osjećate u ovim posljednjim danima pred nastup? “Jedva čekam nastupiti. Prije spavanja razmišljam o borbi, kada se probudim razmišljam kako ćemo odraditi borbu… jednostavno živim za taj dan.” Motivacije sigurno ne nedostaje… “Samo to što se borim u Areni Zagreb, na ovakvom eventu, za mene je dovoljna motivacija da dam više od 100% sebe.” Pobjeda vam u ring dovodi aktualnog prvaka Danenberga, mislite li kako mu predstavljate veću prijetnju od njegovih prijašnjih FFC protivnika? “I Bajrović i Danenberg su čvrsti borci, no mislim kako stilski nikome ne odgovaram. Imam jako neugodan stil i nikome neće biti lako sa mnom.” Smatrate li da se po nečemu razlikujete od ostalih boraca iz vaše kategorije? “Sigurno po srcu. Nikada neću odustati. Za mene nema predaje i uvijek gledam kako pobijediti. Sigurno je i taekwondo podloga jedna od prednosti. Ljudi ne očekuju 360 udarce i takve stvari. Sve su to uglavnom Muay Thai borci s ravnim gardom, a mi smo naučeni uz kretnje pripremiti svakakva iznenađenja za protivnike.” Što bi vama značilo osvajanje FFC-ovog pojasa? “FFC-ova titula bi mi donijela najveći uspjeh u karijeri. Pokazala bi kako se sav trud isplatio te bi stigla kao potvrda dobrog rada”, zaključio je Ivan. 