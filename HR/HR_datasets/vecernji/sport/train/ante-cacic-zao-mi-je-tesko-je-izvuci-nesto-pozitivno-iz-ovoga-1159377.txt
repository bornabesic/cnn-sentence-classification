Hrvatska nogometna reprezentacija neugodno je poražena (0:3) od Estonije u prijateljskoj utakmici u Tallinnu, a izbornik Ante Čačić nakon susreta je priznao da je teško izvući nešto pozitivno iz ovakve utakmice. - Slažem se da je poraz neočekivan, međutim, našim igračima nažalost nije omogućeno igrati u prikladnim uvjetima, već se igralo na pijesku. Teren je veliki razlog zašto smo ovako nezadovoljni. Nismo se najbolje snašli, a dozvolili smo domaćinu da iz pogreške postignu pogodak. I kasnije smo imali problema s prilagodbom na podlogu, griješili smo u pripremi završnice, a nakon ozljede Pjace sve smo začinili s još dvije pogreške u zadnjoj liniji - rekao je Čačić, prenosi stranica HNS-a. Čačić nema prigovor na pobjedu Estonije. - Žao mi je igrača jer su stvarno željeli biti svoji, ali zbog tehničkih grešaka neki su bili neprepoznatljivi, nisu uspjeli prezentirati kvalitetu. Posebno mi je žao Kovačića. Nismo niti jednom trenirali na ovoj podlozi, a domaćin je tu bio spretniji i zasluženo slavio - rekao je Čačić i dodao: - Minutažu sam dao igračima kojima je trebao natjecateljski podražaj, a teško je govoriti o uspješnosti sustava s tri stopera zbog tog rano primljenog pogotka. Mislim da i nije izgledalo loše, a u nastavku smo se vratili na četiri braniča s obzirom na nužnost zamjena. Volim gledati pozitivno, ali iz ove utakmice teško je izvući nešto takvo. Da stvar bude gora, ozlijedio nam se i Marko Pjaca. - Pjaca se ozbiljno ozlijedio i to je ostavilo traga na igračima. Ne boli me toliko rezultat, već to što mu se dogodilo. Naravno, ne volim gubiti, nitko to ne voli, ali ako je poraz već morao doći, bolje da je došao sada nego u nekoj važnijoj utakmici. >> Kakav krah vatrenih u Tallinnu, teška ozljeda Marka Pjace! 