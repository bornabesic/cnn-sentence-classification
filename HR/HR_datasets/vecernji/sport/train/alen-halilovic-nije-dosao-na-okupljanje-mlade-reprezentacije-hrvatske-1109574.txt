Nenad Gračan danas je u Zagrebu okupio mladu reprezentaciju pred kojom su važni izazovi. U-21 reprezentativci 1. rujna u Koprivnici će igrati možda i najvažniju utakmicu kvalifikacija - onu protiv Švedske, a 6. rujna čeka nas gostovanje u Gruziji. - Kako će nekoliko igrača participirati u okupljanju A reprezentacije, u komunikaciji smo s izbornikom Antom Čačićem, i kako A reprezentacija u tom prvom terminu nema utakmicu, vjerujem da ćemo za utakmicu sa Švedskom biti pojačani s nekoliko A reprezentativaca, kazao je izbornik Gračan nakon objave popisa. A danas je počelo priključivanje igrača, a najzanimljivije jest da se Alen Halilović nije pojavio.  - Nisam se čuo s njim, ne znam radi li se o nekoj ozljedi ili o nečemu drugome. Što sad? To je već pitanje za više instance, kazao je kratko Gračan. No, od Romea Jozaka doznali smo o čemu se radi. - Alen neće biti sankcioniran. Dobili smo dva dopisa iz HSV-a, jedan od Alena i jedan od njihova sportskog direktora. Oni mole za razumijevanje, Alen je novi u klubu i treba mu vremena za adaptaciju pa su ga željeli zadržati. Ne radi se tu o nekom muljanju, mi smo njihove argumente prihvatili. Halilović će biti u kadru za sljedeća okupljanja. 