Što je to ušlo u Philadelphia Sixerse, pitaju se neki kroničari ovog NBA kluba već oguglali na loše nastupe i loše sezone? Nakon što su još 29. prosinca bili najlošija NBA momčad, sa skorom 7-24, Sixersi su napravili nevjerojatnu seriju od 10 pobjeda i samo tri poraza. Osim sjajnih igara Joela Embiida (19,8 koševa, 7,9 skokova), jedan od razloga takvog uzleta kluba koji je proteklih sezona bio osuđen na dno NBA ljestvice, svakako je i Dario Šarić (22, 208 cm). Drugi najbolji rookie sezone Hrvatskog košarkaša analitičari smatraju drugim najboljim novakom sezone, a njegov trener Brett Brown ističe da bi i Dario, da u ligi nema ovako sjajnog Embiida, bio ozbiljan kandidata za “rookieja” sezone jer je učinkovit, a ima i iznimne radne navike. Darijeve odlične igre nagrađene su i izborom u sastav selekcije Svijeta za revijalnu utakmicu najboljih novaka prve i druge godine na predstojećem All-Star Weekendu. Nakon, Kukoča, Rađe, Giričeka, Bogdanovića i Hezonje, Šarić će tako biti šesti hrvatski košarkaš koji će nastupiti u utakmici “rookieja”, a sedmi koji je nastupio na All-Star Weekendu jer je Dražen Petrović 1992. u Orlandu nastupio u natjecanju tricaša. Kad je ondašnji glavni menadžer Sixersa Sam Hinkie 2014. na draftu izabrao Šarića doživio je nemale kritike navijača. Ne toliko zbog Šarića kao izbora, koliko zbog njegovih ugovornih obveza u euroligašu Efesu u kojem je proveo dvije godine. Tako su navijači Sixersa bili u prilici vidjeti Šarića na djelu tek na prošloljetnim Igrama u Riju gdje je Dario, odmah iza Bogdanovića, bio drugi najbolji igrač reprezentacije koja je predstavljala najugodnije iznenađenje cijelog olimpijskog ljeta. Ono s čime je pak Šarić u startu pridobio poklonike kluba jest to da se pokazao čovjekom koji drži do date riječi. Naime, još i prije no što je otišao u Efes, kazao je da će u Philadelphiju nakon isteka druge sezone i da neće ostati još jednu u Europi nakon koje bi, po NBA pravilima, mogao ispregovarati puno bolji ugovor od ovoga kojeg je dobio po onoj propisanoj skali za novake za NBA draft 2014. U međuvremenu, fanovi Sixersa uvidjeli su kakav je Dario borac, a osjetili su da u njemu ima nešto pobjedničko, s čime je zaradio novu količinu njihovih simpatija. A dobio ih je još više neki dan nakon odgovora na šest brzih pitanja u programu televizije CSN Philly, NBC-jeve lokalne filijale. Suigračeva ruka na stražnjici Jedno do njih je bilo i pitanje o najdražem piću na što je kazao: – Najdraži mi je sok od naranče, ako je slobodan dan, možda i pivo. Pitali su ga i je li radio na snazi svojih gluteusa nakon što je na Instagramu objavljena fotografija kako ga Embiid drži za stražnjicu. – Gluteuse sam vježbao to jutro. Voditelj ga je upitao i sljedeću stvar: Je li vas trener Brown koji put opsovao nakon što je neku večer vikao na vas? – Nije. Možda je rekao nešto, no to je normalno u odnosu trenera i igrača. U karijeri sam imao puno trenera koji su psovali. – Tko ima bolju kosu? Vi ili vaš razigravač T.J. McConnell? – O čovječe, prvo trebate dotaknuti njegovu kosu. Nakon toga možemo razgovarati. Nevjerojatno. To je kao plastika. Toliko puno gela – odgovorio je Dario i nasmijao novinare u studiju. 