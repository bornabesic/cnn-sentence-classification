Hrvatski košarkaš Bojan Bogdanović zabio je osam koševa u domaćem porazu Brooklyn Netsa od Houston Rocketsa 112-137. Domaćin je tek u prvoj četvrtini držao rezultatski priključak, međutim preostale tri dionice su otišle na stranu Rocketsa za uvjerljivih +25. Goste je do pobjede predvodio James Harden sa 22 koša, 11 asistencija i 11 skokova upisavši 12. 'triple-double' ove sezone. - Harden nas je uništio. Nismo ga uspjeli zaustaviti. Nismo imali rješenje za njegovu igru - priznao je trener Netsa Kenny Atkinson nakon 32. poraza sezone uz samo osam pobjeda. Dobru igru pružio je i Eric Gordon sa 24 koša, dok je Trevor Ariza dodao 23 koša pri čemu je zabio čak šest trica. - Vjerujem kako možemo igrati još bolje. Moramo izvući pouke iz nekih naših pogrešaka - dodao je Harden. Kod domaćina najefikasniji su bili Trevor Booker sa 18 koševa, Rondae Hollis-Jefferson sa 14 koševa i sedam skokova, te Randy Foye sa 13 koševa. Bogdanović je igrao 22 minute postigavši osam koševa uz šut 3-8 iz igre, te 1-2 s linije slobodnih bacanja. Upisao je i dva skoka i dvije izgubljene lopte. Domaći poraz upisali su i Los Angeles Lakersi koji su u Staples Centru izgubili od Detroit Pistonsa 97-102. Lakersi su tri minute prije kraj susreta vodili 94-93, no do kraja susreta su zabili tek tri koša, a gosti devet za prvu pobjedu u Staples Centru nakon 2008. i 11 poraza u nizu. Pobjeda je najviše obradovala vlasnika Pistonsa Toma Goresa koji je napokon dočekao slavlje u Los Angelesu, gradu u kojem živi. Gores je kupio Pistonse u lipnju 2011. godine i do sada nije imao prilike vidjeti pobjedu njegove momčadi u LA-u. - Znam koga smo najviše obradovali. Napokon smo pobijedili u Los Angelesu. Vjerujem kako će gazda biti zadovoljan - kazao je sa smiješkom trener Pistonsa Stan Van Gundy.  Pistonse su do pobjede predvodili Tobias Harris i Marcus Morris sa po 23 koša, dok je Andre Drummond dodao 15 koševa i 17 skokova. U domaćim redovima najefikasniji su bili Lou Williams sa 26 koševa i D'Angelo Russell sa 20 koševa i sedam skokova. Hrvatski košarkaš Ivica Zubac igrao je za Lakerse devet minuta postigavši četiri koša uz šut 2/4. Dodao je i pet skokova, te jednu asistenciju.  Oklahoma City Thunder je na krilima sjajnog Russella Westbrooka pobijedila na gostovanju Sacramento Kingse 122-118. Westbrook je zabio 36 koševa uz 11 skokova i 10 asistencija za 20. 'triple-double' ove sezone i 57. u karijeri. Nedostaju mu samo dva kako bi dostigao legendarnog Larryja Birda koji je peti na ljestvici svih vremena. Westbrook je usporeno ušao u utakmicu, no u drugom poluvremenu je bio sjajan upisavši 25 koševa, sedam skokova i četiri asistencije, pri čemu je 13 koševa zabio u posljednjoj dionici. - Russell je u drugom poluvremenu bio fantastičan. Odigrao je čudesno - kazao je trener Thundera Billy Donovan. Rezultati: LA Lakers - Detroit         97-102 (Ivica Zubac je za Lakerse zabio četiri koša) Sacramento - Oklahoma City 118-122 Memphis - Chicago          104-108 Brooklyn - Houston         112-137 (Bojan Bogdanović je zabio osam koševa za Brooklyn) Toronto - NY Knicks        116-101   Atlanta - Milwaukee        111-98    Dallas - Minnesota          98-87 