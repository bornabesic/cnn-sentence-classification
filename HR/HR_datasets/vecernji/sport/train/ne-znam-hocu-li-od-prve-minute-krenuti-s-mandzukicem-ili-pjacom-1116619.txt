Juventus je stigao u Zagreb. Talijanski prvak nije želio trenirati u Maksimiru, Allegrijevi igrači samo su se dan prije utakmice 2. kola Lige prvaka protiv Dinama prošetali maksimirskim travnjakom. Na konferenciju za novinare stigli su trener Massimiliano Allegri i Giorgio Chiellini. Juventusov šef stručnog stožera hvalio je Marka Pjacu. - Jako sam zadovoljan zbog njegovog napretka, siguran sam da će u budućnosti postati važan igrač Juventusa - poručio je Massimiliano Allegri, dok je Giorgio Chiellini na to pitanje sa smješkom nadodao: - 'Complimenti, complimenti!' Trener Stare dame od svojih igrača traži maksimalan angažman u susretu protiv Dinama. - Za sada želimo učiniti sve da osvojimo tri boda, razmišljamo samo o utakmici. Ne razmišljamo o osvajanju šest bodova protiv Dinama, sada nas zanima samo sutrašnji dvoboj - rekao je Massimiliano Allegri, piše Goal. - Utakmicu će početi oni igrači koji su u najboljoj formi, ne mogu sada reći hoće li od prve minute krenuti Mandžukić ili Pjaca. Mi svaka 2-3 dana imamo utakmicu, trebamo biti odmorni, pažljivi i koncentrirani. I ne dopustiti nekakvo iznenađenje u Maksimiru. Ali, trebamo i pametno rotirati igrače - kaže Juventusov trener, koji je najavio Higuaina u prvoj postavi. - Higuain će igrati sutra, mi se kao momčad moramo naviknuti na njega. Ali, i on na nas. Higuain ima potpuno različite karakteristike od Mandžukića, nama su obojica vrlo korisni. Ako netko misli da Juventus u svim utakmicama ove sezone mora pobijediti 3:0, onda taj živi u iluzijama. U Italiji smo u šest utakmica osvojili 15 bodova. Moramo biti čvrsto na zemlji, moramo se truditi, davati svoj maksimum - rekao je Massimiliano Allegri. Giorgio Chiellini hvalio je Dinamovu momčad. - Znamo da je Dinamo talentirana i tehnički potkovana momčad, pa i da je Liga prvaka vrlo teško natjecanje. Dinamo će igrati visokim ritmom, pokušati nas iznenaditi na svom terenu, ali smo svjesni svoje snage i došli smo u Zagreb po pobjedu - rekao je Chiellini. - U zadnje vrijeme smo odigrali puno utakmica, ali vjerujem da nismo umorni, pa i da možemo prije reprezentativne stanke pružiti još poneku dobru predstavu. I da ćemo u Zagrebu biti na visini ovog natjecanja. Trebao igrati atraktivno, ali i tražiti rezultat - dodao je Juventusov igrač. Koliko vam bodova treba za osvajanje skupine? - Ova skupina je vrlo kvalitetna, to su sve dobre momčadi. Sevilla i Lyon su vrlo neugodne ekipe, pa mi je teško reći koliko nam bodova treba za osvajanje skupine. Ali, znamo da nakon remija protiv Seville moramo pobijediti Dinamo - poručio je Giorgio Chiellini. 