Dok se u svečanom salonu Maksimira potpisuju bogati ugovori sa stranim pojačanjima koja bi trebala osigurati nastavak dominacije u Prvoj HNL i domoći se potom grupne faze nekog europskog natjecanja, Dinamo istovremeno ostaje bez blaga u mlađim kategorijama. Nakon Roberta Murića i Frana Brodića, koji su se prije nekoliko godina ugovorom vezali za Ajax, odnosno Club Brugge i čiji je odlazak izazvao pravi šok, odlazak plavih beba iz Maksimira više nije iznimka, već pravilo. Plavi su, naime, samo u zadnjih nekoliko mjeseci bili nemoćni zadržati čitavu plejadu talentiranih klinaca koji nisu dočekali prve seniorske minute u HNL-u – Sandro Kulenović i Tin Matić ljetos su potpisali ugovore s varšavskom Legijom, Josip Brekalo prešao je u Wolfsburg, Karlo Igor Majić sreću je potražio u Fortuni iz Düsseldorfa, Branimir Kalaica je u Benfici, Antonio Đurić nakon raskida ugovora s klubom iz Maksimira postao je član austrijskog LASK Linza, a niz odlazaka je zasad zaključio odlazak donedavne “desetke” Dinamove U17 momčadi. Mladi Županjac Hrvoje Ilić, koji će tek u travnju postati punoljetan, novi je član Pescare, kluba čiji je dres dvije sezone svojedobno nosio Blaž Slišković. Hrvatski wunderkind već je godinama, još iz najmlađih kategorija Osijeka u kojima je počeo nogometni put, na oku europskih velikana, pogotovo talijanskih. Roma i Lazio nikada nisu krili interes, u Interu su njegovo ime još prije četiri godine podcrtali (“Doveli smo Matea Kovačića, a sljedeći je Hrvoje Ilić”, kazao je u proljeće 2013. tadašnji šef skautske službe nerazzura Pierluigi Casiraghi). Čak su krenuli i u konkretnu akciju i poslali ponudu Osijeku, skauti Barcelone bili su impresionirani i zvali ga u kamp, a Red Bull Salzburg svojedobno je obitelji Ilić nudio preseljenje u Austriju samo kako bi potpisali Hrvoja. Talijanski portali specijalizirani za praćenje mladih nogometnih nada Ilića su označili kao jednog od najperspektivnijih hrvatskih nogometaša u toj dobnoj kategoriji, a tražeći prave usporedbe, nazvali su ga “hrvatskim Pirlom”. “Ljevak odličnog udarca, vrhunske tehnike i velike vizije...”, jedan je od opisa uz Hrvojevo ime uz koje se niže popis zainteresiranih klubova koji uključuje Bayern i Liverpool. – Po meni, bliži je onome kako igraju David Silva ili Mesut Özil. Svi se slažu kako je pred njim svijetla budućnost, kako ima potencijal jednoga dana postati razigravač seniorske reprezentacije. Ali baš poput Pirla, Hrvoje ima sposobnost sam rješavati utakmice – izjavio je za tjednik Max! Igor Bičanić koji skrbi o karijeri mladog nogometaša koji je prošao sve mlađe kategorije hrvatske reprezentacije u kojima je nerijetko bio i igrač odluke. Stoga i jest iznenađenje da je malena Pescara iz istoimenog grada na jadranskoj obali, “fenjeraš” Serije A kojem je selidba u drugu ligu izvjesna budućnost, pobijedila talijanske nogometne velikane u utrci za Ilićem. Ali razlog je, zapravo, iz perspektive mladog nogometaša vrlo pragmatičan i razuman – Hrvoje i njegova obitelj ne žele da preskače stepenice u nogometnom razvoju, pogriješi u odabiru, “izgubi” se i “izgori” u velikom klubu. U Pescari će dobiti priliku – Odlučili smo ići stepenicu po stepenicu, bez srljanja. Da je otišao u Romu ili Inter, poslali bi ga vjerojatno nekamo na posudbu – otkriva Hrvojev otac Dražen koji je nekoć, u generaciji Zorana Mamića i Alena Peternaca, proveo četiri godine u Dinamovim mlađim kategorijama. Pescara se trenutačno nalazi na posljednjem mjestu u Serije A, bez izgleda za čudesan spas i očuvanje prvoligaškog statusa, s osvojenih svega devet bodova nakon 20 utakmica i čak 12 bodova manje od Empolija u zoni spasa. Trener “delfina”, nekoć odlični desni bek Massimo Oddo, svjetski prvak s Talijanima 2006. i osvajač Lige prvaka s Milanom godinu kasnije, zato već sada slaže momčad za iduću sezonu i Seriju B u kojoj će svoje mjesto naći i mladi Hrvoje Ilić. – Pescara ga je željela i, kako se već oprostila od Serije A te slaže momčad za Seriju B, odlučili smo kako je bolje za njegov razvoj da krene iz manje sredine u kojoj će prije dobiti šansu. Odlučili smo ići korak po korak, nismo otišli za svjetlima velikog kluba pa da završi na marginama. U Pescari će dobiti šansu, a na njemu je da se pokaže i dokaže – kaže Dražen Ilić. Prelazak u Pescaru drugi je Hrvojev nogometni transfer prije punoljetnosti. Nogometni je put započeo u mlađim kategorijama Osijeka koji je napustio u jesen 2013., i to silom prilika. Klub iz Gradskog vrta tih je godina živio na rubu i nije Hrvojevu ocu bio kadar čak platiti ni putne troškove iako ga je svakodnevno na treninge u Osijek dovozio iz Županje i dnevno prelazio više od 160 kilometara. Nije bilo druge nego pronaći novi sredinu, a kako tada odlazak u inozemstvo za obitelj nije dolazio u obzir zbog Hrvojeve dobi, Dinamo je bio logičan korak. Ipak, transfer nije tekao glatko, Osijek je prijetio suspenzijom, čijim aktiviranjem mladi nogometaš dvije godine ne bi mogao biti registriran za momčadi Prve i Druge HNL. Pat-poziciju riješila je isplaćena odšteta koja je tada pokrila jedan mjesec plaća u Osijeku. Nakon nešto više od tri godine u Maksimiru, došlo je vrijeme za novi korak u karijeri. Razlog je bojazan kako u skorije vrijeme u Dinamu ne bi dobio pravu priliku. – U Dinamu je gužva u veznom redu i nismo dobivali signale da će Hrvoju u skorijem vremenu pružiti šansu – objašnjava Dražen Ilić razloge transfera. Zasad jedini problem – jezik Hrvoje je upisao srednju školu, a prilagodbu će mu olakšati dvojica sunarodnjaka koja nose dres Pescare. – Ići će možda isprva malo teže jer ne zna jezik. Do ove zime tu je bio Dario Župarić koji je iz Županje, ali otišao je na posudbu u Rijeku. Tu su i dalje Robert Murić (kojeg je Ajax poslao na posudbu, nap. a.) i Hrvoje Miličević – dodaje Dražen Ilić. Mlade igrače u Pescari drže na oku. – Imaju hotel u koji su smješteni igrači koji nastupaju za Primaveru, a klupski autobus dolazi i odvozi ih i vraća iz trening-kampa koji se nalazi izvan grada – dodaje. U Seriji A 18 Hrvata Hrvoje je zadovoljan onime što je zatekao u novoj sredini i nema straha pred najvećim izazovom dosadašnje karijere. – Iz kluba su rekli, ako što trebam, da pitam, a roditelji su s mojim agentom nekoliko dana proveli u Pescari. Zasad ne znam jezik, ali vjerujem da neće biti problema – kazao je mladi nogometaš koji je počeo europsku avanturu i postao posljednji član sve brojnije hrvatske nogometne kolonije u Italiji. Pod ugovorom u Seriji A ove sezone je čak 18 Hrvata i samo je Brazilaca (37) i Argentinaca (33) više. U Seriji B su desetorica (samo je Ganaca više, i to jedan više), a u Primaveri, ligi u kojoj se natječu mlade momčadi, desetorica su Hrvata. >>Priča je objavljena u sportskom tjedniku Max! kojeg možete pratiti i na Facebooku. 