Engleski velikani i gradski suparnici Manchester United i Manchester City započeli su borbu za brazilskog braniča Alexa Sandra (25) koji trenutačno nosi dres Juventusa. Kako prenose britanski mediji, menadžer Uniteda Jose Mourinho i njegov kolega u redovima "građana" Pep Guardiola pod svaku cijenu žele angažirati brazilskog braniča koji je ove sezone za Juve nastupio u svih 17 ligaških susreta. Nagađa se kako torinska "Stara dama" neće pustiti Sandra za manje od 50 milijuna eura odštete. Sandro je stigao u Juve u kolovozu 2015. iz Porta za 26 milijuna eura, a igrao je i za Santos i Atletico Paranaense. Za brazilsku reprezentaciju debitirao je u studenom 2011. godine, a do sada je sakupio 11 nastupa. 