Hrvatski tenisač Borna Ćorić oprostio se od ATP turnira u Istanbulu porazom u 1. kolu od 84. igrača svijeta Srbina Dušana Lajovića s 3:6, 7:6 (1), 5:7.  Maratonski, skoro trosatni dvoboj Ćorić je mogao izgubiti u dva seta, ali i dobiti jer je imao prednost veći dio zadnjega seta. U prvom setu je Borna izgubio servis za 3:5 i to ga je koštalo seta, a stvari su za Zagrepčanina izgledale loše kada je domah na početku drugog seta ponovno izgubio svoj početni udarac. Lajović je neuspješno servirao za meč kod 5:4 i 6:5, no Borna je sve spasio i izjednačio dobivši "tie-break" s uvjerljivih 7:1. Ćorić je treći set počeo bolje i napravio "break" odmah za 1:0, ali nije izdržao. Lajović je vratio "break" u osmom gemu, a u 12. je iskoristio Ćorićevu neopreznost i završio meč. Bio je ovo njihov treći međusobni dvoboj i druga pobjeda Lajovića, a Ćorić je, nakon osvajanja svog prvog turnira u karijeri u Marakešu, na već trećem turniru zaredom ispao u 1. kolu. 