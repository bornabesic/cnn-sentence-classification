Proslavljeni hrvatski rukometaš Petar Metličić, koji je bio član stručnog stožera hrvatske reprezentacije dok ju je vodio izbornik Željo Babić, ocijenio je kako je dobro što je za izbornika reprezentacije ponovno izabran Lino Červar, ali je odbacio mogućnost da on i dalje bude u stručnom stožeru reprezentacije. "Mi smo svoje napravili, mene to u ovom trenutku ne zanima. Imam neke druge planove tako da ja mogu biti samo navijač," rekao je Metličić novinarima u Splitu. Za Červara je Metličić rekao kako je "hrvatska sportska i rukometna veličina." "Svi znamo koje je Červar rezultate ostvario i koliko ima autoriteta i iskustva. Po meni savez je napravio dobru stvar što su njega angažirali za izbornika. On je jedan od rijetkih kapaciteta koji može voditi reprezentaciju za takvo Europsko prvenstvo jer nije samo stvar pripremiti ekipu i biti kvalitetan, pošto mislim da će biti veliki pritisak i nije to baš lako." Metličić je istaknuo kako se Červar navikao na pritisak i može se nositi s tim. "Červar je navikao na pritisak i može se jako dobro nositi s tim, znači da skine taj pritisak s igrača. Sigurno je da će im biti jako teško jer očekivanja su velika, a to znači medalja, naravno, po najavama i po željama. Sigurno je da bi htjeli da Hrvatska osvoji europsko zlato koje nedostaje u kolekciji medalja," rekao je Metličić. Osvrnuvši se na nedavno Svjetsko rukometno prvenstvo u Francuskoj na kojem je Hrvatska osvojila četvrto mjesto, Metličić je kazao kako to rezultatski "nije bilo uopće loše" uz napomenu kako uvijek možeš biti nezadovoljan kada osvojiš četvrto mjesto. "Gledajući na probleme koje smo imali i s ekipom s kojom smo bili na SP-u, mislim da smo u tom trenutku napravili maksimum. Naravno, kad izgubiš na onakav način (neiskorišten sedmerac u zadnjoj sekundi polufinalne utakmice protiv Norveške) sigurno je da će to ostaviti veliki trag na svima nama jer smo od finala bili udaljeni samo tim penalom. Sigurno je da ostaje žal, ali predstavili smo se u dobrom svjetlu," rekao je Metličić. 