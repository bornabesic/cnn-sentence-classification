Konačno stižu dobre informacije o stanju Michaela Schumachera koji se gotovo tri godine oporavlja od teške skijaške nesreće u francuskim Alpama. Bivši tehnički direktor Ferrarija Ross Brawn rekao je da sedmerostruki prvak u formuli 1 pokazuje "znakove oporavka" iako nije htio detaljnije govoriti o njegovu stanju. – Neki znakovi nas ohrabruju i svi se molimo da ih je što više. Ne mogu reći mnogo više od toga jer moram poštovati privatnost obitelji. Obitelj želi Michaelov oporavak držati u privatnosti i ja to moram poštovati – rekao je Brawn za BBC. Jako malo informacija o stanju automobilističkog asa izlazi u javnost. – Moram reći da je puno špekulacija o Michaelovu stanju. Većina je pogrešna. Svaki dan se molimo i nadamo da ćemo i dalje vidjeti napredak te da će se Michael jednog dana oporaviti od ovih užasnih ozljeda – zaključio je Brawn. Ranije informacije govorile su da Schumacher još nije u stanju hodati. Schumacher je šest mjeseci bio u induciranoj komi, a sredinom 2014. prebačen je na kućnu njegu u obiteljsku rezidenciju u Švicarskoj. >> Opet vrijeđa Schumachera: Lewis Hamilton šokirao izjavom o navikama slavnog Nijemca 