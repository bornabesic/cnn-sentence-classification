“Prodao si meč”, “vrati novac”, “radiš za kladionicu”... samo su neke od poruka koje teniski profesionalci i profesionalke gotovo svakodnevno nalaze u inboxima na svojim profilima. Ima i prijetnji smrću, kakvu je nedavno dobila srpska tenisačica Aleksandra Krunić. Početkom travnja ona je u kvalifikacijama WTA turnira u Charlestonu dobila dramatičan meč protiv Čehinje Jesike Malečkove (3:6, 6:3, 7:6 (5)) nakon što je spasila četiri meč-lopte. Samo nekoliko sati kasnije dobila je uvredljive i prijeteće poruke dvojice muškaraca na profilu na Facebooku. Optužili su je za namještanje i napisali da im duguje 4000 funti. “Sad ću ja tebi uništiti život kao što si ti moj. Zbog tebe sam izgubio 4000 funti. Ti si dio mafije”, samo su neke od poruka (na engleskom) koje je Krunićeva dobila i koje je sama objavila uz ironičan komentar: “Ono, kad spasiš četiri meč-lopte, tri vezane, pobijediš sa 7:5 u tie-breaku... Krunić mafija!” Na isti način, objavljivanjem poruka, pomoć je zatražio i mladi Britanac Kyle Edmund (22) kad je ove godine izgubio u Indian Wellsu od Novaka Đokovića. – Nezadovoljni kladitelji uvijek vas mogu prozvati zbog izgubljenog listića. Kad pobijedite ili kad izgubite. Pogotovo kad izgubite već dobiveni meč, što se također može dogoditi – kazao je tada Edmund. Vrijeđao homoseksualce Najnoviji slučaj povezan je s našim veteranom Ivom Karlovićem. Tenisači i tenisačice obično se “bore” s anonimcima, a sada je div sa Šalate morao u “okršaj” s ni manje ni više nego članom belgijske nogometne reprezentacije do 21 godine Benitom Ramanom, koji inače igra za Standard iz Liegea. Radi se o susretu drugoga kola turnira u Budimpešti u kojemu je Karlović pobijedio Damira Džumhura iz BiH sa 6:1, 3:6, 6:4. Raman je u poruci našem tenisaču, usput izvrijeđavši ga (“ostavi se tenisa, bavi se ribičijom”), napisao da hoće natrag svojih 2500 eura. Valjda se kladio na Džumhura... Vijest su prenijeli mnogi sportski portali koji ističu da je Raman u bivšem klubu Gentu već bio suspendiran zbog uvreda na račun homoseksualaca. Sada se s ne manjom žestinom obrušio na Karlovića, koji je dovoljno iskusan da se zna nositi s takvim provokatorima, ali ponekad i on podlegne. Pa je tako u ožujku ove godine, nakon poraza od Nicka Kyrgiosa u Miamiju (4:6, 7:6 (4), 6:7 (2)), na uvredu “ti si obična mafijaška svinja”, odgovorio riječima: “Da, jedem puno, ali i tvoja mama to voli.” Tenis kao stvoren za klađenje U udrugama teniskih profesionalaca (ATP) i teniskih profesionalki (WTA) sugeriraju igračicama i igračima da takve uvrede jednostavno ignoriraju. A da ozbiljnije prijetnje javno objave, kako bi potaknuli pozornost na verbalne nasilnike i eventualno dobili posebnu zaštitu. Kad je u pitanju bijes kladitelja koji na pojedinim mečevima, i to isključivo svojom krivnjom (nitko ih ne tjera da se klade) gube tisuće eura, tenisači i tenisačice su u najtežoj situaciji od svih sportaša. Oni su predstavnici pojedinačnog sporta na koji se ljudi najviše klade. Tenis se igra svaki dan, praktično 52 tjedna u godini, i kao stvoren je za klađenje. Boksa, atletike i stolnog tenisa puno je manje, ali ni njima nije lako. 