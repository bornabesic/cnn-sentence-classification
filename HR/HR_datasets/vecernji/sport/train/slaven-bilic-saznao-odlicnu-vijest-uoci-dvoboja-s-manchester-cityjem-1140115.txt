Disciplinska komisija Engleskog nogometnog saveza (FA) poništila je crveni karton kojeg je veznjak West Hama Sofiane Feghouli zaradio u posljednjem ligaškom ogledu protiv Manchester Uniteda. Sudac Mike Dean je Alžirca isključio već u 15. minuti utakmice između 'Čekičara' i 'Crvenih vragova' zbog starta na Philu Jonesu. Međutim, snimka je pokazala kako nije bilo govora o prekršaju za najstrožu kaznu. ManU je iskoristio igrača više pobijedivši 2-0, a West Ham se nakon utakmice žalio. FA je uvažio protest poništivši crveni karton što je barem malo obradovalo hrvatskog stručnjaka Slavena Bilića koji sjedi na klupi West Hama.  Nakon što mu je poništen crveni karton, Feghouli će imati pravo nastupa u petak kada West Ham očekuje susret 3. kola FA kupa protiv Manchester Cityja. 