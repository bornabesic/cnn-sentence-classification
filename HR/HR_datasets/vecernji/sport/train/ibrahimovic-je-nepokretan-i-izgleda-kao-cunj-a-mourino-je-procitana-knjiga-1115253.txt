Zlatan Ibrahimović ovog je ljeta kao slobodan igrač stigao u Manchester United i u sedam utakmica postigao pet golova. To je odlična statistika zbog koje ga mnogi amnestiraju krivnje u lošim rezultatima crvenih vragova, ali Cristophe Dugarry, bivši francuski reprezentativac, ne razmišlja na taj način. On se obrušio na švedskog napadača. - Zlatan u furioznom engleskom nogometu izgleda poput čunja. Svi pričaju o njegovoj statistici, trofejima, brojkama, ali u Engleskoj, gdje se na utakmicama ide dvije tisuće kilometara na sat, on djeluje nepokretno, kazao je Dugarry pa se obrušio i na Mourinha: - Jose je pročitana knjiga, on je potrošen. Čini mi se da je njegov zadnji taktički trijumf bio onaj koji je izvojevao u polufinalu Lige prvaka s Interom protiv Barcelone, ali to je bilo davne 2010. Naravno, osvajao je trofeje i nakon toga, ali se pogubio zbog ogromnog ega, jer umišlja da je već i važniji od momčadi koje trenira. Van Gaal se žestoko kritiziralo zbog taktike, ali Portugalac nije ništa promijenio. Osim što su drugi igrači na travnjaku, momčad Uniteda i dalje je raštimana i neorganizirana kao lani. 