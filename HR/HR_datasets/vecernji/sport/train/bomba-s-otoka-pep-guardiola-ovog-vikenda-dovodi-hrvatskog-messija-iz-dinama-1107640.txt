Nakon što je ostao bez Marka Pjace, trener Dinama Zlatko Kranjčar uskoro bi mogao ostati bez još jednog dragulja! Naime, prema pisanju engleskih medija, Manchester City dogovorio je dolazak Ante Ćorića iz Dinama i sve bi trebalo biti riješeno već ovog vikenda. Ako to doista i bude tako, za očekivati je da će modri inzistirati na tome da Ćorić odigra utakmicu protiv Salzbuga (srijeda, 20.45) i pomogne hrvatskom prvaku da se plasira u Ligu prvaka, a tek onda krene prema Otoku. Pep Guardiola stvara novu momčad Cityja pa je uloženo dosta novca u mlade igrače na kojima španjolski strateg želi graditi budućnost, a jedan od tih igrača navodno je i Ćorić u čije se nogometne vještine Pep zaljubio. Englski mediji Ćorića nazivaju "hrvatski Messi" te ga uspoređuju s argentinskim čarobnjakom. Navode da su slične građe i visine te da Ćorić posjeduje slične kvalitete u vođenju lopte i driblingu. 'Ćorić bi se savršeno uklopio u Pepovu momčad jer je ofenzivni vezni, jako dobar tehnički, a bio je i član hrvatske reprezentacije na Europskom prvenstvu', piše Mirror. Englezi tvrde da su pregovori trajali tjednima te da su sad napokon na kraju, a da bi maksimirski klub trebao dobiti negdje oko 12 milijuna eura. To bi još jednom bila dobra zarada, ali ako je sve ovo točno, u Dinamu bi se trebali zapitati kako će momčad bez Pjace i Ćorića biti konkurentna u Europi ove sezone. Pogotovo ako se ostvare najave talijanskih medija da bi nakon Salzburga Marko Rog trebao potpisati za Napoli. Uz sve navedeno, Maksimir su ovog ljeta već napustili i Kalaica, Brekalo te prvi vratar Eduardo... 