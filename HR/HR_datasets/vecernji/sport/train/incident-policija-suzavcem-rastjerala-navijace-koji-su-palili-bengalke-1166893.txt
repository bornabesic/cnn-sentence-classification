Derbi košarkaša Zadra i Cibone u kojem je domaća momčad pobijedila sa 68:56 i izborila treću, odlučujuću utakmicu polufinala PH, zasjenio je incident u dvorani u Višnjiku. Naime, na dijelu tribine gdje se nalazio Tornado upala je policija. Domaći navijači palili su bengalke pa je intervenirala policija koja je koristila suzavac.   Društvo prijatelja Hajduk Zadar izdalo je priopćenje u vezi događaja u Višnjiku: 'Ponukani nemilim scenama viđenim uživo sinoć na tribinama SC Višnjik u režiji snaga MUP-a nad simpatizerima KK Zadra i pripadnicima UN Tornado Zadar jednostavno imamo dužnost javno reagirati i izraziti podršku momcima. Viđenje cijele situacije je maksimalno objektivno i potvrđeno od strane više pojedinaca.  Na samom početku utakmice na središnjem semaforu dvorane na sva 4 ekrana jasno napisano 'Dvorana je pod videonadzorom!'. Naime, za vrijeme odigravanja zadnje četvrtine utakmice u sektoru gdje se nalazi Tornado zapaljen je 1 strob na podu. Nakon toga 2 minute poslije ponovno je zapaljen 1 strob i 1 bengalka, ponavljamo na podu tribine bez mogućnosti da ikoga ozlijede ili bez namjere da se prekine utakmica, ugroze igrači na parketu i slična naklapanja koje su plasirane u javnost. Strob i bengalka prestaju gorjeti, dima u dvorani je zanemarivo malo (sjetimo se Jazina), do kraja utakmice ostaje svega 3:30 minute. Navijanje u skladu s folklorom derbija protiv Cibone. Kako je navedeno bilo, dvorana je pod videonadzorom, pojedinci koji su zapalili pirotehnička sredstva se jednostavno pomoću pregleda videosnimke identificiraju i privedu na obavijesni razgovor. Tako bi trebalo biti nakon utakmice. Policija je ušla među navijače Tornada No, bez povoda za reakciju policajci oformljuju svoj bataljun i njih 10-ak po naređenju tko zna koga i zašto odlučno stupaju u Tornadov sektor. Tko je redovit na Višnjiku zna da se u Tornadovom sektoru na vrhu uvijek nalaze mlađi momci od 10-15 godina koji zdušno bodre voljeni KK Zadar kao i ovi mnogi stariji. Policajci stežu obruč oko sektora i kreću u suludi pohod tjerajući sve pred sobom, a počevši s vrha tribine i od onih najmlađih. Kako glasi parola 'Povjerenje i sigurnost', oni upravo nad tim dječacima odlučuju provoditi mjere sigurnosti i zaštite vlastitog života te počinju s upotrebom paper spreja u oči malodobne djece. Djeca sva prestrašena i u šoku plačući i brišući oči vrludaju dvoranom te bježe u obližnje WC.  Pitamo Vas, gospodo draga i odgovorni za ovu scenu, da li je bila potreba za takvom reakcijom, kada nije bilo apsolutno nikakvih naznaka za moguće nerede. Da li Vi, gospodo draga, imate doma svoju djecu i da li bi Vam bilo drago da im netko šprica sprej u oči?! Znate i sami vrlo dobro da je vaše postupanje bilo delegirano s vrha i znate da takva brutalnost nije imala pokriće, ali svejedno ste suvereno odradili svoju čistku. Čestitamo Vam na 'dobro' odrađenom poslu, no nemojte se čuditi otkud tolika netrpeljivost i mržnja, jer ne možete sigurno očekivati ljubav i uzajamno poštovanje pogotovo ne od golobradih, maloljetnih dječaka koji su sinoć garantirano doživjeli izniman šok! STOP REPRESIJI NAD NAVIJAČIMA!!! Podrška momcima iz UN Tornado Zadar'   