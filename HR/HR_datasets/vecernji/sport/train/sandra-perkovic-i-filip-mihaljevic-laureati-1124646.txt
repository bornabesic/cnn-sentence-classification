Za kraj jedne od najboljih sezona u povijesti u Krašu je održana atletska gala večer koju su svojim prisustvom uveličali Svein Arne Hansen i Dobromir Karamarinov, predsjednik i dopredsjednik Europskog atletskog saveza, te Sergej Bubka, bivši šesterostruki svjetski prvak u skoku s motkom. – Hrvatska atletika na Igrama u Riju imala je ne samo najuspješniji nastup u povijesti nego, s obzirom na nove uvjete, bez B norme, i najbrojniji. Imali smo tim za Rio i već pripremamo tim za Tokio. To je zapravo isti taj tim, samo će biti i novih imena – rekao je Ivan Veštić, predsjednik Hrvatskog atletskog saveza. Dodijeljene su i nagrade, proglašeni najbolji u 2016. godini – Dorja Zanetić (kadetkinja), Sven Salaj i Bruno Rožman (kadeti), Marino Bloudek i Ivan Mišković (mlađi junior), Lora Ontl i Eva Mustafić (mlađe juniorke), Dora Filipović (juniorka), Hrvoje Čukman (junior), Sara Kolak (mlađa seniorka), Matija Gregurić (mlađi senior), Filip Mihaljević i Sandra Perković (senior i seniorka). Edis Elkasević dobio je nagradu za najboljeg trenera u 2016. godini, dok je Agram dobio nagradu za najbolji klub u 2015. godini. Najbolji veterani su Ivona Jerković i Damir Ludvig. Nagrada za najboljeg atletskog suca u ovoj godini otišla je u ruke Mirka Brlečića koji je u svojoj karijeri imao 1200 suđenja. Dražen Lasić dobio je nagradu za entuzijasta godine. On već dugi niz godina radi u klubu Sveti Ante u Kninu. Radeći u teškim uvjetima, redovito stvara odlične atletičare, reprezentativce. Ove je godine pokrenuo humanitarnu akciju “Čarobni svijet za kninsku kraljicu sportova”. Cilj ove akcije bio je skupljanje novca za gradnju atletskog objekta. Mladen Katalinić dobio je nagradu za stručno vođenje hrvatske atletike u najuspješnijoj godini u povijesti. Priznanja za životno djelo dobili su Vlado Apostolski, Franjo Preložnjak, Ivan Maričević, Nikola Turk, Dražen Ožeg, Olga Šikovec Luncer i Radovan Kirin. 