Glavna tema HTV-ove emisije Stadion bio je Jadranski derbi Hajduk - Rijeka (1:1). Joško Jeličić i Mateo Beusan analizirali su događaje na utakmici... - Suci su imali vrlo malo pogrešaka. Zebec je dopustio mušku igru, nije se htio isticati. Konkretno, dvoboj Žute i Vlašića bio je najobičniji, Žuta je bio bliže lopti, nema penala. A jedanaesterac za Rijeku... mnogi kažu da je Andrijašević sam sebe sapleo. A zašto? Pa jer je bio kontakt u prsa, pa ga lijeva noga ruši! Klasik od kaznenog udarca - istaknuo je Beusan. No derbi je ostao u sjeni huligana koji je natjeravao suca Zebeca, te ružnim povicima s tribina kao i provokativni transparent na ćirilici "Morem plovi jedna mala barka". - Osnovna zadaća suca je dovesti utakmicu do kraja. I da je udaren ili pogođen, ako smatra da može nastaviti, nastavit će utakmicu. Zebec je tu situaciju jako pametno odradio - rekao je Beusan, a nastavio je Jeličić: - Idiotizam, huliganizam treba osuditi, a još je gora reakcija, nevjerojatno! Idiot je idiot, tu nema pomoći, ali što je još gore većina je taj njegov potez odobravala! A ksenofobija, rasizam, hukanje većeg broja navijača nedopustivo je! A najgore od svega je dovođenje u uzročno-posljedičnu vezu s nekim stanjem u nogometu onih koji to moraju prvi osuditi, a to su vlasnici Hajduka, Nadzorni odbor. Vidio sam da se Kos danas oglasio, oni to moraju prvi osuditi. I iskorijeniti, uz pomoć pravosuđa, HNS-a... A  dovoditi u uzročno-posljedičnu vezu s HNS-om i stanjem u nogometu je nedopustivo. Što će odlučiti disciplinski sudac? - Nema puno manevra nego pražnjenje stadiona ili neigranje utakmica. Ali je li to dovoljno? Nije. OK, bit će kažnjeni i što nakon te 2-3 utakmice? Hoćemo li opet očekivati isto? - pita se Beusan, a s tim se složio i Jeličić: - Ispaštat će klubovi, Hajduk je recidivist, ali gube pravi navijači... Što se Dinamove pobjede nad Splitom tiče, Jeličić je naglasio: - Dinamo je odigrao najboljih 90 minuta godine, uživao sam, lopta je išla brzo brza, sjajan prvi gol Hodžića, asistencije Stojanovića... Hodžić? Ne znam u čemu je bolji! Raznovrstan napadač, ide na prvu stativu, traži loptu, gladan gola... veliki dobitak. Suđenje je ipak dobilo kritike. Naime, Dinamu nije priznat pogodak zbog zaleđa, iako je bila riječ o autogolu. Zbog čega je, čini se opravdano, ljutit bio Ivajlo Petev. - Potpuno pogrešna primjena pravila o utjecaju igrača na zaleđe. Nema tu zaleđa, igrač Dinama je tri metra udaljen, ako bi tako to sudili, došli bismo u dvojbu što je uopće zaleđe - naglasio je Beusan. 