Dinamo je spreman za nove prvenstvene izazove. Modri u petak (18 sati) gostuju u Koprivnici, protiv Slaven Belupa traže povratak u pravu formu. Ali, i u sam vrh hrvatskog prvoligaškog nogometa. Ivajlo Petev tako će u Gradskom vrtu odraditi i svoje prvo gostovanje na klupi zagrebačkog kluba... – Nadam se da ćemo izgledati bolje nego protiv Hajduka, da ćemo imati malo više sreće i zabiti koji gol. Slaven Belupo također traži nešto u toj utakmici, ali mi trebamo od početka krenuti po tri boda. I ispuniti svoj potencijal – rekao je Ivajlo Petev, piše Goal. – Zadovoljan sam s proteklim treninzima, svi su dobro radili, nemamo ozlijeđenih igrača. Vratio nam se Matel koji već trenira s momčadi, danas se iz Čilea vraća Fernandes i momčad djeluje dobro. Ali, Fernandes najvjerojatnije neće konkurirati za dvoboj sa Slaven Belupom, iako će ići s nama u Koprivnicu. Fiolić, Pavičić i Ćorić bit će spremni za utakmicu. Slaven Belupo nije loša momčad, ali Dinamo ide po pobjedu. – Slaven Belupo dobro je organizirana momčad, nisu loši, ali mi od samog početka moramo tražiti tri boda. Naravno, uz još jednu dobru predstavu. Na čemu ste radili tijekom reprezentativne pauze? – Znate kako je u Dinamu tijekom reprezentativne pauze, na raspolaganju sam imao samo 8-9 igrača. S njima sam odradio što sam mogao, ali nije lako tako raditi. Naravno, dobra je stvar što Dinamo ima toliko reprezentativaca. Možete li već reći sastav za sutrašnju utakmicu? – Utakmica je u 18 sati, početni sastav ćete znati sutra oko 17 sati. Nemam velikih dvojbi, vjerujem da ću izabrati najspremnijih 11 igrača. Svatko će dobiti svoju šansu, ja bih volio da svatko od njih daje svoj maksimum. I u svakom trenutku daje 100 posto za uspjehe Dinama – završio je Ivajlo Petev. 