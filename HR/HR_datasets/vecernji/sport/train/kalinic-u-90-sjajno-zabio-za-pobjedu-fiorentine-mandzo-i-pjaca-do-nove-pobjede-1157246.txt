Napadač hrvatske nogometne reprezentacije Nikola Kalinić drugo je kolo zaredom pogotkom u 90. minuti osigurao minimalnu 1-0 pobjedu Fiorentini u Serie A.  Nakon što je prošle nedjelje zabio na domaćem terenu protiv Cagliarija u samoj završnici, Kalinić je ovoga puta na isti način donio pobjedu "violama" na gostovanju kod Crotonea u dvoboju 29. kola. Naš je napadač odlično reagirao na dubinsko proigravanje Saponare, utrčao u kazneni prostor domaćih, stigao do lopte prije domaćeg vratara i zatim ga lijepo lobao za pobjednički gol. Bio je to 14. Kalinićev pogodak u talijanskom prvenstvu ove sezone, a 19. u svim natjecanjima. Kalinić je igrao čitavu utakmicu, a Milan Badelj je na terenu bio do 71. minute za Fiorentinu koja je i dalje osma sa 48 bodova, pet manje od sedmog Milana. Crotone je ostao u zoni ispadanja, 19. sa 14 bodova, osam manje od 17. Empolija koji zauzima posljednje mjesto koje osigurava ostanak. Mario Mandžukić odigrao je čitavu utakmicu, dok je Marko Pjaca u 28. minuti zamijenio ozlijeđenog Dybalu u 1-0 (1-0) pobjedi Juventusa na gostovanju kod Sampdorije. Jedini gol za torinski sastav postigao je Cuadrado već u 7. minuti. Lorenco Šimić i Ante Budimir ostali su na klupi domaćih. Vodeći Juventus sada ima 73 boda, 10 više od drugog Napolija, koji je u ranijem terminu sa 3-2 (3-0) kao gost svladao Empoli, odnosno 11 više od treće Rome koja kasnije večeras ugošćuje Sassuolo. Sampdoria je deveta sa 41 bodom. Napoli je u Empoliju nakon prvih 45 minuta vodio sa 3-0 golovima Insignea (19, 38-11m) i Mertensa (24), da bi Empoli u nastavku smanjio preko El Kaddourija (70) i Maccaronea (82-11m). Hrvatski reprezentativci Marko Rog i Ivan Strinić ostali su na klupi za pričuvne igrače Napolija. Bruno Petković igrao je za Bolognu od 69. minute u 4-1 (0-1) domaćoj pobjedi protiv Chieva.  >>'Kalinić ne bi trebao biti upitan. On i Mandžo moraju igrati protiv Ukrajine' 