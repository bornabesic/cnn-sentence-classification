Eintracht iz Frankfurta nastavlja sa sjajnim nastupima u ovoj sezoni. Momčad Nike Kovača u 16. kolu njemačkog prvenstva slavila je protiv Mainza s 3:0 i upisala osmu pobjedu u ovoj sezoni. Nije to na početku bila utakmica za pamćenje domaće momčadi, gosti su u prvih sat vremena bili i nešto opasniji, ali na kraju su Kovačevi igrači došli do uvjerljive pobjede i iznimno važna tri boda. Eintracht je poveo već u 18. minuti kada je na asistenciju Abrahama zabio Branimir Hrgota, napadač švedske reprezentacije kojega se svojevremeno povezivalo s vatrenima. Naš nesuđeni napadač odlično je utrčao u prostor i mirno matirao vratara. U 55. minuti Cordoba je kod gostiju dobio crveni karton i to je bio ključni detalj. Nakon toga domaća momčad kontrolirala je susret, a pobjedu je u 75. minuti osigurao Barkok na asistenciju Hrgovića. Do kraja se mreža još jednom zatresla, u 85. je Hrgota zabio svoj drugi gol na susretu. Dodajmo da je Ante Rebić igrao od početka susreta, a izašao je u 67. minuti. Nastavila se tako bajkovita sezona bivšeg hrvatskog izbornika. Prošle sezone preuzeo je klub koji je bio u gotovo bezizlaznoj situaciji i spasio ga od ispadanja, a sada je, eto, u samom vrhu Njemačkog nogometa. S večerašnjim bodovima na kontu ima 29 bodova i drži treće mjesto, ono koje vodi u Ligu prvaka. Večeras su odigrane još tri utakmice. HSV je bez ozlijeđenog Halilovića slavio protiv Schalkea 2:1, Borussia Dortmund i Augsburg odigrali su 1:1, a Wolfsburg je u gostima svladao Borussiju Mönchengladbach s 2:1. Na ljestvici vodi Bayern s 36 bodova koliko ima i Leipzig, treći je Kovačev Eintracht, a četvrta dortmundska Borussija. 