San Antonio Spurs su sinoć u polufinalu doigravanja Zapadne konferencije izjednačili na 1-1 u seriji na četiri pobjede nakon što su sa 121-96 svladali Houston Rocketse, ali su, zbog ozljede, ostali bez Tonyja Parkera, dok su Cleveland Cavaliers poveli sa 2-0 u seriji nakon što su i u drugoj utakmici polufinala Istočne konferencije bili bolji od Toronto Raptorsa i to sa 125-103.  Parker je čudno doskočio na lijevu nogu nakon šuta na početku zadnje četvrtine i bit će pregledan u četvrtak, ali Spursi ne očekuju da zaigra u trećoj utakmici serije u petak. San Antonio je predvodio Kawhi Leonard sa 34 pogotka, osam asistencija i sedam skokova. Parker je do trenutka kada je izašao iz igre ubacio 18 koševa. Kod Houstona najbolji je bio Ryan Anderson koji je utakmicu završio sa 18 koševa, a James Harden je bio ograničen na 13 pogodaka sa šutom 3/17. U drugoj polufinalnoj utakmici, ali na Istoku, LeBron James je za pobjedu Clevelanda zabio 39 koševa, preskočivši tako Kareem Abdul-Jabbara na listi najboljih strijelaca u postsezoni. Kyrie Irving je dodao 22 koša i 11 asistencija, a Channing Frye 18.       Najučinkovitiji u redovima bio je Jonas Valanciunas sa 23 pogotka. Jamesu je prije utakmice protiv Raptorsa bilo potrebno 25 koševa da prijeđe Jabbara (5.762 koševa) na drugom mjestu liste najboljih strijelaca u postsezoni NBA i tu je brojku prešao tricom u trećoj četvrtini. Ispred Jamesa je sada samo Michael Jordan koji je 5.987 koševa zabio u 179 utakmica izvan regularnog dijela sezone.James je sedmi na listi najboljih strijelaca NBA sa 28.787 koševa u karijeri, a prvi je Abdul-Jabbar sa 38.387 koševa.   Treća utakmica se igra u petak u Torontu.    Rezultati polufinala doigravanja NBA: ISTOČNA KONFERENCIJA  2. krug: Cleveland Cavaliers - Toronto Raptors         125-103 (Cleveland vodi 2-0 u seriji na četiri pobjede) ZAPADNA KONFERENCIJA,  2. krug: San Antonio Spurs - Houston Rockets           121-96 (momčadi su izjednačene na 1-1) 