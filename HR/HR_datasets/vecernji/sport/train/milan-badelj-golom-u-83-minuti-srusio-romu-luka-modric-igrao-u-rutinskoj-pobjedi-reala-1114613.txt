Real Madrid rutinski je odradio gostovanje kod Espanyola u četvrtom kolu Primere. Kraljevski klub slavio je s 2:0 i ostao vodeća momčad s maksimalnim učinkom. Real se bez Cristiana Ronalda i Garetha Balea u Barceloni slomio obranu domaćih tek u 45. minuti kada je pogodio James Rodriguez. U 71. minuti na konačnih 2:0 je povećao Karim Benzema. Luka Modrić je nastupio svih 90 minuta za Real, dok je Mateo Kovačić ostao na klupi.  Na ljestvici vodi Real s 12 bodova, Barcelona i Las Palmas imaju po 9, a Atletico, Sevilla i Villarreal po 8 bodova.  Badelj donio pobjedu Fiorentini U zadnjoj utakmici 4. kola Serie A u Firenci su nogometaši Fiorentine slavili protiv Rome s 1:0 pogotkom hrvatskog reprezentativca Milana Badelja.  Badelj je u 83. minuti snažnim i preciznim udarcem s 20-tak metara, kojeg je kroz noge vješto propustio Nikola Kalinić, donio pobjedu Fiorentini. Četiri minute ranije igrač Rome Nainggolan je pogodio vratnicu.  All'improvviso #Badelj #FiorentinaRoma pic.twitter.com/G1Mt22bYd9 U dresu viola su cijelu utakmicu odigrali Badelj i Hrvoje Milić, dok je Kalinić izašao u 87. minuti.  Na ljestvici vodi Napoli s 10 bodova ispred Juventusa s 9, te Rome, Lazija, Chieva i Intera koji imaju po 7 bodova. Fiorentina je ovom pobjedom došla na 8. mjesto sa šest bodova.  Lyon remizirao s Marseillom Suparnik zagrebačkog Dinama u skupini H nogometne Lige prvaka Lyon u susretu je 5. kola francuskog prvenstva na gostovanju kod Marseillea odigrao 0:0. Lyon je sada deveti sa sedam bodova, dok je Marseille 15. s pet. U ranije odigranim susretima u nedjelju Montpellier i Nice su odigrali 1:1 (0:0), dok je Saint-Etienne svladao Bastiju sa 1:0 (0:0). Na vrhu je Monaco sa 13 bodova, druga Nica ima 11. Hertha dostigla Bayern Nogometaši berlinske Herthe zadržali su stopostotni učinak u Bundesligi i nakon 3. kola zahvaljujući 2:0 (0:0) domaćoj pobjedi protiv Schalkea 04 u nedjelju.  Golove za Herthu postigli su Mitchell Weiser (64) i Valentin Stocker (74). Berlinski sastav s maksimalnih devet bodova drži drugo mjesto na ljestvici zbog slabije razlike pogodaka od prvaka Bayerna koji je na vrhu, dok je Schalke i nakon trećeg kola ostao bez bodova, ali i bez postignutog pogotka, te je pretposljednji jer je bez bodova i Werder koji usto ima i slabiju gol-razliku. 