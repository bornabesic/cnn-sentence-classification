Europski tjedan sporta, drugi po redu, održat će se od 10. do 17. rujna, a sportsko-edukativnim aktivnostima pridružit će se i Hrvatska, koja po aktivnosti građana zaostaje u odnosu na druge zemlje Europske unije. Projekt Europske komisije u Zagrebu jučer su predstavile Janica Kostelić, pomoćnica ministra, i Marija Crnković, koordinatorica projekta. Pozivamo sve građane na aktivnost i bavljenje sportom. Izaberite oblik treninga koji vama najbolje odgovara, posvetite barem pola sata dnevno sebi i svom tijelu. Na taj ćete način prevenirati bolesti i biti sretniji – rekla je Janica Kostelić. Ovogodišnji Tjedan počinje velikim otvaranjem u subotu 10. rujna na zagrebačkom Trgu dr. Franje Tuđmana kada će građani trenirati uz projekt Aktivna Hrvatska.  