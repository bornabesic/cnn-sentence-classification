Deportivo je u susretu 27. kola španjolskog prvenstva priredio veliko iznenađenje pobijedivši na svom Riazoru veliku Barcelonu - 2:1 i to samo nekoliko dana nakon senzacionalne pobjede Katalonaca nad PSG-om u Ligi prvaka (6:1) kojom su izborili nastup u četvrtfinalu. Joselu je pogotkom u 40. minuti bacio domaće navijače u delirij, a već na samom početku nastavka, u 46. minuti, Luis Suarez je vratio stvari na početak.  Gostujući trener Luis Enrique tada je krenuo po pobjedu i u 58. minuti uveo u igru Ivana Rakitića te Andresa Iniestu umjesto Arde Turana i Andre Gomesa. Barceloni su tri boda bila iznimno važna zbog utrke za naslovom prvaka s madridskim Realom, no uslijedilo je veliko razočaranje. Veznjak Alex Bergantinos u 74. minuti pogodio je za novo vodstvo domaćina, a Barcini nasrtaji ostali su bez konkretnog učinka. Štoviše, u sudačkoj nadoknadi Deportivo je iz kontre mogao zabiti i treći gol, ali Faycal Fajr bio je sebičan pa je njegov udarac obranio Ter Stegen.  Dodajmo i kako je Enrique ponovno mijenjao početni sastav dok Neymar nije niti konkurirao za utakmicu. Barceloni je to prvi prvenstveni poraz nakon 19 uspješnih nastupa, posljednji put je poražena prije pet mjeseci kad je slavila Celta.  >>Za više sporta posjetite našu Facebook stranicu Večernji list - Sport >>Kalinić u nadoknadi zabio za pobjedu! Čudesna sedmica Intera, Rog i Strinić slavili s Napolijem 