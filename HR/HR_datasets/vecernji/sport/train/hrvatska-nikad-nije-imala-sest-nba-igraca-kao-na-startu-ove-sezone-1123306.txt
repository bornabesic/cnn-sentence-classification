U noći s utorka na srijedu počinje nova NBA sezona u kojoj će Hrvatska imati šest svojih košarkaša, što je više no ikad. Najviše dosad bilo ih je pet (Kukoč, Giriček, Planinić, Kasun, Šundov), i to u sezoni 2004./2005, a po nekoliko sezona, baš kao i one prošle (Bogdanović, Hezonja, Rudež, Dukan) pod NBA krovovima obitavala su četvorica Hrvata. U sezonu 2016./20017. hrvatski reprezentanti na NBA parketima bit će Bojan Bogdanović (treća sezona), Damjan Rudež (treća), Mario Hezonja (druga) te trojica novaka Dario Šarić, Dragan Bender i Ivica Zubac. Rudež najbolji šuter Neupitno je da će od svih Hrvata najbolji status imati Bojan Bogdanović, ne samo zbog toga što se njegova momčad pročistila nego i zbog iznimnog reprezentativnog ljeta u kojem je bio najbolji strijelac predolimpijskog turnira u Torinu (24.3), ali i olimpijskog turnira u Riju (25.3), što je najviši olimpijski prosjek od 1996. – Mislim da će Bojan imati veliku godinu jer mu je Rio dao veliku količinu samopouzdanja. Spreman je, vidim to po treninzima, šutira jako dobro. S ovakvom razinom vještine imat će određenu količinu slobode u napadu, a ono na što ga ja izazivam jest da više sudjeluje u obrani i skoku – kazuje novi trener Brooklyn Netsa Kenny Atkinson, koji se raduje i Bojanovu stavu o tome hoće li biti starter ili ne: – Za nas Europljane to nije tako važno. Ako ja imam svoje minute, za mene nije važno jesam li sam u početnoj petorci ili ne. Slijedom niza okolnosti, ali i radi svoje neprijeporne kvalitete, starter bi trebao biti Dario Šarić. Uostalom, u posljednju predsezonsku utakmicu Sixersa, Šarić je krenuo u početnoj petorci, a na povjerenje trenera Browna je odgovorio s 19 koševa i 7 skokova. Osim što je talent kojem prognoziraju uspješnu NBA karijeru, Šariću naruku ide i to što se ozlijedio prvi pick drafta Ben Simmons, koji se vraća tek u siječnju, ali i Nerlens Noel kojeg neće biti do šest tjedana. Simmons je pozicija 3-4, a Noel 4-5 i to su igrači koji bi svojim prisustvom utjecali na Šibenčaninovu minutažu, a ovako će Dario imati priliku prilično učvrstiti svoj status. Ponešto težu situaciju, u borbi za status, imat će godinu dana mlađi Mario Hezonja (21), kojemu se otvorilo nešto prostora odlaskom Oladipa, no i unatoč tome Dubrovčanin će svoje minute moći osigurati jedino dobrom obranom i visokim postotkom šuta. U prvoj sezoni, Hezonja je prosječno igrao 17.9 minuta, a trice je šutirao sa 34-postotnom uspješnošću. Hezonjin suigrač u Orlandu bit će Damjan Rudež, za kojeg je trener nedavno rekao da je možda i najinteligentniji igrač u sastavu. Rudež, koji slovi kao najpouzdaniji šuter u Orlandu, na to kaže: – To je od trenera veliki kompliment, no ja se doista trudim čitati igru i biti kretivan. Osjećam da mi trener vjeruje, a tada je uvijek lakše igrati. Bender možda u Spurse Komplimente je od svojeg trenera dobio i Ivica Zubac, za kojeg njegov trener Luke Walton najavljuje da će se razvijati u dresu partnerske NBDL momčadi: – Ako smo zdravi i kompletni, mi Ivicu zasad ne vidimo u rotaciji i zato ne bi bilo loše da u D-Fendersima igra po 35 minuta. Slična “rookie” sudbina smiješi se i najmlađem igraču NBA lige Draganu Benderu, momku iz Čapljine, koji će tek 17. studenog navršiti 19 godina. On bi se mogao nasjediti na klupi, no s obzirom na to da je ipak riječ o 4. picku drafta, Sunsi za njega zacijelo imaju program razvoja. Osim ako ga doista ne planiraju razmijeniti, kao što su to ovih dana nagađali neki američki portali, u želji da trguju sa Spursima za Aldridgea. No, kada bi se to i dogodilo, za Bendera bi to bilo još bolje jer bi tada došao u ruke najboljeg NBA trenera Gregga Popovicha, čovjeka koji istinski cijeni europske igrače. 