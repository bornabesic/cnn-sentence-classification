Zlatan Ibrahimović jedan je od najkontroverznijih nogometaša današnjice koji često dolazi u središte pozornosti. Osim po svom nogometnom umijeću, koje nije sporno, poznat je i po britkom jeziku, nepromišljenim, ali ponekad i zabavnim izjavama, ali i po bahatom ponašanju. Uvijek je želio pokazati nadmoć u svlačionici, pokušavao se nametnuti svima, a sebi je pripisivao nadimke poput "kralj", "Bog", "vođa"... Fizička konstitucija dala mu je samopouzdanje pa je i na travnjačku često pokazivao koliko je jak, a sada je pred njega stavljen nevjerojatan izazov. Naime, UFC borac Danny Roberts, poznat pod nadimkom "Hot Chocolate", pozvao je švedskog nogometaša na borbu. - Volio bih se boriti s Ibrahimovićem. Ako je spreman, ja sam mu ovdje. Volio bih ga vidjeti, neka u oktogonu pokaže što zna. Ta bi borba imala težinu, bila bi dobro praćena, a mi borci bi profitirali jer nismo na cijeni i glasu kao nogometaši, rekao je Roberts i bacio rukavicu napadaču Uniteda. Inače, Ibrahimović ima crni pojas u karateu, a zna se da voli izazove. Čeka se njegov odgovor... 