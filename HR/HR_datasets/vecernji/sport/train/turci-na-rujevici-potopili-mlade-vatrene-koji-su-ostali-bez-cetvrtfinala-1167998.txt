Mladi vatreni doživjeli su potop na Rujevici. Na Europskom nogometnom prvenstvu za igrače do 17 godina hrvatska reprezentacija je izgubila od Turske sa 1:4. Drugim porazom u skupini Bašićevi su izabranici ostali bez četvrtfinala. Strijelac za Hrvatsku bio je Marin (67), a za Tursku su zabili Karaahmet (18), Gül (50), Kabak (68) i Akgün (80). Posljednju utakmicu u skupini Hrvatska igra u utorak protiv Španjolske. Tko zna u kojem bi smjeru otišao dvoboj da je na početku utakmice zabio Šego. Naime, u 2. minuti hrvatski je napadač izbio sam pred turskog vratara, ali je Özer obranio njegov udarac. Imao je Šego i bolje rješenje, jer mu je na suprotnoj strani usamljen bio Kreković. Iako su mladi vatreni na početku susreta bili za nijansu bolji, agresivnost Bašićevih izabranika nije urodila plodom. U prilici se našao i Kreković čiji je udarac turski vratar s lakoćom obranio. Stekao se dojam da je imao i bolja rješenja. I onda je uslijedila kazna. U 18. minuti turski kapetan Gül sjajno se izborio za udarac na desnoj strani i ubacio u peterac gdje Karaahmet glavom pogađa u mrežu vratara Kotarskog. Turci su iskoristili prvu pravu priliku! Gosti su nakon pogotka spustili ručnu i potpuno zagospodarili terenom, a naši su teško mogli složiti napad. Dugo je trebalo Bašićevim izabranicima da se ponovno poslože. Čolina je probio po lijevoj strani i ubacio u kazneni prostor. Marin je bio na lopti, a njegov udarac s desetak metara blokirao je turski branič.  Šego i Kreković zaprijetili su početkom nastavka, ali onda je iz jednog kontranapada Turska zabila pogodak. U 50. minuti strijelac je bio Gül. Babacan je na lijevoj strani promiješao našu obranu i pucao. Kotarski je obranio, ali lopta se od stative odbila pred turskog kapetana koji trese praznu mrežu. Naši su tražili pogodak kojim bi se vratili u utakmicu i tome su uspjeli. U 67. minuti prednost Turaka smanjio je Marin, ali je euforija kratko trajala. Gosti su već u sljedećem napadu zabili za 3:1, strijelac je bio Kabak. Potpuni potop mladi vatreni doživjeli su u posljednjoj minuti kada je Akgün zabio za 4:1. Ovim porazom Hrvatska je ostala bez četvrtfinala. Poredak: Španjolska (-1), Italija (-1) i Turska po 3, Hrvatska bez boda. 