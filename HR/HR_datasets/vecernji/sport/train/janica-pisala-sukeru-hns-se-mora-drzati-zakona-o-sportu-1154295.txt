Hrvatski nogometni savez, uključujući i sve županijske nogometne saveze unutar njega, mora uskladiti sastave svojih skupština prema Zakonu o sportu! Stav je ovo Središnjeg državnog ureda za šport, čija je čelnica Janica Kostelić, i koji je već službeno dostavljen Kući hrvatskog nogometa. Janičin Ured smatra kako je u hrvatskom nogometu ispunjen glavni uvjet Zakona o sportu, a taj je da 'barem polovina klubova koji sudjeluju u najvišem stupnju nacionalnog sportskog natjecanja imaju profesionalni status' te da, u skladu s tim, svi nogometni savezi moraju uskladiti sastave svojih skupština prema toj zakonskoj odredbi. Podsjetimo, HNS je cijelo vrijeme osporavao ovaj članak Zakona tvrdeći kako on nije sportski savez koji u najvišem rangu ima barem polovinu profesionalnih klubova budući da tu nisu uključivali ženske i futsal prvoligaše... Upravo na to su upozoravali najglasniji kritičari HNS-a, poput Mosta ili splitskoga HDZ-a. Do sada su po Zakonu o sportu izabrani samo skupštinari u NS-u Splitsko-dalmatinske županije, gdje više ne vrijedi pravilo 'jedan klub, jedan glas', po kojemu su se, sasvim nelogično, izjednačavala prava malih, amaterskih i profesionalnih prvoligaških klubova. Odsada, pridržavajući se Zakona o sportu, prvoligaši imaju po 32 glasa u Skupštini, drugoligaši po 16... Po istom principu birat će se članstva Skupština i u drugim županijama, pa onda i sastav Skupštine HNS-a. A i unutar nje doći će do promjena sustava glasovanja. Među ostalim, delegati županijskih saveza imat će po jedan glas, a prvoligaški klubovi (koji do sada nisu imali predstavnike u Skupštini) po dva glasa. Naveli smo samo osnovne zahvate koje Zakon o sportu obuhvaća unutar nogometne organizacije, i koji bi mogli u skoro vrijeme iznjedriti revolucionarne promjene, upravo na tragu onoga što traži Most. Do jučer je Davor Šuker imao spokojnu poziciju na čelu HNS-a, osobito nakon što mu je premijer Plenković nedavno dao vjetar u leđa, tvrdeći kako se HNS jedini od sportskih saveza drži Zakona o sportu. No, najnoviji stav SDUŠ-a baca sasvim novo svjetlo na rad vodstva HNS-a i otvara neke nove horizonte, možda i za promjene na čelu nogometne organizacije. Zanimljiva će biti Šukerova reakcija nakon zasjedanja Skupštine HNS-a zakazane u utorak za 11 sati. >>Šuker otkrio o čemu je razgovarao s Plenkovićem, a progovorio je i o ostavkama 