Prije tri godine postavilo se pitanje zašto je Dani Olmo napustio Barcelonu i došao igrati u Dinamo. Mladi španjolski nogometaš želio je priliku za napredovanjem, te je i sam bio svjestan koliko je teško probiti se u prvu momčad katalonskog velikana. – Stvar je vrlo jednostavna. Pratili smo Danija dvije godine i uočili da se radi o izvanserijskom talentu. Prije otprilike tri mjeseca razgovarali smo s njegovim ocem i predložili mu mogućnost da dođe u Dinamo. Nagovijestili smo da  može brže napredovati do prve momčadi, što ga je privuklo – rekao je tada Danijev menadžer Božo Slišković.  Godine 2016. potpisao je prvi profesionalni ugovor s Dinamom na četiri godine, a sve do danas ima odigranih 20 utakmica, a postigao je tri pogotka. Odigrao je nekoliko zapaženih utakmica i u posljednje vrijeme pokazuje kako se na njega može ozbiljno računati.  Međutim, ovih dana katalonski Sport javlja kako Barcelona želi vratiti svog bivšeg igrača. Katalonci tvrde da  Barcelona nije zaboravila na njega te da ga planira dovesti u sljedećem prijelaznom roku, a onda mu kroz nastupe u B momčadi dati priliku za dokazivanjem. Žele ga dovesti na posudbu uz mogućnost otkupa ugovora. Ubrzo nakon te vijesti oglasili su se i u Maksimiru te poručili da to ne dolazi u obzir. Olmo ostaje u Dinamu. Postoji mogućnost da se jednog dana vrati u Barcelonu, ali samo kad bi dobio poziv u najbolju momčad, a ne u B selekciju.   