Prije dvije godine iz Barcelone je u Dinamo stigao Dani Olmo, a danas je s hrvatskim prvakom potpisao prvi profesionalni ugovor u karijeri. Španjolski nogometaš koji je dosad odigrao sedam utakmica za Dinamo potpisao je do 2020. godine i na njegovu talentu u Maksimiru misle graditi momčad za budućnost. - U svoje ime i u ime kluba zahvaljujem Daniju što je ukazao povjerenje Dinamu i potpisao kao punoljetna osoba novi ugovor. Obvezao nas je time i da nastavimo u smjeru u kojem idemo, a to je razvoj mladih igrača.  Dani je još jedan iz generacije igrača rođenih 1998. godine i on je zadnji koji je potpisao višegodišnji ugovor. Svi igrači iz te generacije u kadru su prve i druge momčadi, osim Brekala i Kalaice koji su otišli. Igrači koji su ostali naš su zalog, sigurno ćemo uživati u njihovim predstavama i omogućit će nam silnu radost u Hrvatskoj i Europi, kazao je direktor kluba Tomislav Svetina pa dodao: - Veseli nas što je igrač iz jednog od najvećih klubova i jedne od najvećih nogometnih škola došao ovdje. Izuzetno je lijepo primljen, suigrači i treneri govore o njemu u superlativima, a on treba to pokazati na terenu. Dani Olmo na konferenciji za novinare bio je sretan. - Jako sam zadovoljan i sretan što ostajem u Dinamu i vjerujem da je ovo veliki korak za moju karijeru. Veseli me što ću i dalje u dresu Dinama raditi i napredovati i dat ću sve od sebe da opravdam povjerenje koje mi je klub dao. Ovdje se osjećam dobro i prekrasno mi je. Zadovoljan sam prošlom sezonom, čast mi je biti dio prve momčadi i nadam se da ću dobiti povjerenje trenera i u ovoj sezoni. Kroz posljednje sam utakmice osjetio da sam fizički spreman i vjerujem u sebe. 