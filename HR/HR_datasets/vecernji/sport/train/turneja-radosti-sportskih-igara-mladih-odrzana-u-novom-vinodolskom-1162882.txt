Novi Vinodolski je na jedan dan postao središte amaterskog sporta u Hrvatskoj. Na prigodnom programu održanom na Trgu Ivana Mažuranića započela je Turneja radosti i Sportske igre mladih u Novom Vinodolskom. Gradonačelnik Novog Vinodolskog g. Velimir Puškić je s predstavnicom Igara Tihanom Butorac i ravnateljem osnovne škole Ivan Mažuranić, gospodinom Borisom Turjak i malim sportašima zapalio plamen Igara i time označio početak sportskih natjecanja u Novom Vinodolskom.  Prilikom otvorenja Turneje radosti u svom gradu gradonačelnik Puškić je istaknuo- ''Izrazito smo ponosni što smo po prvi puta Sportske igre mladih doveli u Novi Vinodolski i što smo jedini grad u Primorsko-goranskoj županiji čija će djeca sudjelovati u natjecanjima. Novi Vinodolski je sportski grad i navijamo za svu našu djecu da se s državne završnice iz Splita vrate sa što više medalja''. Sportski dio programa na Trgu uključivao je djecu iz osnovne škole Ivana Mažuranića koja su se natjecala u graničaru i utrci na 60 metara. Ekipa ''Mornar'' pobjednik je napetog nadmetanja u finalu graničara za 2006. godište i mlađi, dok je u kategoriji 2008. godište i mlađi pobjedu odnijela ekipa: '' Žestoki'' i time su se plasirale na državnu završnicu u Splitu. U velikoj utrci osnovnoškolaca na 60 metara u kategoriji 2006. i mlađi pobjednica kod djevojčica je Nela Butorac dok se kod dječaka pobjedom okitio Matan Pečanić. U kategoriji 2008. i mlađi pobijedili su Katarina Matajia i Ivan Miklić.  Turneja radosti nakon Novog Vinodolskog nastavlja put po cijeloj Hrvatskoj gdje će se na prigodnim programima uz prisustvo gradskih dužnosnika i predstavnika Igara te djece i stanovnika upaliti baklje i simbolično započetki Igre i u tim gradovima. Prijavljene ekipe i djeca natjecat će se u graničaru i utrci na 60m, a najbolji će se plasirati izravno u Split na državnu završnicu. Kao najavu Turneja radosti glasnogovornica Igara Tihana Butorac je izjavila: ''Turneja radosti je način da duh Igara prenesemo u 16 gradova Hrvatske ove godine. Sportske igre mladih su osnovane kao platforma za propagiranje sportskog načina života među djecom i mladima. Oni su i osnovni razlog zašto su Igre i osnovane prije 21 godinu, jer želimo djeci omogućiti druženje i učenje pravih vrijednosti kroz sport i fair play.''. Donosimo vam raspored Turneje radosti  po gradovima: 12.4.- Novi Vinodolski 21.4. Đurđevac 24.4.- Križevci 25.4.- Koprivnica 26.4.- Novska 27.4.- Sisak 28.4.- Topusko 3.5.- Osijek 4.5.- Vinkovci 5.5.- Slavonski Brod 6.5.- Požega 9.5.- Pula 10.5. Pazin 12.5.- Prelog 19.5.- Mali Lošinj 3.6.- Zagreb Prijave za sve turnire Sportskih igara mladih moguće  su do termina natjecanja u pojedinom gradu na: prijava.igremladih.org ili direktno kod koordinatora natjecanja u školama. Prijaviti sebe ili svoju ekipu bit će moguće i na sam dan natjecanja na lokaciji turnira. Natjecatelji trebaju biti u dobnoj skupini 2008.- 1999. godište. Detaljan raspored svih turnira možete pronaći na: http://www.igremladih.org/bs/takmicenje/raspored-natjecanja gdje će se redovito objavljivati gradovi, datumi i kontakti voditelja.  Sve najbolje od Sportskih igara mladih možete pratiti na Facebook stranici “Sportske igre mladih” i Instagramu: @igremladih_hr Sportske igre mladih započele su 1996. godine u Splitu, sa željom da se svim osnovcima i srednjoškolcima omogući sudjelovanje u organiziranim sportskim natjecanjima i drugim besplatnim aktivnostima tijekom ljeta. Ideja je rasla i natjecanje je postalo najveći amaterski sportski događaj u ovom dijelu Europe. Organizirale su se pod pokroviteljstvom Međunarodnog olimpijskog odbora i Svjetske nogometne federacije, te počasnim pokroviteljstvom predsjednika RH, predsjednika Hrvatskog sabora i predsjednika Vlade RH. Potporu Igrama daju eminentna imena iz sportskog, političkog i gospodarskog života (ambasadori Igara): Sir Dave Richards, predsjednik Premier Lige počasni je predsjednik Sportskih igara mladih, dok su uloge počasnih dopredsjednika povjerene Goranu Ivaniševiću i Slavenu Biliću. Djeci i mladima u svim županijama širom Hrvatske pruža se mogućnost besplatnog sudjelovanja na natjecanjima, a najuspješnijim pojedincima i ekipama osigurano je besplatno mini ljetovanje u sa sudjelovanjem na završnici u Splitu. Izvanredna ideja o sportu i zabavi počela se širiti i na susjedne zemalje.  Sportske igre mladih promiču način života čiji su temelji razumijevanje, prijateljstvo, solidarnost i fair-play, alternativu svim mogućim negativnim čimbenicima današnjice koji se na izrazit način reflektiraju na populaciji djece i mladeži. Iz godine u godinu odaziv djece je sve veći, a kvaliteta organizacije je dosegla najvišu razinu. Djeca i mladi od sedam do osamnaest godina pozvana su biti dijelom Sportskih igara mladih, najljepšom sportskom pričom u Hrvatskoj i šire. 