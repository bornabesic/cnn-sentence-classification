Nakon odveć smjele najave predsjednika HKS-a Stjepana Čelana da će se naši reprezentativci iz Turske vratiti sa šest medalja, čast hrvatskog karatea posljednjeg je dana Prvenstva Europe spašavala borbena momčad. A da dečki u borbi za broncu nisu pobijedili Talijane (3-1), bilo bi to prvo prvenstvo Starog kontinenta nakon 15 godina s kojeg se Hrvatska vratila bez ijedne medalje. I to baš na prvom natjecanju otkako je karate postao olimpijski sport. Srećom, kao i tijekom cijelog turnira, braća Kvesić bila su sjajna. Anđelo i Ivan, članovi Hercegovine Zagreb, u pet su nastupa izborili po pet pobjeda, a njima se u borbi za medalju priključio i srednjaš Enes Garibović koji je doslovce pregazio najnovijeg teškaškog prvaka Europe Simonea pa je nakon 8:0 borba prekinuta zbog dominacije. – Noć uoči borbe za broncu sanjao sam da ću sada pokazati ono najbolje – kazao je prvak Europe za mlađe seniore Enes Garibović koji je na ovom natjecanju “ručnu otpustio” tek u svom posljednjem nastupu. Tako velika bodovna razlika omogućila je braći Kvesić da na trećoj i četvrtoj ploči rade opuštenije. Anđelo je s 5:2 protiv Sarnatara slavio za vodstvo 2-1, a potom je Ivan protiv Tesara pečatirao broncu s 4:1 pa se peti meč nije ni održao. Članovi brončane momčadi još su Ante Mrvičić, Ivan Martinac, Zvonimir Živković te Alan Šurbek koji je jedini bio u sastavu vrste koja je prije šest godina, u Zürichu, također osvojila broncu.  