Luka Modrić je u nedjelju dopodne podvrgnut operativnom zahvatu koljena i gotovo je sigurno da ga dva mjeseca neće biti na travnjaku. Artroskopiju koljena obavili su dr. Manuel Laws i dr. Mikel Aramberri. Operaciju je nadgledao glavni Realov liječnik dr. Jesus Olmo. A to znači da je Luka izgubljen za nastupe u hrvatskom dresu do kraja godine. Veliki je to udarac za izbornika Antu Čačića uoči ovotjednih dvoboja s Kosovom i Finskom, a Luke neće biti ni za utakmicu s Islandom u studenome. Iako je naša reprezentacija dosad dobro igrala i bez Luke, ovaj put se čini da će to biti veliki i ozbiljan hendikep. I bez Luke do šest bodova Naime, protiv Turske, s kojom smo igrali 1:1, Luka je bio dominantan igrač. Igrao je dojmljivo, ali Hrvatska nije uspjela pobijediti novu, mlađu momčad Turske. A bez punog plijena u nadolazećih 180 minuta put prema SP-u u Rusiji bio bi prava kaldrma. A Kosovo, u svojoj prvoj domaćnoj natjecateljskoj utakmici, unatoč silnom respektu prema Hrvatskoj, neće biti nimalo lagan rival. Stadion u Skadru rasprodan je u nekoliko sati, igrači Kosova dat će sve od sebe, a kockastima će bez kapetana, igrača koji zna stati na loptu i donijeti mir, biti puno teže. Naravno, Hrvatska je favorit i bez Modrića, ali... – Ne bi se trebalo puno toga promijeniti u igri Hrvatske zbog izostanka Modrića. Luka je izvanredan igrač, to nije dvojbeno, ali naš arsenal igrača može zadovoljiti sve kriterije. Da se razumijemo, Modrić je važan, no ne znači za Hrvatsku onoliko koliko primjerice Messi znači za Argentinu ili Ronaldo za Portugal, a izbornik mora tako složiti momčad i igru da se njegov izostanak ne osjeti. To je temelj, stvoriti pretpostavke u igri da se nadomjesti Modrića. Izbornik mora složiti igru tako da se zna što tko radi, tako se treba postaviti pravi trener – objašnjava nam prekaljeni strateg Stanko Poklepović, koji se povukao u svoju Milnu na Braču i na brojnim televizijskim kanalima prati svaki nogometni detalj. Čačić nema previše kombinacija. Povukao je Marka Roga iz mlade reprezentacije i time izbornika mladih Nenada Gračana u odlučujućoj utakmici sa Švedskom za odlazak na Europsko prvenstvo ostavio bez najvećeg aduta. Ali, teško je vjerovati da će Roga, koji ga je oduševio na EP-u u utakmici protiv Španjolske, ubaciti u vatru u utakmici s Kosovom. Kovačić čeka priliku Rog je u Napoliju još bez minutaže. Prigodu čeka i Mateo Kovačić kojega u Realu tretiraju kao Modrićeva nasljednika i Zinedine Zidane ima veliko povjerenje u njega. U prvenstvu Španjolske igra u prvoj postavi svaku drugu utakmicu. Izbor može biti i Marcelo Brozović, ali u Interu je na ledu, potpuno je izvan natjecateljskog ritma. S obzirom na to da su izvan ritma i Vrsaljko, Strinić i Pjaca, teško je vjerovati da bi si Čačić priuštio luksuz i uvrstio još jednog takvog igrača u momčad. S druge strane, Brozović je uvijek spreman kao avion, nije igrač koji će biti u nekom lošijem stanju zato što ne igra. Špaco je spomenuo i varijantu s Modrićem, ne sviđa mu se na kojoj poziciji igra za reprezentaciju. – Igra predaleko od gola, trebao bi biti bliže završnom dodavanju, poziciji za udarac. Ako je u rasporedu daleko do gola,  onda je sputan u dijelu igre u kojem je najbolji – zaključio je Poklepović. >>Kako Hrvatska treba igrati bez Luke i Rakete? Treba li Čačić mijenjati formaciju? 