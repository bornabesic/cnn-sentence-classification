Na zagrebačkom groblju Mirogoj danas je održan posljednji ispraćaj Zvjezdana Cvetkovića, bivšeg nogometaša Dinama, koji je preminuo u ponedjeljak. Osim uže obitelji i ostale rodbine, na Mirogoju su se okupili brojni prijatelji i poznanici. Na ispraćaj su došli mnoge poznate ličnosti iz sportskog, društvenog i političkog života kako bi odali počast slavnom nogometašu. Zvjezdan Cvetković preminuo je u 57. godini života. Kako je naveo njegov brat Boro, posljednjih dana bilo mu je loše, a u ponedjeljak se srušio ispred svoje kuće u Zagrebu, udario glavom u rubnjak i ostao na mjestu mrtav. Cvetković je nogometnu karijeru započeo u Karlovcu, nogometnom klubu svog rodnog grada, a 1980. priključio se modrima. Cvetković je jedan od najboljih braniča u Dinamovoj povijesti. Za plave je od 1980. do 1987. odigrao 492 utakmice, potom je četiri godine (1987. – 1991.) bio član bundesligaša Waldhofa iz Mannheima, a ima i devet nastupa za jugoslavensku reprezentaciju.  Po završetku igračke karijere bio je kratko Dinamov trener (2005.) pa sportski direktor i skaut. Trenirao je zaprešićki Inter i banjalučki Borac. - Zvjezdan je bio jedan od mojih najvažnijih igrača. Zamislite, on je jedini nogometaš iz te generacije na kojeg nikad nisam povisio glas! Zašto? Pa zato jer mi nikad nije dao priliku za to. Bio je samozatajan, pravi sportaš, jedan od ključnih ljudi u stvaranju zajedništva, jedinstva u momčadi i obiteljskoga ozračja. A bez toga nema ni pravih rezultata. Ovo je težak dan za sve nas, svakako najteži za Zvjezdanovu obitelj, a usuđujem se reći da sam ga, nakon njegove majke, najbolje poznavao. I zato vam kažem da svi možemo biti ponosni na našeg Zvjezdana, izjavio je Ćiro Blažević na komemoraciji. >>Za više sporta posjetite našu novu Facebook stranicu Večernji list - Sport >>Ćiro: Cvetković je bio kao mladi Facchetti, kao nogometna avangarda... 