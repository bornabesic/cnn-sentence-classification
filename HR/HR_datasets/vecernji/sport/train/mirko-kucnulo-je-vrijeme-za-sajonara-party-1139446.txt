Bez namjere da mu bilo što dociram, jer ipak je on sam “svoga tela gospodar”, kao kroničar njegove karijere dojma sam da je stigao najpogodniji trenutak za Cro Copa da objesi rukavice o klin. Idealan je trenutak za “sayonara party”, bez obzira na to što mu je opet jako skočila cijena i što ga već zovu neke organizacije bogatije od Rizina. Jer, njemu novac ionako nije primaran motiv, a i toliko je dosad zaradio da si ni nekim novim unosnim ugovorom kvalitetu života ne bi poboljšao. Uz tako “obogaćen” zdravstveni karton, uz toliko ozljeda koliko ih je pretrpio – a u hrvatskom sportu više ih ima jedino Ivica Kostelić – ne bi ni bilo mudro da se nastavi tući. Jer, u desnom koljenu gotovo da i nema hrskavice pa bi, želi li ići dalje, morao najprije na zahvat “uzgajanja i presađivanja”, što bi zahtijevalo rehabilitaciju od najmanje šest mjeseci. A takva stanka u 43. godini bila bi gotovo otpisujuća. Natjecateljski, Mirko nema što dokazivati. Jest, nije postao UFC prvak (i to bi možda bio da nije bilo tolikih ozljeda), ali je jedini na svijetu osvojio pojaseve u četiri različite profesionalne borilačke organizacije. Pa čak i ako oduzmemo manje cijenjeni Inoki Genome Fighting (IGF), još uvijek ostaje da ima pojaseve Grand-prix pobjednika u Prideu, K-1 i Rizinu. A nitko od modernih gladijatora nije osvojio naslove u najjačim organizacijama svoga doba u kik-boksu i slobodnoj borbi, što su K-1 i Pride bili prije pojave Gloryja i UFC-a. Osim toga, tu je i onaj faktor zebnje i stresa za njegove najmilije. Ako nemate borca u obitelji, teško možete zamisliti koliko njegova supruga i majka strepe nad svakim njegovim nastupom “s glavom kao metom suparnika”. Dok god netko vašem tati, suprugu ili sinu pokušava otkinuti glavu, koliko god vi vjerovali u njegovu spremnost, ne možete biti spokojni. I zato obitelji Filipović u novoj godini želimo da se njezin pater familias umirovi. Za miran san i njegovih sinova Ivana (13) i Filipa (6), ali i za sliku u javnosti da je otišao kao veliki pobjednik. 