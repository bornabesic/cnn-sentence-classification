Mario Stanić, bivši hrvatski reprezentativac, poznat je po tome što nema dlake na jeziku, uvijek otvoreno kaže što misli. Gostujući u emisiji 'Točka na tjedan' na N1 televiziji, Stanić je govorio o stanju u hrvatskom nogometu te oštro kritizirao HNS. Ministar policije Vlaho Orepić rekao je da problem nisu samo huligani na tribinama, već i oni u loži, a na tu se rečenicu nadovezao i bivši nogometaš. -  Možda je huliganstvo u tom kontekstu pregruba riječ, ja volim reći beskičmenjaci licemjeri... Narod je izgubio vjeru u nogomet, klubove, institucije... Naš nogomet je trenutno bolestan. On nema problema, on je sam po sebi postao problem. Ali svima - društvu, medijima, politici koja je dosta kumovala stanju, a sada veli da se ne treba miješati. Bez volje, mjera i angažmana politike se ne može srediti stanje, rekao je Stanić pa odgovorio na pitanje zbog čega su on i neki drugi reprezentativci dozvolili da ih se izgura, da oni ne budu u HNS-u. -  Problem je mehanizma i principa koji su tu dugi niz godina. Promjene su nužne i one će se dogoditi. Ne jer me to želimo, nego jer je ovaj mehanizam neodrživ. Ovo je hermetički zatvoren sustav koji se urušava. Prva osoba koja je preuzela odgovornost je Janica Kostelić, a ona je najmanje odgovorna. Nitko od politike, Saveza, navijača, trenera... Svi će oni oprati ruke i reći da nemaju nikakvu odgovornost. Mi imamo strahovit talent prebacivanja odgovornosti na drugoga. Cijeli razgovor pogledajte OVDJE! 