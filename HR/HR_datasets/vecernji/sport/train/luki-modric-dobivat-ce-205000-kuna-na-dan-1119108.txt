Slatke brige muče Luku Modrića, dakako, uz bol nakon operacije koljena početkom tjedna. Iz Real Madrida svom su stožernom nogometašu odlučili povećati plaću! Doznali su to novinari koji prate kraljevski klub, kao i činjenicu da će mu uz veću plaću produljiti ugovor do 2019., što bi značilo da bi kockasta desetka mogla ostati u Madridu i do kraja karijere. Na papiru je do sada naš najbolji nogometaš zarađivao 545 tisuća eura mjesečno, a odlučili su mu podići plaću na 583 tisuće europskih novčanica mjesečno. Na godišnjoj razini to je sedam milijuna eura, a kako bi brojka bila jasnija, riječ je o otprilike 145 tisuća kuna svakog jutra... Usto, na tih sedam milijuna eura Luka će nešto dobiti i od prodaje dresova i sponzora pa se iznos penje i do deset milijuna eura godišnje, odnosno svakog jutra – 205 tisuća kuna. Da se našalimo, mogao bi miljenik hrvatskih navijača kupiti rabljeni kamion Mercedes-Benz s 380 tisuća kilometara, rabljeni Caterpillarov bager ili stan u Garešnici od 45 kvadrata na odličnoj lokaciji. Oko 200 tisuća kuna stoji i Rolex Submariner iz 1959., kakav će kasnije nositi Sean Connery u prvom filmu o Jamesu Bondu “Dr. No”. Ipak, poznajući skromnog Luku, teško da će se odlučiti prosipati novac na bagere... Podaci o plaćama poslovna su tajna pa se točni podaci mogu razlikovati, no uspoređujući plavokosog dečka iz Zatona s ostalim nogometašima, ostaje najplaćeniji. Ivanu Rakitiću plaća je oko 6,5 milijuna. Što se tiče svjetskih zvijezda, vozač formule 1 Lewis Hamilton prima 41 milijun eura, Novak Đoković 50 milijuna, Leo Messi 73, a Ronaldo 78 milijuna godišnje. Brzom računicom, Ronaldo može kupiti deset rabljenih bagera na dan!  