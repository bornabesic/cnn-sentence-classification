Sjajnu utakmicu odigrali su Legia i Real Madrid u 4. kolu Lige prvaka koja je završila 3:3. Gol za bod kraljeva zabio je naš Mateo Kovačić. Iako se utakmica trebala igrati pred praznim tribinama, Real je imao podršku 12 navijača, koji su na stadion ušli kao prijatelji kluba. U Varšavi je ukupno stiglo 50 navijača Reala, no kraljevi se ipak nisu izborili da svi uđu na stadion. A na putu do stadiona Real je išao busom bez obilježja u strahu od poljskih huligana, no incidenata nije bilo, piše Goal. Nije dugo trebalo da Real povede u Varšavi, već u 57. sekundi sjajno je s 20 metara zabio Bale. Bio je to najbrži gol kraljeva u povijesti Lige prvaka. Real je mogao udvostručiti vodstvo u 19. minuti, no udarac Benzeme s ruba šesnaesterca sjajno je obranio Malarz. Redale su prilike pred golom Legije, pokušavali su Bale, dvaput, i Ronaldo, no rezultat se nije mijenjao do 35. minute. A onda je za 2:0 pogodio Benzema. Kovačić je dao u prostor za Balea, a ovaj odmah do Francuza koji zabija prvi gol u Ligi prvaka ove sezone. Poljaci su smanjili u 40. minuti kada je nakon prelijepog solo prodora još ljepše pogodio Odjidja-Ofoe. Potpuni povratak Legije vidjeli smo u 58. minuti kada je Radović niskim preciznim udarcem s 20 metara iznenadio Navasa za 2:2. Real je tražio treći gol, no do njega su prije stigli domaćini i to iz kontre u 83. minuti kada je Prijović ostavio za Moulina koji pogađa za 3:2. Ipak, samo dvije minute kasnije kraljevi su izjednačili i to nakon sjajne akcije koju je nakon asistencije Carvajala preciznim udarcem s 14 metara završio Kovačić (odigrao cijelu utakmicu). Do kraja se rezultat nije mijenjao pa su Poljaci uzeli veliki bod pred praznim tribinama. Odličnu partiju je u dresu Juventusa pružio Mario Mandžukić, iako je ostao bez pogotka. Mandžukić je odigrao svih 90 minuta, a Gonzalo Higuain je krivac što se hrvatski reprezentativac nije upisao među asistente, kad je u 39. minuti pripremio Argentincu čistu priliku. Međutim, Higuain je promašio nebranjena vrata i ostao na pogotku iz kaznenog udarca u 13. minuti. Olympique je kaznio promašaje domaće momčadi u 85. minuti, kad je Corentin Tolisso pogodio za 1:1 i donio bod momčadi iz Lyona te spriječio Juventus da zajedno sa Sevillom osigura osminu finala. Hrvatski reprezentativni vratar Danijel Subašić sačuvao je svoju mrežu u dvoboju s moskovskim CSKA u kojem je Monaco svladao goste s uvjerljivih 3:0. Ruse je načeo Germain (13), a dotukao Radamel Falcao (29, 41) s još dva pogotka u prvom poluvremenu. Monaco je vodeća momčad skupine E, a na drugo se mjesto probio njemački Bayer koji je svladao Tottenham na Wembleyju s 1:0 zahvaljujući pogotku slovenskog reprezentativca Kevina Kampla (65). Bilo je to drugo domaćinstvo Spursa na Wembleyju i njihov drugi poraz, jer su na legendarnom stadionu izgubili i od Monaca. U skupini G Leicester je osvojio bod u Kopenhagenu, ali još nije osigurao prolaz. Porto je osvojio velika tri boda zahvaljujući minimalnoj domaćoj pobjedi 1-0 nad Club Bruggeom. Silva je bio strijelac pogotka koji je Portugalce gurnuo na drugo mjesto s dva boda prednosti pred Kopenhagenom. LIGA PRVAKA - 4. kolo Skupina E Monaco - CSKA Moskva 3:0 (Germain 13, Falcao 29, 41) Tottenham - Bayer    0:1 (Kampl 65) Ljestvica: 1. Monaco        4    2    2    0    7-3    8     2. Bayer         4    1    3    0    4-3    6     3. Tottenham     4    1    1    2    2-3    4     4. CSKA Moskva   4    0    2    2    3-7    2     Skupina F Borussia D. - Sporting L. 1:0 (Ramos 12) Legia - Real Madrid       3:3 (Odjidja-Ofoe 40, Radović 58, Moulin 83 / Bale 1, Benzema 35, Kovačić 85) Ljestvica: 1. Borussia D.   4    3    1    0   11-3   10     2. Real Madrid   4    2    2    0   12-7    8     3. Sporting L.   4    1    0    3    4-5    3     4. Legia         4    0    1    3    4-16   1     Skupina G Kopenhagen - Leicester 0:0 Porto - Club Brugge    1:0 (Silva 37) Ljestvica:     1. Leicester     4    3    1    0    5-0    10     2. Porto         4    2    1    1    4-3     7      3. Kopenhagen    4    1    2    1    5-2     5     4. Club Brugge   4    0    0    4    1-10    0          Skupina H Sevilla - DINAMO 4:0 (Vietto 31, Escudero 67, N'Zonzi 80, Ben Yedder 87) Juventus - Lyon  1:1 (Higuain 13-11m / Tolisso 85)  Ljestvica: 1. Sevilla       4    3    1    0    6-0    10     2. Juventus      4    2    2    0    6-1     8     3. Lyon          4    1    1    2    4-3     4     4. DINAMO        4    0    0    4    0-12    0 