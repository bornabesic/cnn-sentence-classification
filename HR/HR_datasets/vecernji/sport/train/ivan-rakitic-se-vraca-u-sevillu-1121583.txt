Legendarni branič Seville, bivši srpski reprezentativac Ivica Dragutinović (40), u intervjuu za VL govorio je o povezanosti španjolskog kluba s hrvatskim nogometašima, te o nadolazećem srazu Dinama i Seville. Dragutinović, koji je sa Sevillom između 2005. i 2010. osvojio čak šest trofeja (od toga tri europska), danas je nogometni menadžer te jedan od najboljih prijatelja Ivana Rakitića. – Mi smo prvi susjedi u Sevilli, kuća do kuće, Ivan se doselio u moj kvart po mojoj preporuci. Mi smo obiteljski prijatelji, poznajem dobro njegovu suprugu Raquel i djecu – kaže Dragutinović. Monchi je ključ uspjeha Rakitića je Dragutinović u Sevilli dočekao 2011. – Bio je mlad i neafirmiran igrač, iako je došao iz Schalkea. No, to mu nije bila prepreka da se u vrlo kratkom razdoblju prilagodi na način igre u Španjolskoj. Znate, mi Balkanci lako se adaptiramo na nove situacije. I Ivan je vrlo brzo postao veliko Sevillino pojačanje, a u posljednjoj sezoni bio je pravi vođa momčadi, čak i pokraj legende poput Reyesa. Rakitić je ostavio duboki trag u Sevilli i ljudi ga ovdje neizmjerno poštuju – nastavlja Dragutinović. Hoće li se Ivan jednoga dana vratiti u Sevillu? – Mislim da postoji takav plan, da posljednju godinu svoje karijere, možda dvije, odigra u dresu Seville. Budući da je ovdje kupio kuću, vjerojatno će ovdje i živjeti. Pa i supruga mu je odavde – dodaje Dragutinović. Bili ste na Ivanovoj svadbi, dobro poznajete Raquel Mauri. Koliko je njezin utjecaj bio presudan na razvoj Ivanove karijere? – Znate kako se kaže; iza svakoga uspješnog muškarca stoji uspješna žena. Rekao bih da je Raquel ključna osoba u Ivanovoj karijeri. Stabilnost koju je dobio kada ju je upoznao, pa i dobio djecu, neprocjenjiva je. Raquel mu je od početka bila golemi oslonac, pomogla mu je u adaptaciji... Okrenimo se današnjoj Sevilli, što očekujete od trenera Sampaolija? – On je dobar trener, međutim, i najboljima, kada dođu u novu sredinu, treba vremena za prilagodbu. Osobito kada u ruke dobijete momčad u kojoj je 7-8 novih igrača. To je proces koji će potrajati, a ja ne sumnjam u njegov uspjeh – kaže Dragutinović i apostrofira ključnoga čovjeka u Sevillinoj berbi trofeja. – To je sportski direktor Monchi, za mene jedan od najboljih ljudi na toj funkciji u Europi. Jednostavno je nevjerojatno kako on gotovo svake sezone uspije bezbolno provesti smjenu 7-8 igrača. Kako god proda izvrsne igrače, jednako tako izvrsne i dovede. Dapače, momčad raste svake godine. Monchi je pravi majstor za prepoznavanje pravoga igrača. Svaka čast Mamiću Svojedobno je htio dovesti u paketu Modrića i Ćorluku? – Da, postojao je interes za obojicu dok su bili u Dinamu, no njihova cijena tada bila je previsoka. Također, Sevilla je bila jako zainteresirana za Marcela Brozovića. Shvaća li Sevilla ozbiljno Dinamo? – Najprije, Dinamo je klub čijim uspjesima se divim. Zahvaljujući sposobnosti i angažmanu Zdravka Mamića, Dinamo je izrastao u organizacijski i rezultatski najbolji klub na Balkanu. Ja kao čovjek s tih prostora vrlo dobro znam kako je teško osigurati sredstva za uspješno funkcioniranje kluba, a istodobno Dinamo uspijeva toliko dugo trajati u Europi. Ima li smisla pitati – može li Dinamo iznenaditi Sevillu? – Sevilla je preozbiljan klub da bi olako ušla u tu utakmicu. Vjerujte, oni i te kako dobro prate Dinamo i nema šanse da bude podcjenjivanja, u stilu – lako ćemo s Dinamom. A rezultat? Dinamo ima mladu, poletnu momčad, pa iako je razlika u kvaliteti u korist Seville, siguran sam da će Dinamo pružiti jak otpor – zaključio je Ivica Dragutinović.• Najdulji staž od Hrvata u Sevilli imao je jedan od najvećih igrača ovoga kluba Davor Šuker, koji je u andaluzijskom klubu između 1991. i 1996. nanizao 153 nastupa i zabio 76 golova. Ivan Jurić proveo je u Sevilli četiri godine, od 1997. do 2001., a Ivica Mornar, Joško Jeličić i Robert Prosinečki samo jednu sezonu (1996./1997.). Jela i Žuti u paketu su u ljeto 1997. godine prešli iz Seville u Dinamo. Najdublji trag od Hrvata u Sevilli ostavio je Ivan Rakitić, između 2011. i 2014. Odigrao je 117 utakmica i postigao 27 pogodak. Raketa je kao kapetan predvodio Sevillu do naslova pobjednika Europske lige u sezoni 2013./2014. Bio je jedini Hrvat s kapetanskom vrpcom Seville. >>Rakitić: Oporavio sam se i napunio energijom za iduće utakmice >>Rakitić i Messi vratili se u Barcinoj pobjedi protiv Deportiva 