Nevjerojatnu utakmicu u 25. kolu španjolske Primere odigrali su na Santiago Bernabeuu Real Madrid i Las Palmas. Bilo je tu puno golova, preokreta, kartona i prekrasnih poteza, a na kraju je završilo 3:3, obje momčadi osvojile su po bod. Zinedine Zidane odlučio je odmoriti Luku Modrića i ostavio ga je na klupi, ali je na teren poslao Matea Kovačića. S druge strane priliku s klupe čekao je Alen Halilović, dok je Marko Livaja ozlijeđen. Real je poveo već u osmoj minuti, a važnu ulogu odigrao je Mateo Kovačić. Hrvatski reprezentativac sjajno je proigrao Isca koji je zabio za 1:0. Čini se da je to bilo zaleđe, ali pomoćni sudac nije dignuo zastavicu. No, slavlje navijača nije dugo trajalo jer su dvije minute kasnije gosti izjednačili. Tanausu je sjajno okrenuo Sergija Ramosa i lijepim udarcem zabio za 1:1. U 47. minuti Real je ostao s igračem manje jer je Gareth Bale napravio glupost. Prvo je napravio prekršaj za žuti karton, a onda je pred sucem s dvjema rukama gurnuo suparničkog igrača na travnjak i dobio crveni karton. Da stvari budu gore za Real, Las Palmas je u 55. minuti poveo. Ramos je igrao rukom u kaznenom prostoru, a Viera s bijele točke zabio za vodstvo. Samo nekoliko minuta kasnije Prince Boateng je zabio za 3:1. Nakon toga igra se potpuno otvorila, nizale su se prilike s jedne i druge strane. Kraljevski klub preuzeo je potpuni rizik i igrao gotovo bez obrane pa ga je Las Palmas mogao dokrajčiti, ali u nekoliko dobrih prilika napadači nisu uspjeli zabiti. A onda je uslijedila luda završnica. Pred sam kraj susreta, u 86. minuti, Ronaldo je iz jedanaesterca smanjio na 2:3, a dvije minute kasnije glavom je zabio za 3:3 i podigao publiku na noge. no, više od toga Zidaneova momčad nije mogla. Mateo Kovačić igrao je do 71. minute, Luka Modrić ostao je na klupi, a Alen Halilović u igru je ušao u 75. U sudačkoj nadoknadi dobio je žuti karton zbog odugovlačenja prilikom izvođenja kornera. Iako Real može biti sretan što se vratio iz ponora, sigurno neće biti zadovoljan ovim rezultatom jer sada je Barcelona vodeća na ljestvici, ima 57 bodova, a Real bod manje, ali i utakmicu manje. Sevilla ima 52 boda, a Atletico 45. >>Pogledajte Rakitićev projektil kojim je zapečatio sudbinu Čopovog Sportinga 