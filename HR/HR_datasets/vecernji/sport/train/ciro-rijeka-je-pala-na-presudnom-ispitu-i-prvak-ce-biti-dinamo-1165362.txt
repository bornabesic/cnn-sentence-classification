Ni dva dana nakon velike subote u kojoj je Dinamo pokleknuo u derbiju, a Rijeka zakočila na stanici u Puli, trenera svih trenera Ćiru Blaževića nije prošla ljutnja na momčad za koju, otvoreno priznaje, navija ove sezone. Kao i mnogi koji su se zasitili dominacije plavih i željni su neke promjene, makar na jednu sezonu... – Joj, ako si shvatio da rješavaš prvenstvo u toj utakmici, a ti ne pobijediš, ma nosi se onda! Uz takav entuzijazam morali su zgaziti Istru s 5:0, čuješ me? Pet komada morali su im uvaljati! – u svom je stilu počeo Blažević uoči posljednjih sedam kola prvenstva u koje Rijeka ulazi s pet bodova prednosti, a mogla je sa sedam. Ipak, ako postoji neki manjak osvajačkog mentaliteta, postoje i trenuci kad ga se pobijedi. Igrači su doživjeli šok Jedan od takvih bila je Dinamova šampionska 1982. koju je potpisao upravo naš najveći trener. – Želio sam da Rijeka to osvoji. Ma želim još uvijek. Ali sad mislim da će Dinamo slaviti jer je Rijeka u presudnom trenutku pala na ispitu. Kad ti se takva prilika ukaže, ne smiješ je ne iskoristiti. Mislim da Kekovoj momčadi ipak fali tog iskustva osvajanja kakvo Dinamo ima, kao i tradiciju, logistiku... Pa dobro, makar zbog tih pet bodova prednosti, dajete li Rijeci bar nešto šanse još uvijek? – Ma Rijeka ima 35-40% zbog te prednosti. Ali neće osvojiti! Igrači su doživjeli šok, prvo onaj s Dinamom pa sad s Istrom. I tu se onda počne uvlačiti nesigurnost... Vidjet ćete da neće pobijediti Lokomotivu. No, Rijeka ima Keka, majstora koji zna kako se osvajaju prvenstva, i kao igrač i kao trener koji je Mariboru donio dva naslova prvaka (2001. i 2003.), dok mu je treći 2004. pobjegao u posljednjem kolu protiv Mure. – Trener je najvažniji, apsolutno najvažniji! Trener kojeg se igrači ne plaše nema šanse. Moraju ga se plašiti da bi galvanizirao ekipu, natjerao je na optimalan učinak. U tom smislu ne znam što je s tim Bugarom u Dinamu... Godinu dana poslije šampionske 1982. Ćiro je s Dinamom bio i nadomak obrani naslova prvaka. Nije uspio. Pokojni Zvjezdan Cvetković u jednom je dokumentarcu ispričao: “Ćiro nam je tada rekao da ćemo se do kraja života kajati zbog prilike koju smo propustili...” Čeka li to i riječke junake iza kojih je čudesna sezona? Ali koja još nije gotova... – Znaš, bojim se da je Kek predugo s njima da bi imao optimalan utjecaj. Takve se stvari događaju, naravno da je dobro da je trener dulje s ekipom, ali loša je strana što se odnos pritom pomalo izliže. Morao bi promijeniti neke stvari – komentirao je Ćiro uz standardnu opasku: – Uzmite moje prognoze s opaskom. Ja sam ipak loš prognozer, ne bi bilo prvi put da pogriješim. Za Rijeku igra matematika Naravno, prognoze su jedno, a zadnja riječ daje se ipak na terenu. A Riječani su i u toj Puli pokazali da igru nisu izgubili. Zaštekali su jedino realizacija i koncentracija. I najgore što im se dalje može dogoditi jest da razmišljaju o propuštenoj prilici i stvarima izvan terena. Očito im je lakše bilo dok im nitko ništa nije poklanjao, kao što im je Hajduk sada na volej servirao priliku. Matematički gledano, Rijeka je u Puli dobila zapravo bod i pol prednosti. Jer, čak i da Dinamo pobijedi sve do kraja, a Rijeka jednom remizira, u Maksimir će doći s tri boda prednosti i +3 u gol-razlici u međusobnim dvobojima. A to je protiv ove Rijeke teško dostići. Pet bodova prednosti i opći dojam govore da je Kekova ekipa najbolja u HNL-u ove sezone. No, igra se 36 kola. Rijeka u derbiju kola protiv sve boljeg Osijeka (20 sati) nastavlja svoj put. >> Rijeka u Puli propustila priliku zacementirati povijesni naslov 