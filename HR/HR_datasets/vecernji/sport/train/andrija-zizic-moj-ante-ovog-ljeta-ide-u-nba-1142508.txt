Dario Šarić donio je Ciboni naslov prvaka ABA lige 2014. godine maestralnim predstavama i time vratio nadu da bi se stari sjaj mogao vratiti u tu “zagrebačku instituciju”. Nažalost, bio je to labuđi pjev koji se pomalo uzburkao pojavom Ante Žižića. Ali, da će se ponoviti 2014., odlepršalo je na vjetru odmah nakon Božića, kad je obznanjeno da će 19-godišnjak nastaviti karijeru u jednom od najbogatijih klubova Europe – turskoj Darüssafaki. Aleksandar Petrović zbog toga je predao ostavku na mjesto izvršnog dopredsjednika i rasplamsao vatru pričom o rasprodaji bez glave i repa. Kad se slegnula prašina i pogledalo realno na cijelu situaciju, Ante Žižić napravio je jedini logičan potez u svojoj karijeri. I priskrbio Ciboni minimalno milijun eura. Možda se čini malo, ali svi njegovi suigrači zajedno vrijede 600 tisuća eura. Također, na ljeto bi bio slobodan igrač i tada bi odšteta iznosila svega 250 tisuća eura, bez dodatnih 650 tisuća američkih dolara po odlasku u NBA ligu, koji su trenutačno zagarantirani Ciboni. – Otišao je čista obraza i napravio najbolje što je mogao. To je jedan od najpotentnijih klubova Europe, trener im je David Blatt, čiji stil igre jest kao onaj u NBA ligi i za Antu je to odlična priprema onoga što slijedi na ljeto – rekao je u razgovoru za tjednik Max! sportski direktor Cibone Andrija Žižić. Znači, Ante ipak ide u NBA ovog ljeta, neće biti nikakvih kalkulacija iz Darüssafake? – Da, ide ovog ljeta u NBA, to je jedini logičan potez. Naravno, ne može se reći da ide sto posto, ali to je najizvjesnije. Već sad pokazuje da je spreman, ali nakon pola godine na ovoj razini sigurno će biti još spremniji za taj veliki korak. Sve što je radio posljednjih godina išlo je u tom smjeru i samo neka sve bude po planu. Hrvatsku košarkašku javnost najviše zanima ta prodaja u Tursku jer činila se ovako na prvi pogled pomalo ishitrenom. Istodobno, Dragan Bender, Ivica Zubac i Mario Hezonja bili su mlađi nego Ante kad su otišli i s mnogo manje uspjeha na parketu u matičnim klubovima. – Najbolji igrači prodaju se kad su najbolji, sve drugo bilo bi pogrešno. Klub je u ovom trenutku mogao dobiti najviše i, s obzirom na situaciju, to se napravilo. Zato smatram da su sve kritike neutemeljene i prema klubu i prema Anti, kojem je u interesu otići u klub na takvoj razini. To mu je odlična priprema za NBA, a u utakmicama koje je odigrao dokazao je snagu u glavi. Evo, u posljednjoj je imao 16 poena i devet skokova za 25 minuta, a u onoj prije 14 poena i devet skokova za 20 minuta. Odmah su ga bacili “u vatru”, igra Euroligu, igra jaku tursku ligu... Uz to, pokraj takvih igrača s kojima igra on pokazuje fizičku i igračku nadmoć, to je odlično i time se dokazalo da je dosad išao pravim košarkaškim putem. Mi ovdje (Cibona, op. a.) svjesni smo da ne možemo protiv ovakve Crvene zvezde, ne možemo ni osigurati takvu razinu kao Darüssafaka, ni po pitanju treninga ni po pitanju ostalih uvjeta, a samim time ni razvoja igrača. Svjesni smo i da ne možemo održavati ovaj tempo od tri utakmice tjedno pa moramo biti realni i ne zadržavati silom igrače koji mogu klubu donijeti financijsku stabilnost, a uz to i pomoći svojoj karijeri. Zato, ponavljam, ovo je bio jedini logičan potez za Antu i klub – tvrdi Žižić i osvrće se na pridošlicu Luku Žorića: – On je iskusan igrač i odlično će zamijeniti Antu. Drago mi je da smo ga uspjeli dovesti. S Reynoldsom i Rozićem činit će opasan trokut te nam pomoći u ciljevima, a to je domoći se jednog od prva tri mjesta u nacionalnom prvenstvu. Kad to spominjete, kako se nosite s tempom od tri utakmice tjedno i tri različita natjecanja? – Teško, to nije ljudski ni normalno. Sljedeće godine sigurno nećemo igrati na tri strane, to nema smisla, donosi više štete nego koristi. Sad samo moramo izdržati još mjesec i pol te se okrenuti borbi u ABA ligi i prvenstvu. Cibosi su trenutačno na petom mjestu nakon 17 odigranih kola ABA lige, što je jedno mjesto od doigravanja. Samo dvije pobjede više (13-5) imaju Budućnost i Cedevita. Upravo u tom dijelu trebao bi pomoći Andrija Žižić, koji nije samo sportski direktor zadužen za pronalazak novih igrača u situaciji kad novca nedostaje, nego i da pomogne stečenim znanjem onim igračima koji su na raspolaganju treneru Damiru Mulaomeroviću te tako da dodatni obol. Ne bježi od toga, stoji na raspolaganju i trudi se pomagati kako god može. Uistinu, igrali ste u mnogim velikim klubovima kroz karijeru, ali niste izabrali biti trener, nego sportski direktor. Koliko znači to igračko iskustvo u ovom novom poslu i radu s igračima? – Imam sve u malom prstu kad su u pitanju organizacija, košarkaška igra i rad s mladima. U ovom se poslu ne moram snalaziti, ide mi najbolje i ostao sam u košarci, koja je moj život. Tako da, sve je koordinacija, ali treba biti svjestan i da se ne može ništa napraviti preko noći. Primjerice, u Hrvatskoj, ruku na srce, nemamo mnogo izvanserijskih talenata. Nažalost, često znamo i uništiti one koji su talentirani pogrešnim odlukama ili savjetima, a krivim odlukama znaju i oni sami naštetiti svojim karijerama. Zato se moram vratiti na Antu, on je imao pravi smjer i razvojni put. A vas put nekako uvijek vraća prema Ciboni? – Istina, više sam se puta vraćao jer volim ovaj klub. Želim mu pomoći koliko god mogu i vidim potencijal jer kadar igrača je mlad, izabrali smo siguran put i vjerujem da ćemo iz godine u godinu biti sve bolji. Dakle, vidite se u Ciboni i na poziciji sportskog direktora na duže staze? – Zašto ne? Tu imam najviše toga za pokazati, ovaj posao mi najbolje ide i jako sam motiviran da napravim odličan posao. Iako su Ciboni nedostupni, pratite li naše NBA igrače i koji je ostavio najsnažniji dojam tijekom aktualne sezone? – Pratim ih sve i želim im svu sreću jer, što su oni bolji, to će biti bolja i hrvatska košarka. A najsnažniji dojam ostavio je Dario Šarić, odlično se snašao u prvoj sezoni i samo neka tako nastavi. Naravno, odličan je i Bojan Bogdanović, koji je postao standardni član u Netsima. Nadam se da će netko od njih ući u doigravanje sa svojim momčadima. Nadate li se i pokojoj tituli s Cibonom ove sezone? – Nada uvijek postoji... >> Za više sporta pratite tjednik Max! na Facebooku 