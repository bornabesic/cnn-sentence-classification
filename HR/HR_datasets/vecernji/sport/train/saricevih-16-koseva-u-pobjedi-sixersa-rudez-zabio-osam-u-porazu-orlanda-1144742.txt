Dario Šarić je bio odličan sinoć u pobjedi Philadelphia 76ersa protiv LA Clippersa od 121-110, a Damjan Rudež solidan u porazu Orlando Magica od Chicago Bullsa.  On je odigrao 25 minuta i u tom je vremenu zabio 16 koševa te upisao osam skokova, dvije asistencije, jednu ukradenu loptu i jedan blok. Bolji učinak u Philadelphiji imali su Nerlens Noel koji je utakmicu završio sa 19 koševa i Richaun Holmes koji je dodao 18. Iako su Sixersi igrali bez svog najboljeg igrača Joela Embiida uspjeli su ostvariti svoju najveću pobjedu ove sezone i nadoknaditi zaostatak od 19 koševa. Clippersima se vratio ozlijeđeni Blake Griffin koji je zabio 12 koševa u prvoj utakmici od 18. prosinca, a njihov najbolji strijelac bio je Jamal Crawford sa 27 pogodaka. Orlando Magic su poraženi kod kuće, bolji od njih su sa 100-92 bili Chicago Bulls.  Iako je Orlando (18-29) dobro počeo utakmicu, 19 je puta gubio loptu što je Chicago iskoristio do kraja i za pobjedu. Za Magic je ovo drugi uzastopni poraz i 11. u zadnjih 14 utakmica. Damjan Rudež je odigrao solidnu utakmicu, on je u 12 minuta zabio osam koševa i upisao jedan skok. Mario Hezonja je odigrao 13 minuta  te u tom vremenu postigao tri pogotka uz četiri skoka, dvije asistencije i jednu ukradenu loptu. Najučinkovitiji igrač Magica bio je Nikola Vučević sa 20 pogodaka, dok je Bullse predvodio Dwayne Wade sa 21 košem.  U Phoenixu je odigrana najuzbudljivija utakmica sinoć u kojoj su Minnesota Timberwolves pogotkom Andrewa Wigginsa na zvuk sirene za kraj pobijedili domaće Sunse sa 112-111. Wiggins, koji je utakmicu završio sa 31 pogotkom, pogodio je jedno slobodno bacanje 12.1 sekundi prije kraja za prednost Timberwolvesa od 110-109, nakon čega je P.J. Tucker pogodio dva bacanja za vodstvo Phoenixa od 111-110 6.3 sekundi prije kraja što je bilo dosta za Wigginsov pobjednički pogodak.  Devin Booker je bio najbolji strijelac Sunsa sa 26 koševa, a Dragan Bender nije igrao.  