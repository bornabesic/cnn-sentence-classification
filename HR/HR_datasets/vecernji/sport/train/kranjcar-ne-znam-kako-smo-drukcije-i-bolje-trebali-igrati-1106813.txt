Kakav će to triler biti u Salzburgu sljedeće srijede. Imao je pravo Dinamov trener Zlatko Kranjčar kad je rekao da se u Zagrebu igra tek prvo poluvrijeme, a odluka će pasti na uzvratu u Salzburgu. U prvoj utakmici doigravanja za Ligu prvaka, naime, plavi su u raspjevanom i dobro popunjenom Maksimiru (oko 15.000 gledatelja) remizirali 1:1 (0:0) s austrijskim prvakom i na kraju moraju biti zadovoljni tim ishodom. Jer, Red Bull Salzburg poveo je pogotkom Lazara u 59. minuti (bio je to prvi međunarodni zgoditak ovoga 20-godišnjaka!) i tmasti su se oblaci tada nadvili nad Maksimir, bila je to zapravo golema prednost nakon posve ravnopravnih sat vremena igre. Srećom, uporni je Rog iznudio 11-erac (srušio ga je Bernardo), kojeg je u 76. minuti sam i pretvorio u izjednačenje (bio je to prvi europski gol Roga u Maksimiru!), pa je sve opet vraćeno na početak. Antolić je izvan forme Imali su i jedni i drugi još po dvije krasne prilike za pogodak (Junior i Ćorić za Dinamo, Hinteregger i Lainer za Salzburg), no ostalo je neodlučeno, uz laganu prednost Austrijanaca zbog gola u gostima. Pa ako su šanse, kako je procijenio Kranjčar prije utakmice, bile 55:45 za Dinamo, sad se to okrenulo i omjer je 55:45 za Salzburg... No, Kranjčar kaže: – Šanse za prolaz sad su 50:50! Odigrali smo dobro prvih 45 minuta, ali nedostajalo je kvalitetno završno dodavanje. Pali smo u prvih 15 minuta nastavka i bili smo kažnjeni, no nismo se predali, i zasluženo smo izjednačili. Možemo i moramo zabiti gol na uzvratu, bit će to, kao što sam i najavio, neizvjesno do samoga kraja utakmice u Austriji – kaže trener plavih, koji je iznenadio s početnom postavom u kojoj je u veznom redu bio Knežević, uz oporavljenog kapetana Antolića. I to nije bilo dobro, taj eksperiment u obliku romba na sredini, nije prošao! Ovakve su utakmice za Kneževića još uvijek preveliki zalogaj, a Antolić je apsolutno izvan forme. No, ipak ga nije trebalo zvižducima ispratiti s travnjaka, trudio se, trčao je, ali ne ide mu, previše je griješio u predaji lopte. I Dinamo je tako gotovo sat vremena praktički odigrao s dva igrača manje u sredini (trebalo je ranije mijenjati...), a izvanredni Jonas i Rog pokušavali su “zakrpati rupe” i potrošili su se do krajnjih granica. I posebno je zato ovih 1:1 zapravo vrlo dobar rezultat, jer treba očekivati da će na uzvratu plavi imati svih 11 raspoloženih igrača na travnjaku kako bi adekvatno parirali Austrijancima... Upitali smo Kranjčara kakav Dinamo možemo očekivati u Salzburgu, koliko plavi moraju biti drukčiji i bolji za konačni uspjeh? – Drukčiji? Ne znam kako drukčiji. Moramo biti puni samopouzdanja, moramo biti napadački orijentirani, s tendencijom traženja prilika za gol. Uvjeren sam da smo sposobni za još jednu dobru utakmicu – smatra trener plavih. Dinamo ima ‘dugačku klupu’ Dinamo je, eto, u trećem sučeljavanju prvi put ostao neporažen doma protiv Salzburga, pokazalo se točnim da to nije “onaj” (pre)jaki Salzburg od prije dvije godine. Ali nije ni slab, štoviše! Međutim, budu li plavi ispravili uočene propuste, oporave li se potpuno Machado, Ćorić i Pivarić, a trener ih uvrsti u sastav, tada Zagrepčani s mnogo nade mogu otputovati u Austriju... Španjolac na klupi Salzburga, Oscar Garcia, vrlo je realno prokomentirao dvoboj: – Šanse za prolaz jednake su kao i prije ove utakmice. Istina, nama je postignuti gol donio zadovoljstvo i možda malu prednost, ali možemo žaliti što nismo još koji put zatresli mrežu domaćina, imali smo dvije-tri šanse. Svjesni smo težine uzvrata, jer Dinamo je vrlo jaka momčad, koja ima ‘dugačku klupu’ i doista će u Salzburgu sve biti moguće. Ovo je bilo samo prvo poluvrijeme koje smo dobro odradili, a na uzvratu ćemo morati biti još bolji želimo li vidjeti Ligu prvaka – kaže Oscar Garcia. 