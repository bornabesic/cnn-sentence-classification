Hrvatska skijaška reprezentativka Leona Popović osvojila je šesto mjesto, a Ivica Kostelić bio je 17. na Nor-Am kup utrci u spustu, koja je održana u kanadskom Lake Louiseu.   Za 19-godišnju Leonu Popović to je najbolji spustaški rezultat u karijeri, a za pobjednicom, Kanađankom Stefanie Fleckenstein zaostala je 1.03 sekunde. Najveća zanimljivost ove utrke je nastup 37-godišnje veteranke Sarah Schleper, nekadašnje američke reprezentativke, koja sada nastupa za Meksiko. Schleper je u konkurenciji 23 skijašice osvojila 18. mjesto, a nekada je bila među najboljim slalomašicama svijeta. U toj je disciplini 2005. godine u švicarskom Lenzerheideu ostvarila i jedinu pobjedu u karijeri u Svjetskom kupu. U Lake Louiseu su se za spustaške FIS bodove borili i skijaši, a Ivica Kostelić je u konkurenciji 19 natjecatelja osvojio 17. mjesto. Pobijedio je Amerikanac Nicholas Krause, a Kostelić je za njim zaostao 1.87 sekundi. U četvrtak se voze nove utrke skijašica i skijaša u spustu. 