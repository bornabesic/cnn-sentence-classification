Puno toga nam je ispričao Ivajlo Petev dan prije utakmice s Cibalijom, a nakon dva uzastopna poraza s kojima su plavi izgubili objektivne šanse za osvajanje naslova prvaka. Nije bugarski stručnjak bio zadovoljan pristupom, nije ni s nekim svojim igračima, pa je najavio da ćemo već u subotnjem srazu s Cibalijom vidjeti kakve će promjene napraviti, da više neće robovati imenima igrača, već da će igrati oni kod kojih osjeti žar i želju. Ceh je platio Sammir koji se nije našao ni na klupi, njegova ravnodušnost prema svemu što se događa oko njega ne sviđa se nikome. Bio ozlijeđen ili ne (u Koprivnici se primio za leđa), morat će se potruditi da se vrati u momčad. - Imao je problema s leđima i dva dana nije trenirao – kratko je objasnio Petev. Na klupi je završio Ante Ćorić kojem su društvo radili Vinko Soldo, Filip Uremović, Pavić, Guilherme, ali i povratnik u kadar za utakmicu, Paulo Machado kojem za oko mjesec dana ističe ugovor s plavima i u zadnje vrijeme Petev ga nije stavljao u konkurenciju. - Ćorić? Odlučio sam dati priliku Olmu, jako dobro radi na treninzima, a dobio je najmanje prilika – veli trener Dinama. Zbog ozljeda izostali su lijevi bekovi, Pivarić i Sosa, pa je je 'Katica za sve' opet bio Mario Šitum. Dečko je bio desno i lijevo krilo, desni bek, a sad ga eto i na lijevom beku, i to je odradio prilično dobro. Sa sastavom se malo šalio i gostujući trener, nekadašnji igrač Dinama Mladen Bartolović izostavio je Vitaića, Bašu, Čuljka, Tomaševića, Petra i Matiju Mišića. U takvom odnosu snaga Dinamo je bio razigran, Petev je našao sastav koji se trudio i to je već u prvom poluvremenu naplatio. Gojak je dvaput glavom matirao vratara Šubarića, a Soudani je sa 16 metara pogodio suprotni kut, pa je i kapetan Antolić zabio glavom što je prilično rijetko. Mogli su plavi još dosta toga zabiti, ali i s 4:0 na poluvremenu mogli su biti još kako zadovoljni. Očito su i bili zadovoljni jer u nastavku više nisu bili tako razigrani iako su bili daleko bolji i imali niz prilika za pogotke, a uspio je zabiti samo Gojak i to nova dva pogotka, dečko je jučer zabio četiri komada, pa je Cibalia teško stradala, a po prilikama za pogotke koje su plavi stvorili Vinkovčani su još dobro i prošli. A sjetimo se, ta Cibalia je namučila plave i da Soudani nije prevario suca Batinića koji je dosudio jedanaesterac za plave ne bi pobijedili. Doduše, Petev se ne smije zavaravati ovom visokom pobjedom, Cibalia je ipak jako slaba, a Bartolović je još i čuvao dio svojih udarnih igrača očito znajući da nema što tražiti protiv Dinama. - Ne mogu reći da smo se nečemu previše nadali u ovoj utakmici iako nam je pristup u prvom dijelu bio slab, bez volje i želje. Neki mi igrači imaju dva kartona, bilo mi je rizično staviti ih jer nama je važnija utakmica sa Splitom koja nam slijedi. Igrali su nam neki juniori, nažalost imali su gorko krštenje. Dok ima nade za ostanak mi ćemo se boriti – kazao je trener Cibalije Mladen Bartolović. Petev je uspio u namjeri da probudi momčad. - Dobio sam reakciju igrača i to je dobro. Nije ovo bila izvrsna partija, ali je bila solidna, ne mogu do kraja biti zadovoljan ni nakon 6:0. Odlučio sam se na neke promjene, imam 23 igrača a u prvenstvu u nekom trenutku svi imaju priliku, ovi koji su ušli svoje su prilike iskoristili. I jedini put do prve momčadi bit će samo rad i ponašanje. Pristup je bio dobar, kad želiš pobjeđivati prvo što moraš imati je želja da se žrtvuješ da dres Dinama i za sebe – kazao je Petev i pohvalio Gojaka: - Velika je stvar zabiti četiri gola na utakmici, to je priča sama za sebe. 