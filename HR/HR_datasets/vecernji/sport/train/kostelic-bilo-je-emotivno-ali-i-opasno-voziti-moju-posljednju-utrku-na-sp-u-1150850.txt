Ivica Kostelić (37) odradio je još jednu epizodu svoje oproštajne turneje. Nakon posljednjeg Wengena i posljednje utrke u Svjetskom kupu, Kostelić je jučer u švicarskom St. Moritzu odvezao svoju posljednju utrku na svjetskim prvenstvima. Na stazi na kojoj je prije 14 godina bio svjetski slalomski prvak, Kostelić je ovaj puta bio 38. (sa zaostatkom od 7.95 sekundi) pri čemu se dogodila simbolična predaja štafete hrvatskoj slalomskoj mladosti koju predstavljaju 21-godišnji Istok Rodeš, koji je bio 30., te 23-godišnji Matej Vidović koji je osvojio 35. mjesto. - Ovo je bio moj posljednji SP i glavno je da sam ja do njega dospio i da sam kako-tako mogao otpeljati jer je staza bila ekstremno ledena što je bilo loše za moje koljeno - kazao je Ivica. Ovaj nastup dogodio se radi obnove lijepih sjećanja na njegovu prvu veliku medalju, slalomsko zlato 2003. godine. - Na ovom SP-u nisam bio zbog rezultata nego sam htio ovdje još jednom nastupiti pa sam to činio s manje adrenalina, nekako opuštenije. Vratiti se ovamo nakon 14 godina posebna je stvar i jako mi je drago da sam mogao biti ovdje. Vidjeti poznata lica mojih konkurenata bilo je jako emotivno jer su to ljudi s kojima sam dijelio slične misli i emocije te zajedničku strast. To vam je kao da vidite stare prijatelje koje niste vidjeli neko vrijeme. Toplo vam je pri srcu - kazao je Ivica kojeg je publika u ciljnoj ravnini glasno pozdravila kao da je riječ o osvajaču kolajne. A njih su u posljednjoj utrci SP-a osvojili Austrijanci Hirscher (zlato) i Manuel Feller (srebro) te Nijemac Neureuther (bronca). Hirscheru je to šesto zlato sa SP-a po čemu je ušao u ekskluzivni klub u kojem su još samo veliki Sailer (7) i Killy (6). Austrijski skijaški div sada ima devet medalja sa svjetskih smotri. Među Hirscherovim čestitarima bio je i Kostelić koji je doživio jako lijep prijam švicarske publike: - Švicarska je zemlja u kojoj sam imao najviše uspjeha, najviše postolja, pa s ovdašnjim navijačima imam dobar odnos. Uostalom, ovdje sam obavio i većinu mojih operacija, a dobar dio mog liječničkog tima su Švicarci. Ni ovaj put Ivica nije rekao da mu je to bila posljednja utrka u karijeri, a na pitanje hoće li nastupiti na sljedećim Olimpijskim igrama rekao je: - Ne znam. Uskoro ćete saznati kakvi su moji planovi za dalje. 