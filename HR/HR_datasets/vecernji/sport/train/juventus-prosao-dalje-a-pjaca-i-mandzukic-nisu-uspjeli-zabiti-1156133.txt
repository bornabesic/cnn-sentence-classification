Juventus je još jednom pobjedom potvrdio prolazak  u četvrtfinale Lige prvaka. U uzvratnom susretu osmine finala Juve je nadigrao Porto sa 1:0. Strijelac je bio Paulo Dybala (42) iz jedanaesterca. Gosti su utakmicu završili s deset igrača nakon što je u 40. minuti Pereira zbog igranja rukom u šesnaestercu dobio izravni crveni karton.  Mario Mandžukić igrao je cijelu utakmicu, a Marko Pjaca je svoju priliku za Juve dobio u drugom poluvremenu. Stara dama ogroman je posao napravila u prvoj utakmici u Portu (2:0), pa je uzvrat u Torinu bio samo formalnost. Portugalskoj momčadi za utjehu ostaje što je njihovom vrataru  Ikeru Casillasu ovo bio 175. nastup u europskim natjecanjima čime je postao rekorder. Dosad je najviše nastupa imao Paola Maldinija - 174. Juventus je ponovno bio bolji i od prve minute nametnuo ritam. Prvu pravu priliku imao je Mandžukić u 23. minuti kada je pokušao glavom svladati Casillasa. Portov vratar je bio spreman i uhvatio loptu. Četiri minute kasnije domaća je momčad imala novu priliku u kojoj se našao Dybala. Argentinac se nije najbolje snašao s Higuainovom povratnom loptom iako je bio udaljen pet metara od gola i prilika je propala. U 38. minuti Dybala je prošao nekoliko igrača i izborio udarac iz kuta, a nakon ubačaja iz kuta Mandžukić je ponovno pokušao glavom, ali je lopta otišla pokraj desne vratnice Portova gola. U 40. minuti nakon ubačaja Danija Alvesa glavom je pucao Alex Sandro, a njegov je pokušao Casillas obranio. Na loptu je natrčao Higuain, a njegov udarac je rukom blokirao Pereira. Sudac Hategan je dosudio kazneni udarac za domaćina, a Pereiri je pokazao crveni karton. Dybala je zabio s bijele točke i doveo Juventus u vodstvo - 1:0. Zadnju priliku prije odlaska na odmor imao je Cuadrado, ali njegov snažan udarac otišao iznad vrata. Trener Allegri odlučio je u svlačionici ostaviti Cuadrada, a priliku u nastavku dobio je naš Marko Pjaca. Gosti su prvi zaprijetili u drugom poluvremenu. U 49. minuti Soares je izašao sam pred Buffona, ali je pucao kraj stative. Deset minuta kasnije Hrvati su režirali sjajnu Juventusovu akciju. Mandžukić je petom odigrao za Pjacu, koji je prima na prsa i puca. Nažalost, njegov je pokušaj otišao kraj vrata. Pjaca je bio odlično raspoložen te je nekoliko puta dobio pljesak s tribina. Pokušaji Higuaina (66.) s jedne, odnosno Jote (82.) s druge strane nisu završili u mreži. Tijek susreta možete vidjeti OVDJE. 