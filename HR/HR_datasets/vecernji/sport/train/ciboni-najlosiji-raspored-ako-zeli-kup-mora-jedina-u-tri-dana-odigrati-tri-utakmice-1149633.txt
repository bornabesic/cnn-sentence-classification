Final Eight igra se i u najjačim košarkaškim zemljama poput Španjolske i Turske, ali i u Srbiji, Italiji i Francuskoj. Takav sustav natjecanja nemaju Nijemci, Grci ni Slovenci koji igraju Final Four, što je do ove godine bila praksa i u Hrvatskoj. No novo vodstvo Hrvatskog košarkaškog saveza uvelo je tu dobrodošlu promjenu koju bi trebalo doraditi tako da ne upadaju na završni turnir automatski oni koji su bili sudionici prošlogodišnjeg Final Foura. I dok je to za Cedevitu, Cibonu i Zadar opravdana odluka, za Kvarner sigurno nije jer Riječani su posljednja momčad hrvatske A-1 lige (2-15) i još pri tome u današnjem četvrtfinalu (17 sati) idu na najvećeg favorita Cedevitu što taj par čini prilično neravnopravnim. Da se sastav završnog turnira osmorice odlučuje po poretku u domaćem prvenstvu s crtom podvučenom u siječnju, kao što je to slučaj u Španjolskoj i Italiji, onda bi u Šibeniku nastupao Osijek, sastav koji u A-1 ligi ima skor 10-7. Ne bi bilo loše razmisliti o tome da se parovi četvrtfinala ždrijebaju kao što to čine u Turskoj u kojoj će se već u utakmicama koje donose tek polufinale nadmetati međusobno četiri njihova euroligaša: Fenerbahçe s Efesom te Darüşşafaka protiv Galatasaraya. U cijeloj toj priči s rasporedom utakmica najlošije je prošao hrvatski doprvak Cibona koji, ako želi osvojiti Ćosićev kup, mora pobijediti tri puta u tri dana. Osim što su u četvrtfinalu za suparnika dobili domaćina Šibenik, kojeg će bučno podržavati “nabrijani” Funcuti, ako žele osvojiti Kup, cibosi će možda morati nadjačati i drugi šibenski klub (Jolly), a potom i nekoga između Zadra, Splita ili najvećeg favorita i branitelja naslova Cedevite. Raspored četvrtfinala; srijeda: Cedevita – Kvarner (17 sati), Jolly – Zagreb (20); četvrtak: Zadar – Split (16.30), Šibenik – Cibona (20). Polufinala u kojima je moguć i sraz dvaju šibenskih klubova, ali i Cedevite i Zadra, na rasporedu su u petak (u 17 i 20 sati), a finale u subotu (20). >>Jedna osoba uhićena zbog napada na Partizanove navijače 