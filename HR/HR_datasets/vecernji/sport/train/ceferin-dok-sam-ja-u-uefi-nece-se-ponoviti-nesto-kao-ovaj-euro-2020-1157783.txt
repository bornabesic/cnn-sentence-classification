Predsjednik Europske nogometne federacije (UEFA) Slovenac Aleksander Čeferin smatra kako u Europi samo dvije ili tri zemlje mogu organizirati svjetsko nogometno prvenstvo 2026. godine na kojem će sudjelovati čak 48 reprezentacija. Čeferin je prilikom posjeta Češkom nogometnom savezu rekao kako će biti teško naći mnogo zemalja koje su u stanju osigurati desetak odgovarajućih stadiona. "Mislim da možda postoje dvije ili tri takve zemlje u Europi. U Africi nema takvih zemalja, možda Kina, možda SAD. Bit će zanimljivo, 48 reprezentacija je veliki broj," kazao je Čeferin u Pragu. Uefin predsjednik je ranije najavio kako će Europa tražiti najmanje 16 mjesta za svoje reprezentacije na Svjetskom prvenstvu 2026. Naglasio je i kako je dobro što je broj selekcija koje sudjeluju na Europskom prvenstvu povećan na 24. "U Francuskoj smo vidjeli dobro natjecanje. Mnoge male zemlje su se plasirale i dobro prošle," kazao je dodavši kako će organizacija idućeg EURO-a 2020. biti zahtjevna. Europsko nogometno prvenstvo 2020. igrat će se u 13 država zbog obilježavanja 60. rođendana UEFA-e. Utakmice će se igrati u Amsterdamu, Bakuu, Bilbaou, Bruxellesu, Bukureštu, Budimpešti, Kopenhagenu, Londonu, Dublinu, Glasgowu, Münchenu, Rimu i Sankt Peterburgu. "Organizacija EP-a 2020. neće biti lagan zadatak. To se neće ponoviti u budućnosti, barem ne dok sam ja tamo", naveo je Čeferin. 