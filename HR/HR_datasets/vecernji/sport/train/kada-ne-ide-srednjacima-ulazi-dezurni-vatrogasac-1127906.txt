Lovro Jotić mogao bi ove sezone biti jedno od ugodnijih otkrića PPD Zagreba. Ovaj 22-godišnji rukometaš vratio se u Kutiju šibica nakon brojnih posudbi. Igrao je po jednu sezonu za Umag, Zamet i lani za Dubravu. U vatru ga je ove sezone prvi gurnuo Veselin Vujović, i to odmah u prvoj utakmici elitne skupine Lige prvaka, protiv Pivovarne Laško u Celju. Lovro je uvijek bio “dežurni vatrogasac”. Kada na mjestu srednjeg vanjskog nije išlo Josipu Valčiću ili Stefanu Vujiću, s klupe se uvijek dizao Lovro. Tako je bilo i u Frankfurtu, protiv RN Löwena. U kratkom vremenu postigao je četiri pogotka, “plinari” su smanjili razliku i umalo osvojili bod. Više mi odgovara 6-0 obrana – Ostaje žal što nismo bolje riješili tih zadnjih pet ili šest sekundi napada, ali to je sport i događa se – rekao je Lovro nakon utakmice protiv Löwena dodavši: – Mislim da su u napadačkom dijelu jako dobro reagirali na naše dvije obrane, a ni mi nismo potpuno zadovoljni time kako smo izlazili kraj s njihovim najubojitijim oružjem, a to je polukontra. Zadovoljan sam svojim nastupom i mislim da sam dobro iskoristio priliku. Meni više odgovara kada igram protiv dubljih 6-0 obrana, dok primjerice Josip Valčić i Stefan Vujić puno bolje reagiraju na neke drugačije obrane i naprosto se tako pogodilo da se meni otvorilo, sutra će nekom drugom. Najvažnije je da mi igramo kao ekipa i da počnemo dobro ulaziti u utakmice, a ne da stalno lovimo zaostatke – istaknuo je Lovro. Podjednako dobro igra na mjestu srednjeg i lijevog vanjskog pucača. Uočljivo je da je iz godine u godinu napredovao. U Umagu je prije tri sezone bio šesti strijelac kluba sa šutom 41 posto. Potom je u Zametu, prije dvije sezone, bio najbolji strijelac kluba sa 141 pogotkom i postotkom šuta 55 posto. Lani je u Dubravi postigao 145 pogodaka s postotkom šuta 56 posto. Bio je drugi strijelac kluba. Deset pogodaka više postigao je Bruno Butorac. Svi čekaju novi dvojac Kibici sa strane jedva čekaju da zajedno u postavi vide Domagoja Pavlovića i Lovru Jotića, dva bivša “vepra” iz Dubrave. Pavlović je sjajan u igri jedan na jedan, Lovro ne bježi od odgovornosti šuta, a ima prilično impresivan repertoar udaraca. Uostalom, njegove dobre igre upale su u oči i Željku Babiću, izborniku Hrvatske, koji ga je pozvao na pripreme u Umag. Igrao je za kadetsku i juniorsku reprezentaciju.  >> Tjednik Max! i sport Večernjeg lista pratite i na Facebooku! 