Dario Šarić uspješno je debitirao na NBA parketima, a u prvoj predsezonskoj utakmici njegovi Sixersi pobijedili su u gostima Boston (92:89). Zbog teške ozljede prvog picka ovogodišnjeg drafta Bena Simmonsa, Šarić je startao u početnoj petorci i dok se mladi Australac ne vrati, a to bi moglo biti najranije u siječnju, Dario bi trebao imati zapaženu minutažu. S obzirom na to da je osjećao bolove u donjem dijelu leđa, Šarić je ovu utakmicu mogao propustiti, no on taj savjet klupskog liječnika nije poslušao. Zašto mu je bilo toliko važno igrati utakmicu koja se ne igra za bodove? – Za vas je to samo pripremna utakmica, no za mene je to kao i prva NBA utakmica sezone. Ne radim razliku – kazao je Šarić novinarima i odmah pridobio njihove simpatije. Nije mu bila važna zarada A oni su se odmah prisjetili kako je Dario propustio priliku da zaradi veće novce no što ih je ovo ljeto dobio od Sixersa. Naime, da je ostao još jednu (treću) sezonu u Anadolu Efesu, ili negdje drugdje u Europi, sljedeće ljeto ne bi bio podložan novčanoj skali za novake, nego bi mogao pregovarati o godišnjoj plaći većoj od sadašnjih 2,3 milijuna USD bruto. – Ovih pet, šest predsezonskih utakmica pomoći će mi da shvatim što mi je činiti ove sezone u ovoj momčadi. Kroz njih moram pronaći svoj ritam. Srećom, pronašao sam ga već u prvom nastupu. Pogodio sam otvorene šuteve, što od mene i očekuju. Zato su me i zvali protekle dvije godine, govoreći mi da dođem što prije, a da na treninzima šutiram što više. Embiid nakon 948 dana Šarić je do te mjere zadovoljio trenera Browna da ga je ovaj hvalio bez bilo kakvog pedagoškog suzdržavanja: – Za 18 minuta Dario je bio sjajan. Kao igrač stare škole, bio je temeljit i uvjerljiv. I zato je sjajan dodatak povratniku Embiidu. A taj se pak vratio na parket nakon dvije propuštene sezone zbog teških operacija. Odigrao je prvu službenu utakmicu nakon 948 dana i naznačio da je još uvijek potencijal za All-Star igrača. No, zasad još u povojima.  Dodajmo da Dario šarić na treninge mora dolaziti s Barbie torbom. To je dio 'torture' koju novaci moraju proći nakon što dođu u NBA ligu. 