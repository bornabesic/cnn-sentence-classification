Početak je ožujka još tamo davne 1991. godine. Manchester United igra protiv Evertona, a jedan velški tinejdžer, dečko iz Cardiffa, tada je kročio na travnjak Old Trafforda i sa svojih 18 godina počeo priču koja je trajala sljedećih 23. Ryan Giggs, tada je zamijenio Denisa Irwina i odigrao svoju prvu utakmicu u dresu crvenih vragova. Prvu od mnogih jer od tada taj dres nije skidao. Da, rijetki su oni koji cijeli život ostaju u jednom klubu, a još rjeđi oni koji su u isto vrijeme i kvalitetni. Giggs je često opisivan kao jedan od najkompletnijih igrača u povijesti, a u svojoj je karijeri, koja je trajala 8466, s Manchester Unitedom osvojio 13 naslova prvaka Engleske. Bio je konstanta momčadi, u Premier ligi upisao je 632 nastupa, a onda je kucnulo zvono i Giggs nije pozvao time out, nego kraj. Možda dres vragova i jest ostavio u svlačionici, ali od nogometa se ne misli oprostiti. Sada je službeni UniCreditov ambasador UEFA-ine Lige prvaka i “klempavi” pehar, baš kao što ga je držao u finalu 1999., drži i sada i šeće se Europom. Da, iza njega je puno godina Manchester Uniteda i igranja, ali kaže da ne žali ni za čim. Nisam razmišljao o odlasku – Sretan sam i ponosan što sam cijeli igrački život dao klubu za koji navijam od djetinjstva – svom Manchester Unitedu. Igrao sam za veliki klub i, iskreno, nikada, baš nikada nisam bio ni blizu odlasku. Kao igrač sanjate da se svake sezone borite za naslove i trofeje, a ja sam se na Old Traffordu uvijek borio za takve stvari i imao velike izazove. Doista, od svoje 17. pa do 40. godine nikada nisam bio blizu odlasku s Old Trafforda niti sam ikad razmišljao o tome – govori legendarni Giggs, koji će pamtiti 1999., kada se s Manchester Unitedom popeo na vrh Europe. Kaže da će se uvijek sjećati te Barcelone. – Bila je to za Manchester strašna sezona, u samo deset dana stigli smo do trostruke krune. Cijela nam je sezona ovisila o tih posljednjih deset dana. Nasreću, sve smo osvojili. Prvo Premier ligu pa FA Kup, a onda i tu Ligu prvaka. U nezaboravnoj utakmici protiv Bayerna. Bila je to čudesna utakmica, za sve nas čudesna večer u Barceloni. Da, te je godine bio na vrhu, na vrhu s kojega se sada spustio. No, kaže, na kraj je bio spreman. – Bio sam potpuno spreman za kraj. Više mi nedostaju suigrači, treninzi, pa i onaj osjećaj nakon neke važne pobjede, no sada se odmaram. Tu sam ambasador trofeja Lige prvaka, nešto radim i kao TV komentator, a pripremam se i za trenersku karijeru. Ovo mi je još od osnovne škole prva godina da nisam u Manchester Unitedu. Putujem često, posjećujem razne klubove i pratim rad nekih trenera, želim se što bolje pripremiti za trenerski posao – kaže Ryan o planovima za budućnost. A kako je u Zagrebu, osvrnuo se i na utakmice s Hrvatskom. Šuker je bio strašan igrač – Hrvatske se sjećam još s EP-a 1996., tamo smo svi vidjeli kakav je napadač Davor Šuker. A Hrvatska je uvijek bila jaka reprezentacija. Znam puno o njoj. Uvijek je vrlo snažna i u Velikoj Britaniji vrlo je popularna. Igrate atraktivan i uvjerljiv nogomet, zanimljivo je gledati Hrvate na terenu. I današnji su igrači dobri, snažni. Tu su Mario Mandžukić, Ivan Rakitić i Luka Modrić, koji je ipak moj favorit. Modrić je za mene pravi nasljednik Paula Scholesa, imaju sličan stil igre i bio bih presretan kada bi on došao u Manchester United. Da se mene pita, odmah bi ga doveo na Old Trafford. Da, možda bi se Luka i uklopio u momčad s Otoka, no vjernost je potpisao Realu, ali nije on jedini koji je zapeo za oko Giggsu. Osvrnuo se i na Bilića. – Slaven je super lik, karizmatičan. Prošle sezone imao je sjajnu sezonu. Sviđa mi se njegova jednostavnost. Manchester United i West Ham prošle su sezone nekoliko puta igrali međusobno, svaki put nakon utakmice ostali bismo s njim na piću. I svaki put bio je isti; bez obzira na to je li pobijedio ili izgubio. Takve ljude cijenim. A pamtim ga i kao vrlo dobrog igrača. West Ham stigao je na novi stadion i danas im je malo teže. Nije to lako. No, za mene je Slaven Bilić odličan trener. 