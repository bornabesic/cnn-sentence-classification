U danu u kojem je premijer Plenković smijenio trojicu svojih ministara, Vlada je objavila i jedno imenovanje. Za predsjednika Upravnog vijeća Hrvatskog zavoda za toksikologiju i antidoping imenovan je doc. dr. sc. Tomislav Madžar, 37-godišnji savjetnik hrvatske predsjednice Kolinde Grabar-Kitarović za sport i zdravstvo. To mjesto upražnjeno je već nekoliko mjeseci, a premijer je odlučio tu dužnost povjeriti dugogodišnjem doping kontroloru i liječniku hrvatske rukometne i nogometne reprezentacije. Doduše, Madžar više nije član medicinskog tima nogometne reprezentacije jer se, nakon posjeta predsjednika Uefe Čeferina Hrvatskoj, razišao s predsjedikom HNS-a Davorom Šukerom. Odnedavno je doktor Madžar prisutan u sportu na poduzetnički način jer je kao specijalist sportske medicine otvorio privatnu polikliniku za medicinu rada i sporta "Vaš pregled". - Moja misija je borba za čišći i pravedniji sport, koja je i do sada bila dobra zahvaljujući doktorima Fučkaru, Ercegu i Manojloviću, ali ju ja želim podići na još višu razinu. Želim da hrvatski sportaši ne budu obilježeni kao korisnici nedozvoljenih sredstava. Konačni cilj nam je ostamostaljene u agenciju za borbu protiv dopinga, po nalozima Svjetske antidoping organizacije - kazao je Madžar. 