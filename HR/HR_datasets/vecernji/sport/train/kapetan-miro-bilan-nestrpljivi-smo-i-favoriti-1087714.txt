U nedjelju počinje finalni niz utakmica za naslov prvaka Hrvatske o kojem će odlučivati branitelj naslova Cedevita i lanjski finalist Cibona. Lani je sve završeno u četiri utakmice, a cedevitaši su favoriti i u ovom finalu, o čemu govori i ovogodišnji međusobni omjer od 3-1 u njihovu korist. – Napokon počinje finalni niz. Ne bježimo od uloge favorita. Prvi put u osam mjeseci imali smo tjedan dana stanke i iskoristili smo je da napravimo nešto konkretnije. U ligi za naslov prvaka nismo se previše umorili pa smo sačuvali snagu za finale – kaže Cedevitin kapetan Miro Bilan ističući da je ključ uspjeha zaustavljanje Florencea i Žižića: – Cibona sa Žižićem igra puno pick and roll, dva na dva, a on koristi brzinu. A nije lako kada sto puta morate braniti pick i isto ga toliko puta u napadu postavljati. Znam i da će Cibona pokušati spriječiti spuštanje lopte u reket na mene, a mi moramo iz toga izvući korist. Što o dvobojima Bilan – Žižić i Pullen – Florence kaže trener Mršić? U takvim dvobojima napadač je uvijek u prednosti. Kolektivnom obranom moramo riješiti Ciboninu pick igru. To se ne može riješiti sa tri igrača, jer ako je na terenu Hukić koji je odličan šuter, morate uključiti petorku. Za vrijeme i poslije presice Cedevitin trener Veljko Mršić istaknuo je sljedeće: – Očekujem da svi na terenu budu na visini zadatka i neka pobijedi bolji. A osim igrača i stručnog stožera, akteri utakmica su i suci, ali i publika, koja obično daje jaču potporu cibosima. A Cibonini Smogovci imat će jednu metu manje jer je Mršić 17-godišnjeg Musu oslobodio finala zbog obveza u reprezentaciji BiH. >>Mulaomerović 'poludio' na Zadrane: Ovo je sramota, trebao sam pustiti utakmicu Kvarneru! 