Dogodilo se napokon i to: zagrebački majstor Andrej Kramarić (25) prvi put, otkad je došao u Bundesligu, od siječnja prošle godine, isporučio je dva pogotka u jednoj prvenstvenoj utakmici. Dvije “gajbe” Darmstadtu za pobjedu 2:0, čime se Hoffenheim s 37 bodova izjednačio s trećeplasiranom Borussijom Dortmund. Hoffenheim je tako na pragu povijesnoga plasmana u Ligu prvaka. A sjećate li se kada je Kramarić uopće posljednji put postigao dva komada u prvenstvu? U Leicesteru, dakako, nije, pa nije teško pogoditi da se to dogodilo u dresu Rijeke, u studenome 2014., kada je Lokomotivi zabio – pet! – U Bundesligi sam posljednji pogodak zabio 21. siječnja, protiv Augsburga. Mjesec dana bez pogotka? Ne bih to baš nazvao krizom, pa ne mogu baš u svakoj utakmici zabiti dva, biti čovjek odluke. Pogotovo ne s pozicije koju sad igram, klasične desetke, dakle iza špice Wagnera – priča Kramarić. Igrali ste već na tom mjestu? – Jesam, kad sam bio klinac u Dinamu i, recimo, protiv Kosova i Finske u reprezentaciji. Ne žalim se; trener me vidi na toj poziciji i sve dok nas prati dobar rezultat, ja ću biti zadovoljan. Volim za sebe reći da sam “igrač 9,5, nekad ni klasična devetka, ni desetka, a sve što mi se događa u Bundesligi za sada je sjajno. Prezadovoljan sam u svakom pogledu – nastavlja Andrej. Uz Rudyja igrač utakmice I brojke će potkrijepiti Kramarićevu izvrsnost: na portalu whoscored.com dobio je protiv Darmstadta, uz Rudyja, najvišu ocjenu u Hoffenheimu, 8,1, dok u Kickeru ima valorizaciju 12 (kao i Chicharito, Ibišević, Robben i Wagner), s po šest pogodaka i asistencija u 21 nastupu. Andrej je u 36 bundesligaških nastupa po broju asistencija već nadmašio Mandžukićev učinak u 54 nastupa za Bayern: Kramarić ima deset, Mandžo osam. – Vidi li se s četvrtog mjesta Liga prvaka? – pitamo Kramarića. – E, sad smo u suprotnoj situaciji od prošlosezonske. Poletjeli smo i očekivanja su veća. Svi nas drukčije, ozbiljnije doživljavaju. Plasman u Ligu prvaka zaista bi bio uspjeh iznad svih naših planova. Očito imate sjajnu kemiju s mladim trenerom Nagelsmannom? – Mlad je, ima golemu energiju, izvrsno nas poznaje, točno zna što nam treba, kakav potez povući u kojem trenutku. Razgovara li često individualno s igračima? – I da razgovara, ne bi mi pomoglo. Nisam baš najbolji u njemačkom. Znam osnovne pojmove, ali nisam baš za velike razgovore. A što ako Nijemci traže intervju? – Pričam na engleskom. Priča se da će Nagelsmann jednoga dana u Bayern? – Na dobrom je putu, ne bi me iznenadilo da jednog dana sjedne na klupu Bayerna. Lisice će se izvući Pratite li Leicester, prijeti mu čak ispadanje? – Nije mi baš jasno što se tamo događa. Znam da nije bilo lako ostati na razini iz prošle sezone, ali ovakav pad nisam očekivao. Bilo bi mi zaista žao da ispadnu iz lige, jer drag mi je Leicester, tamo sam proveo prekrasne dane. No, ne vjerujem u taj najcrnji scenarij, izvući će se oni – zaključio je Kramarić. 