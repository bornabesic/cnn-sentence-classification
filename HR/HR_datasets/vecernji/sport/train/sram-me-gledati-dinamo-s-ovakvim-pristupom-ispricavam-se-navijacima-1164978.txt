Hajduk je širom otvorio vrata Rijeci na putu do naslova prvaka, pobijedio je u Maksimiru (2:0) i 'skratio' plave za tri boda u želji da dostigne vodeću momčad. I sad se za Dinamo sve svodi samo na puku teoriju... Dinamo od prosinca i Juventusa nije izgubio utakmicu, a u zadnjih 30 utakmica ova dva kluba, Hajduk je pobijedio samo triput. Zadnju pobjedu plavima donio je Soudani, u Splitu u zadnjem zimskom kolu u posljednjim trenucima nakon ubačaja Gojaka pogodio je za tri boda. Hajduk od 2008. do sada nije slavio u Maksimiru. No, brojke i rekordi su tu da se ruše. Hajduk je tako pobijedio, a plavi mogu polako pisati poruke čestitke Rijeci na naslovu prvaka. Ponovno je iznenadio trener Dinama Ivajlo Petev. Sammir i Ćorić ostali su na klupi, u momčad su se vratili Moro i Knežević, dok je Šitum bio desni bek. Dinamo je bio bolji, ali nije uspio zabiti, a zabio je Hajduk. I to dva pogotka, prvo je Erceg zabio u 30., a Futacs u 90. minuti. - Sretan sam zbog ove pobjede, ne radi sebe nego naših igrača i navijača, vidio sam njihova vesela liva nakon utakmice i to je moja najveća sreća. Utakmica je bila dobra, u nastavku smo napravili dosta grešaka, lako ubili posjed, ali smo bili defenzivno jako disciplinirani – kazao je Joan Carrillo. Ako je Stipica junak tko je tragičar? To je Dinamo ovaj put, uzalud mu što je bio bolji kad je prosuo bodove, to je i Petev koji u Maksimiru ima remi i sad poraz od Hajduka koji dugo nije imao ovako slabu momčad. No, nije ni Dinamova iz sfere onih kvalitetnijih, to je skup talenata koji ipak nisu momčad. - Ovo je bila jedna od najlošijih utakmica Dinama otkako sam trener. Nevjerojatno je bilo ponašanje, pristup,toliko grešaka, sve to donosi nesigurnost. Objektivno, s ovakvim pristupom nismo zaslužili pobjedu. Ćorić nije spreman za više od 30 minuta, dao sam priliku Kneževiću i Mori, ali oni krivi, da je osam drugih bilo kako treba ne bi bilo problema. Kao trener ja sam prvi krivac, ali mi nije jasan ovakav pristup u najvećem hrvatskom derbiju. I kao trener Dinama moram se ispričati našim navijačima – kazao je Petev. Ima njegove krivice u tom porazu dosta, već to što njegovi igrači nisu momčad, pa i on bi trebao uticati na njihov pristup, ovako je potpisao kapitulaciju u prvenstvu. - Istina je da je prednost Rijeke velika, za to smo si sami krivi, mi smo im dali veliku prednost. Može Petev pokušati dogodine, sad se neće osladiti. Samo, hoće li on voditi plave u novoj sezoni, bit će čudo ako se spasi kao trener koji je u koprodukciji s Kranjčarom izgubio naslov nakon 11 uzastopnih osvojenih prvenstava. 