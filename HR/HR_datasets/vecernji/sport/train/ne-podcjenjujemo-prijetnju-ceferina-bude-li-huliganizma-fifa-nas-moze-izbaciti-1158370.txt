Utakmica s Ukrajinom u Maksimiru svojevrsni je ispit zrelosti ne samo nogometne publike nego i cijeloga društva, u kojemu je nogomet oduvijek bio više od sporta. Ako su nogometaši najbolje što je Hrvatska izvozi, onda naši svjetski brendovi zaslužuju šansu da predstavljaju svoju zemlju na najvećoj svjetskoj nogometnoj smotri u Rusiji. A tamo bi nas Putin sigurno vidio radije nego susjede Ukrajince. No sve to kod nas dovedeno je u pitanje zbog specijalnoga rata dijela navijača pobunjenih protiv vodstva Hrvatskog nogometnog saveza, organizacije koja je davno izgubila svoju vjerodostojnost i kredibilitet, čak i u očima političara koji su je donedavno podupirali, ali koju se nepotrebno dovodi u kontekst s nogometnom reprezentacijom. Ona, a ne Šuker i Mamić, pa posredno i vojska njezinih sljedbenika i obožavatelja najviše ispaštaju za sve huliganske ispade, baklje, kukaste križeve, rasizam. Šuker je s pravom ovu utakmicu nazvao danom D hrvatskog nogometa jer ovo je doista sudbinski meč u kojemu plasman na SP može doći u pitanje. Ne podcjenjujmo prijetnju predsjednika Uefe Čeferina, još manje dolazak nadobudnoga engleskog delegata Brighta, koji nije slučajno poslan na ovu utakmicu visokoga rizika. Ne sumnjajte, u Fifi neće imati milosti ni razumijevanja prema bilo kakvoj manifestaciji huliganizma u bilo kakvom obliku. Oni nas doista mogu izbaciti.  >> Jose Mourinho stigao u Zagreb! Želi dogovoriti transfer hrvatskog reprezentativca 