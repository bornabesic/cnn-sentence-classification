Iscrpljeni Marin Čilić nije se u polufinalu pariškog Mastersa uspio oduprijeti sjajno raspoloženome Amerikancu Johnu Isneru, protiv kojega je do jučer imao omjer 6:0 u međusobnim susretima. Isner (31), čak 208 cm visoki tenisač iz Greensboroa u Sjevernoj Karolini, slavio je 6:4, 6:3 i izborio svoj treći finale Mastersa, prvi nakon Cincinnatija 2013. godine. Goran jedini Hrvat u finalu – Posljedica je to velikog pražnjenja jer je Marin očito silno želio pobjedu nad Đokovićem pa nije uspio postići istu mentalnu razinu. Osim toga, Isner je dobar igrač koji ima i forhend i bekhend, iznimno dobro servira i pogađa puno aseva. Tu nema puno igre lijevo-desno, poeni su kratki. Pa tih njegovih 80 posto ubačenih prvih servisa, to je nešto strašno! – komentirao je jučerašnji meč Nikola Pilić. Isner je prvi američki tenisač koji se plasirao u finale Bercya nakon 1999. godine, kada je to učinio osvajač Andre Agassi. Goran Ivanišević pak ostaje jedini Hrvat u finalu ovoga turnira. Zec je 1993. godine u finalu svladao Ukrajinca Medvedeva. Nije Čilić jedini Hrvat kojega je Isner jučer rastužio. Naime, u finišu prvoga seta Amerikanac je, pogodivši tri asa, dohvatio brojku od 1133 neobranjiva servisa ove godine i preskočio na vodećoj poziciji Ivu Karlovića (1131). Isner je ukupno jučer ubacio 18 aseva, nasuprot Marinovom jednom, imao je 80-postotnu preciznost prvog servisa (Marin 48%), osvojio je čak 86 posto poena na prvom servisu (Marin 72%), dopustio je Čiliću samo jednu break-loptu, a tri puta je oduzeo servis Međugorcu. Bio je ovo jedan od najboljih mečeva u Isnerovoj karijeri i zasluženi plasman u finale prestižnoga turnira. Sedmu godinu zaredom Isner će okončati u svjetskih top 20 i već pet godina najbolje je plasirani američki tenisač. Unatoč posrtaju protiv Isnera, Marin Čilić iz Pariza odlazi kao pobjednik. Osim što je osigurao plasman na završni Masters u Londonu i razbio prokletstvo Novaka Đokovića, Marin će za plasman u polufinale osladiti sa 184.230 eura ili gotovo 1,4 milijuna kuna. Đoković trajao 122 tjedna U Parizu se jučer dogodila i smjena na vrhu svjetskog poretka tenisača. Kanađanin Milos Raonic predao je polufinale Andyu Murrayu bez borbe i tako omogućio 29-godišnjem Škotu skok na prvo mjesto ATP-ljestvice. Murray je prvi britanski tenisač na broju jedan u od kolovoza 1973. godine otkad je uvedena rang-lista i ukupno 26. igrač koji se popeo na tron. Murray će od danas imati 10.785 bodova, Đoković pet manje, a osvoji li trofej u Parizu, Škot će dodatno povećati razliku u odnosu na Srbina. Novak Đoković držao je prvo mjesto 122 tjedna zaredom ili ukupno 223 tjedna. 