Od svih naših NBA igrača, prvi se u Hrvatsku vratio Dario Šarić kojeg su u Međunarodnoj zračnoj luci Franjo Tuđman dočekali djevojka Karla i nekolicina bliskih prijatelja među kojima i košarkaš Zagreba Martin Junaković. Nakon što se izljubio s ljupkom Karlom i izgrlio s prijateljima, Dario se nakratko posvetio jedinim dvama medijima koji su ga dočekali, novinarima RTL i Večernjeg lista. A on im je otkrio što je to, osim obitelji, djevojke i prijatelja, čega se nakon sedam američkih mjeseci najviše zaželio. - Volio bih pojesti punjenu papriku. To mi je zadnje bilo u glavi. Baš mi se jede punjena paprika. Bile su mama i cura kod mene i kuhale su mi, ali nisu punjenu papriku. Jaku nostalgiju koja ga je prožimala suzbijao je time što su mu u Philadelphiju dolazili djevojka Karla, majka Veselinka i nekolicina prijatelja. - Ispočetka mi doista nije bilo lako, posebice prvih tjedana dok još nikoga nisam znao. No, kako je vrijeme išlo i kako sam upoznavao ljude, a odigrao bih i koju dobru utakmciu, bivalo mi je ipak lakše. Sjećam se jedne predsezonske utakmice protiv Bostona kada sam pored centra Horforda pokušavao doći do skoka u napadu, no on me dočekao na ruku i nisam bio niti blizu te lopte. To mi je bio jedan od motiva da radim intezivno kako bih pomaknuo svoje granice i događalo se da baš proti Horforda i Bostona tijekom sezone igram dobro. Neko vrijeme Dario je figurirao kao favorit u izboru za novaka godine, a sada službeno glasilo NBA lige portal NBA.com forsira braniča Bucksa Brogdona. - Na toj nekoj njihovoj ljestvici novaka ja sam neko vrijeme bio prvi, a onda je on skočio na prvo mjesto premda je odigrao utakmicu sa pet koševa i četiri asistencije a poslije se ozlijedio pa mi to nema logike. No, neka odluče kako god hoće, ja sam se trudio prvenstveno radi sebe, a ne radi nagrade. Blag je Dario bio i prema svom reprezentativnom suigraču Mariju Hezonji, koji je odlučio propustiti nastup pod državnim stijegom narednog ljeta. - Mario je imao tešku sezonu u kojoj nije igrao koliko je očekivao, koliko su mu rekli i koliko je zaslužio igrati. I zato on u ljetnom individualnom radu u Orlandu vidi priliku da spasi karijeru. No, i igranje za reprezentaciju mu može pomoći da se vrati u formu. Dakle, ova priča ima dvije strane. No, bino je kako se on osjeća, a ja mu ne bih htio suditi. Ne bih volio da ga se optužuje, ja mu ne bih zamjerio. >>Evo što Aco Petrović kaže na Hezonjinu odluku da ne igra za Hrvatsku 