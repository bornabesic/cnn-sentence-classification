Hrvatska nogometna reprezentacija službeno je započela pripreme za Europsko prvenstvo koje 10. lipnja počinje u Francuskoj. Izbornik Ante Čačić svoje je igrače odveo u Sveti Martin na Muri gdje će odraditi prvi dio priprema, a danas su igrači već odradili prvi trening. On je bio otvoren za javnost, a lijepo vrijeme i najveće hrvatske zvijezde privukli su mnogo znatiželjnika pa se na tribinama NK Poleta, a i oko samog travnjaka okupilo oko pet tisuća gledatelja. Jedan od onih koji je danas trenirao bio je i Marko Rog koji će se boriti za mjesto u zrakoplovu koji vodi u Francusku. – Dinamo je bio velik korak naprijed u mojoj karijeri, igra Ligu prvaka ili Europsku ligu svake godine. Osvojili smo dvostruku krunu i mislim da možemo opet do Lige prvaka. Unatoč kvalitetnoj konkurenciji u veznom redu, imao sam dobru minutažu. Šteta da je sezona završila taman kad me krenulo, ali vjerujem da ću se u takvoj formi vratiti i na klupske pripreme – prenosi HNS izjave Marka Roga. Hrvatsku u petak u Koprivnici očekuje prijateljska utakmica protiv Moldavije, a 4. lipnja protiv San Marina u Rijeci. – Sigurno će u Koprivnici biti pun stadion i lijep ugođaj. Bio bih sretan kada bih zaigrao protiv Moldavije ili San Marina, ali ne zamaram se time. Strpljiv sam i važno je da se dobro pripremimo za Europsko prvenstvo i ostvarimo dobar rezultat.  