Niko Kovač je zaustavio Bayern! U Frankfurtu je njegov Eintracht s Bayernom igrao 2:2. Bavarci tako nisu pobijedili ni treću utakmicu u nizu. Arjen Robben zabio je za vodstvo Bayerna u 10. minuti nakon asistencije Davida Alabe. Mogao je pet minuta kasnije Eintracht do izjednačenja kada je Timothy Chandler zatresao vratnicu. Domaćin je izjednačio u 43. minuti, a strijelac je bio Szabolcs Huszti. Joshua Kimmich je u 62. minuti vratio prednost Bayernu, a samo minutu kasnije strijelac Eintrachta, Huszti je isključen zbog drugog žutog kartona. No, to nije zaustavilo Kovačevu družinu koja je 12 minuta prije kraja zabila za 2:2, strijelac je bio Marco Fabian. Ante Rebić je igrao 67 minuta za Eintracht. Hoffenheim je s 2:1 pobijedio Freiburg, a pogodak odluke je postigao Andrej Kramarić. Sandro Wagner je u 34. minuti pogodio za prednost Hoffenheima, a Florian Niederlechner je u 77. minuti vratio utakmicu na početak. Sudac je u 80. minuti pokazao na bijelu točku zbog prekršaja u kaznenom prostoru domaće momčadi, a strijelac iz jedanaesterca bio je naš Andrej Kramarić, koji je igrao cijelu utakmicu. Augsburg i Schalke su igrali 1:1. Nabil Bentaleb je u 65. minuti pogodio za vodstvo Schalkea, a domaća se momčad vratila u 77. minuti kada je Daniel Baier pogodio za konačnih 1:1.  HSV je s igračem manje igrao 0:0 na gostovanju kod Borussije (M). Momčad iz Hamburga je od 25. minute igrala bez isključenog Cleber, a Borussija je na utakmici uspjela promašiti dva penala! Andre Hahn je pogriješio u 26. minuti, a Lars Stindl u 61. minuti! Alen Halilović nije ulazio u igru. Köln je s 2:0 pobijedio Ingolstadt, a strijelac je bio Modesete u 28. i 39. minuti. 