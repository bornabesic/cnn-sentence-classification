Cirkus Zinédinea Zidane gostovao je sinoć na madridskom Vicente Calderónu, a predstava opet ista. Toliko puta već viđena, često s provjerenim štosom, ali i dalje spektakularna. Glavna zvijezda, dečko s plakata i krotitelj suparničkih obrana, postigao je i u gradskom derbiju (novi) hat-trick. Cristiano Ronaldo naredao je 39. hat-trick (!) za Real Madrid. Druge se nije previše pitalo. Real je s 3:0 pobijedio Atlético. Zapravo, Ronaldo ih je pobijedio. Opet. Naši sjajni u obrani Hrvatski dvojac, Luka Modrić i Mateo Kovačić, imao je najljepši pogled na šou, stajali su iza leđa zalizanog Portugalca i gledali njegove točke. Prvi je gol CR7 zabio iz slobodnog udarca, drugi iz jedanaesterca, a treći iz igre nakon ubačaja Garetha Balea. Štoviše, postigao je Ronaldo i četvrti (!) gol, no nisu mu ga priznali, jer mu je u sumnjivoj situaciji vratar iz Škofje Loke skinuo loptu s gol linije. Ronaldo je tvrdio kako je Jan Oblak loptu propustio preko crte, no sudac je odmahnuo rukom. Ronaldo je poboljšao statistiku budući da je do gradskog derbija postigao skromnih pet golova u Primeri, a sad skočio na osam, no trebalo je opravdati i novi ugovor s Realom (igrat će za njega i kao 40-godišnjak). Za Ronalda se, ionako, unaprijed znalo što može, no gledajući iz naše zemlje preko Pirineja veseli što su Luka i Kova zajedno dirigirali vezom. I defenzivno su odigrali fenomenalno! Uz čvrstu obranu, u kojoj su glavne role imali Nacho i Varane, naš je dvojac radio poput pčela. Luka je, usto, dva puta i pokušao ‘ubosti’, na početku susreta opalio je ljevicom, no ravno u Oblaka, a na samom kraju, zapucao – glavom! Uzeo je loptu, dodao Carvajalu, a ovaj mu nabacio na pet metara od gola. U neuobičajenoj se situaciji našao naš Luka, bio u situaciji glavom matirati Oblaka, ali nije se snašao. Nije on Mario Mandžukić... U španjolskoj Marci, prema glasovima čitatelja, najbolje ocijenjeni igrač bio je Ronaldo (3 zvjezdice), a naši igrači Modrić i Kovačić dobili su - dvije. Bale, Marcelo, Carvajal tek jednu. – Mateo, Luka i Isco dobili su veliku bitku u veznom redu... – slavio je Zinédine Zidane. Francuski majstor na klupi Madrida, kojem mnogi nisu vjerovali, dokazao se i u ovoj bitci. Otkako je pod njegovim vodstvom, Real Madrid na gostovanjima ne zna za poraz! Postigli su 44 gola, primili 12. A to ne može biti baš puka slučajnost koliko god vrhunske igrače pod palicom imao. Uostalom, u 17 utakmica na strani ne znaju za poraz (13 pobjeda i četiri remija). – Kako je to lijepa noć bila, kakva velika noć, kakva utakmica... – slavio je i Luka Modrić na društvenim mrežama još dok je sjedio u svlačionici. Simeoneov crni niz Cholo? Simeone je itekako u problemima. U posljednjih 30 dana izgubio je od - Seville (0:1), Real Sociedada (0:2) i Real Madrida (0:3). Ovo mu je u ligi drugi poraz zaredom. – Napustili smo tulum vrlo brzo. Čim je Ronaldo zabio gol s bijele točke za 2:0, naša je zabava završila – kazao je Diego Simeone. Titula prvaka sve mu je dalje, štoviše od sinoć je de facto ispao iz igre... Odnosno, izbacio ga Ronaldo s tuluma. 