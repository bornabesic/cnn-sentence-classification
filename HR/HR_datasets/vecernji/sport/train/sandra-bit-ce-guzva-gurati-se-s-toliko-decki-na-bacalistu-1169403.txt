Sandra Perković konačno je dočekala prvi nastup ove sezone na otvorenome. U Šangaju je danas na rasporedu drugi miting Dijamantne lige, ali prvi na kojem je u programu bacanje diska. Sandra jako dobro poznaje stadion na kojem je ostvarila tri uzastopne pobjede. Čak ima i četvrtu pobjedu koja se ne računa jer joj je rezultat bio poništen zbog slučaja doping. Ukinuli joj dva mitinga – Prvo moram reći da je put do Šangaja bio dug i iscrpljujući. Namjerno sam ovoga puta išla nešto ranije kako mi se ne bi dogodilo da izravno iz aviona idem na natjecanje. Došla sam dva dana prije mitinga da se priviknem na novu vremensku zonu – rekla je Sandra. Zadnjih dva puta disk je u Šangaju letio preko 70 metara. – Prošle godine tu sam bacila disk 70,88 metara što je rekord mitinga Dijamante lige. Osjećam se odlično, spremna sam. Koliko sam spremna? Vidjet ćemo nakon nastupa – istaknula je Sandra. Naša diskašica jedina je atletičarka koja je ukupna pobjednica posljednjih pet Dijamantnih liga. Ove sezone juri i šestu. Prošle godine organizator je smanjio broj nastupa u ženskom disku pa umjesto šest Sandra je lani, ali i ove godine, imala tek četiri nastupa, plus finale. Ove sezone su je dočekala neka nova pravila Jedno je da će se natjecanje muškog i ženskog diska održati u isto vrijeme, na istom bacalištu. – Da, ali zaboravili ste da je i novo pravilo što se tiče bodovanja. Naime, svi bodovi osvojeni prije finala se brišu i u finalu se kreće od nule. Nema veze, za mene je to novi izazov i vjerujem da ću u Bruxellesu, gdje je finale ženskog diska, doći do šestog mini dijamanta koji se daruje u trajno vlasništvo. Što se tiče zajedničkog nastupa s muškima, mogu samo reći da će biti neviđena gužva na bacalištu. Nas ima devet, njih osam. Morat će se dugo čekati od serije do serije – rekla je naša diskašica. Startna lista se nije mijenjala. U Šangaju će bacati najbolje Kubanke (Perez i Caballero), Njemice (Muller i Harting), Kineskinje (Su i Chen), Francuskinja Michon te Australka Stevens. – Pa nikad nisam komentirala startnu listu. Koliko sam vidjela, većina diskašica nema puno nastupa ove sezone. Najdalje, naravno uz mene, bacila je bivša svjetska prvakinja, Deni Stevens – 66,78 metara. Mene više zanima kako ću odraditi svoje hice u skladu s onime kako sam trenirala u Splitu od studenog prošle godine. Bude li lijepo vrijeme, disk bi zaista mogao daleko odletjeti – zaključila je Sandra. Zasad 18. svih vremena Sigurno je da će između mnogih ciljeva Sandra htjeti popraviti svoj najbolji rezultat koji iznosi 71,08 metara. Želja joj je da se barem malo pomakne na tablici svih vremena. Trenutačno je na 18. mjestu, a ispred nje je Nizozemka Ria Stalman koja je 1984. bacila disk 71,22 metara. Za ulazak u top deset svih vremena Sandri treba hitac preko 72,93 metra. Osim muškog i ženskog diska gledatelji će u Šangaju moći pratiti još nekoliko zanimljivih disiplina. Primjerice muški vis (Procenko, Ghazal, Grabarz, Zhang, Barshim), mušku motku (Lavillenie, Braz, Holdzeppe), muški 400 metara prepone (Culson, Jackson, Klement) te ženskih 100 metara (Bartoletta, Bowie, Thompson, Campbell-Brown).  