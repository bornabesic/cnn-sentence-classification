Borna Ćorić opet je kod kuće, u Zagrebu. Malo se odmorio nakon napornih nastupa i malo se podružio s novinarima u hotelu Panorami. Kaže da mu je pobjeda nad Murrayem čak i draža nego osvojeni turnir u Marrakechu. – Naslov na turnirima iz kategorije ATP 250 osvojili su mnogi, a ne znam koliko se igrača, pogotovu s mojim renkingom, može pohvaliti da je dobilo prvog igrača na svijetu. Bio je to veliki meč i velika pobjeda, više mi je to sjelo od Marrakecha – objasnio je Borna.      Koljeno vam više ne zadaje probleme? – Koljeno je odlično i doista se moram zahvaliti dr. Igoru Boriću i cijelom osoblju Bolnice Sveta Katarina. Bili su uz mene, praktično svaki sam dan bio kod njih na tretmanu. Dr. Borić se nije ljutio i kad bih ga u dva u noći nazvao, zabrinut što mi je koljeno natečeno. Hvala i doktoru koji me operirao, ali njegovo ime ne smijem otkriti, zamolio je diskreciju. Da nije bilo njega, ne bismo sad sjedili ovdje ovim povodom, nego bih ja vjerojatno studirao. Kakva su vam očekivanja od Roland Garrosa? Niste loši tamo, imate dva nastupa i dva treća kola? – Nastupio sam još dva puta kao junior i na Roland Garrosu se uistinu dobro osjećam. Tamo je malo brža zemlja, mali su tereni i ako budem dobro servirao, teško će me biti brejknuti. A to je velika prednost... Šteta što neću biti nositelj, da sam dobio Thiema, bio bih to, ali uza solidan ždrijeb mislim da mogu prilično daleko. Hoćete li ponovno igrati za reprezentaciju? – Uskoro ću o tome razgovarati s izbornikom Krajanom i predsjednikom Lukovićem. Imamo par nesuglasica koje još trebamo riješiti, ali mislim da stvari idu u pozitivnom smjeru. Ne želim da opet zvuči da sam bahat, da sam prepotentan, da sebe stavljam na prvo mjesto, ali neke stvari moraju se riješiti i one se ne tiču samo mojeg odnosa s izbornikom. Svi koji me poznaju znaju da nisam bahat, nego da držim do nekih principa, do riječi, do prijateljstva... Čini se da ste ublažili stav? – Nije problem samo u izborniku Krajanu, ima i drugih problema i zato moramo razgovarati. Ljudi ne znaju sve, cijelu istinu, i što mi je sve zasmetalo. No, dok se te stvari ne riješe, ja ne mogu igrati. Odlučio sam da ćemo sjesti i razgovarati. I, nadam se, riješiti nesuglasice - zaključio je Borna. >>Cijeli razgovor s Bornom Ćorićem pročitajte u tiskanom izdanju Večernjeg lista od srijede    