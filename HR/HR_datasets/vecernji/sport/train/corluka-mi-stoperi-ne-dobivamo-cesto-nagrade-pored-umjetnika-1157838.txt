Već godinama je jedan od stožernih igrača hrvatske reprezentacije, ali nažalost Vedran Ćorluka zbog ozljede neće nastupiti u susretu protiv Ukrajine u kvalifikacijama za odlazak na Svjetsko prvenstvo koji će se igrati u petak u Zagrebu. - Nažalost, nisam mogao stisnuti zube jer imam malu rupturu zadnje lože i oporavak će trajati tri tjedna. Nije bilo smisla riskirati, a izbornik ima dovoljno dobre igrače koji mogu zamijeniti mene, ali i Vrsaljka - kazao je. Ćorluka u petak neće biti niti na stadionu jer se mora vratiti u Moskvu. U Zagreb je doputovao kako bi primio nagradu za najsrčanijeg reprezentativca u 2016. godini koju dodijeljuje klub navijača hrvatske nogometne reprezentacije "Uvijek vjerni". Ćorluka je dobio nagradu 'Vatrena krila' koja se dodjeljuje od 2009. godine kada je prvi dobitnik bio Vedran Runje. Nagradu su do sada dobili i Josip Šimunić (2010), Dario Srna (2011), Mario Mandžukić ( 2012), Stipe Pletikosa (2013), Ivan Perišić (2014) i Ivan Rakitić (2015). - Ova nagrada mi znači jako puno jer nije baš da sam kao stoper dobio previše priznanja. Mi stoperi ih baš ne dobivamo tako često, pored svih ovih umjetnika. Ali, s obzirom da znam s koliko srca svaki naš reprezentativac nastupa za Hrvatsku, ova nagrada mi ima još veće značenje. Htio bih se zahvaliti "Uvijek vjernima" i svim istinskim navijačima reprezentacije u ime svih igrača, i nadam se da će nas nositi u petak do pobjede, a tako i u budućnosti - kazao je Ćorluka. Branič moskovskog Lokomotova je kazao kako protiv Ukrajine neće biti lako, ali i naglasio kako se hrvatska vrsta ne treba nikoga bojati. - Protiv Ukrajine neće biti jednostavno, mislim da nam je veliki plus što ćemo napokon igrati pred publikom. Možda se malo i iznenadimo kada vidimo ljude na stadionu. Igramo protiv jedne opasne reprezentacije koja je napadački jako dobra, ali ne trebamo se nikoga bojati, posebice na svom terenu. Zanimljivo, Ćorluka je od 2006. pa sve do danas propustio samo sedam utakmica hrvatske reprezentacije, a od tih sedam 'Vatreni' su dobili samo dvije bez njega. - U tim utakmicama u kojima smo izgubili mislim da niti ja ne bi pomogao. Lijep je podatak da sam propustio samo sedam utakmica jer me do sada zdravlje jako dobro služilo. Nažalost, ovaj puta nije. Ćorluka se osvrnuo i na godinu u kojoj je hrvatska vrsta nastupila na Europskom prvenstvu stigavši do osmine finala. EURO u Francuskoj obilježila je i Ćorlukina vaterpolska kapica koju je nosio na glavi nakon što je zadobio tešku ozljedu glave u susretu protiv Turske. - Jedino lijepo sjećanje s toga EP-a mi je ta kapica, a ovo ostalo želim što prije zaboraviti. Trebali smo puno više napraviti, ali nismo. Međutim, ne treba se sada vraćati na to - kazao je naglasivši jedan detalj. - Ponosan sam zbog načina na koji smo igrali. Ispraćeni smo u jednoj atmosferi u kojoj smo dolazili na utakmice s pitanjem hoće li se završiti i hoće li biti prekida. Ponosan sam na cijelu reprezentaciju što smo uspjeli stvoriti super atmosferu što se i sada nastavlja. Ispred nas je Svjetsko prvenstvo u Rusiji 2018. Hrvatska za sada dobro plovi prema World Cupu za koji mnogi kažu kako će biti kruna ove generacije., - Istina, ali toliko smo već puta pričali o tim krunama. Treba šutiti i raditi - poručio je. Hrvatska će 27. svibnja gostovati u Los Angelesu protiv Meksika premda su tada završnice većine europskih liga. Ćorluka bi mogao biti jedan od igrača koji će putovati u SAD. - Treba vidjeti s mojim klubom, jer to nije Fifin termin. Ali željan sam, treba mi još pet nastupa do stote utakmice u hrvatskom dresu, pa ću ići bilo gdje - kazao je sa smiješkom. Ćorluka je otkrio i zašto je ostao u Lokomotivu premda ga se povezivalo s nizom drugih klubova. - Tijekom posljednjeg prijelaznog roka klub je dobio sedam, osam ponuda, ali me čelnici nisu željeli pustiti. Ponudili su mi novi ugovor koji sam potpisao. Nisam previše razmišljao jer me tamo vole cijene - kazao je na kraju. >>Hrvati na cijeni: Ćorluka najplaćeniji nogometaš u Rusiji, Srna u Ukrajini 