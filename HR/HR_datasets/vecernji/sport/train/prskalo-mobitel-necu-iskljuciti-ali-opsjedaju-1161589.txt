U velikom derbiju Rijeke i Dinama predstavnike će na terenu Rujevice imati Split, Županja, Vinkovci, Slovenj Gradec, Podgorica, Skoplje, Lugano i Beč s riječke strane, a s Dinamove Zadar, Našice, Osijek, naravno Zagreb (četvorica igrača, izvede li Petev očekivani sastav, op. a.), Sarajevo te tri “egzotične” destinacije – rumunjska Constanta, alžirski Chlef i brazilska Itabuna. Jedno mjesto fali, ono najmanje – Rijekin vratar Andrej Prskalo, rođenjem Labinjanin, dolazi iz sela Mali Golji koje po posljednjem popisu iz 2011., ima svega 110 stanovnika. Prskalo je sada svakako najslavniji, no ni on vjerojatno ne bi mogao cijelom selu osigurati ulaznice. – Mogu reći da će doći dosta mojih prijatelja, a naravno da podrške iz Malih Golja na utakmici neće nedostajati – kaže Prskalo kojeg je klupska televizija jednom i posjetila u pitoresknom istarskom mjestašcu u kojem je odrastao i gdje vratar spretno upravlja traktorom kao klupski predsjednik Mišković Ferrarijem. Traktori su mu, priznao je, strast, a usto i obrezuje vinograd, igra se s vučjacima, šeta šumom... Jednog dana, kad završi s karijerom, možda će se i baviti vinarstvom. To je ipak daleka budućnost, a ona najbliža donosi jednu od najvećih utakmica u karijeri: derbi u kojem bi pobjeda jako primaknula njegovu momčad prema povijesnom uspjehu. Gledao sam sažetke Dinama No, Dinamo se probudio, Osijeka je po šansama razbio i Prskalo će, čini se, biti na ozbiljnim mukama od 19 sati u subotu. Ima li straha? – Iskreno, nisam gledao tu utakmicu jer smo bili na putu za Vinkovce, ali sam pogledao sažetke s iste. Mogu samo reći da je osječki vratar Malenica imao dosta dobrih intervencija. Vrhunski je branio i čestitao bih mu kao golman golmanu na dobrim obranama. Što se tiče, kako vi kažete, straha od probuđenog Dinama s time se baš ne zamaramo. Fokusirani smo na svoju igru i pristup samoj utakmici. Moramo ući maksimalno koncentrirano odlučno te dati 100%, bio to Dinamo ili netko drugi… Spomenuli ste Malenicu, a što kažete na Livakovića? Riječka i plava “jedinica” bili su vratarski dvojac hrvatske reprezentacije na onoj turneji u Kini na koju je izbornik Ante Čačić poveo uglavnom najbolje iz HNL-a. – Livaković je izuzetan dečko i izvrstan vratar. Ima sve vrline kvalitetnog vratara i ne sumnjam da će ostvariti veliku karijeru. Obrana je sve sigurnija Očekivalo se da riječki bedem na proljeće neće biti tako čvrst čim je Matej Mitrović Rujevicu zamijenio Beşiktaşom. Izvrtio je u šest kola nastavka Matjaž Kek na mjestu stopera, uz Eleza, trojicu: Šofranca, Kulušića, sad je Župarić. – Igrom slučaja, zbog ozljeda, moralo se mijenjati na stoperskim pozicijama, ali mogu reći da su to sve redom dobri dečki i igrači. Sigurno smo kako vrijeme prolazi sve više uigrani i sigurniji. Hoćete li isključiti mobitel u danima prije utakmice? Jesu li vas opsjedali prijatelji i poznanici da im nabavite ulaznice? – Hahaha! Naravno da neću. Ali da je bilo puno poziva, bilo je… No, to je normalno, velika je utakmica pred nama i zanimanje je jako veliko – kaže Prskalo. I za kraj – prognoza rezultata... i strijelaca? – Teško je to prognozirati… Derbi utakmice su čvrste i sve je u njima moguće, ali ja naravno vjerujem u nas i nadam se pozitivnom ishodu. A tko će zabiti, vjerujte, to nam je najmanje bitno – zaključio je Prskalo koji je u posljednjem maksimirskom derbiju bio briljantan, poskidavši nekoliko zicera dinamovaca. >> Mostova zastupnica 'spustila' Mamiću porukom o eurima i offshore računima 