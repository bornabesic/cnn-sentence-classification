Uz umjetnički štih i nastup glumice Anje Šovagović, Zagrebački boksački savez izrazio je počast trojici sudionika Olimpijskih igara. Pod vodstvom novog predsjednika Nenada Ivankovića i dopredsjednika Tadije Petrovića ZBS je brončanog teškaša Filipa Hrgovića nagradio sa 20.000 kuna, dok su poluteškaš Hrvoje Sep i izbornik Leonard Pijetraj dobili po 10.000 kuna. Baš kao i svi zagrebački boksački, i dotičnima je obećano da će Zagreb jednog dana dobiti svoj boksački centar. Zasad se tome mogu samo nadati baš kao što se i mi nadamo da će Hrgović okončati svoj postolimpijski odmor i početi trenirati. I da će što prije donijeti odluku o tome hoće li prihvatiti neku od profesionalnih ponuda koje, po riječima njegova trenera i menadžera Pijetraja, sežu i do milijun USD za potpis. A to je daleko više no što je dobio klupski mu kolega Hrvoje Sep koji se za taj korak već odlučio. – I ja ću u profiće, to je samo pitanje vremena, odnosno moje odluke hoću li još neko vrijeme ostati među amaterima. A to ću odlučiti kada porazgovaram sam sa sobom – ističe Hrgović. 