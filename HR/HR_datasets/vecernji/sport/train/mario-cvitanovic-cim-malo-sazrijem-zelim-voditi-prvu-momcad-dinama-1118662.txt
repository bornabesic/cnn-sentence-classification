Prije no što će prva momčad Dinama dobiti četiri komada od zvijezda Juventusa, koje se nisu ni morale previše potrošiti na putu do pobjede, mlada momčad Dinama u svojoj Ligi prvaka pobijedila je mlade nade Juvea. No, trener te mlade momčadi Mario Cvitanović (41) baš i nije imao vremena za slavlje. Zatekli smo ga na putu prema trenerskoj akademiji, gdje brani diplomski rad za PRO licenciju, piše sportski tjednik Max! Korak po korak Koja je bila tema diplomskog? – Prošla sezona Lige prvaka mladih, što smo i kako radili, strategija, koncepcija. Baš mi se otvorila ta tema, većina ima radove na temu kontranapada, raznih taktičkih postava, a meni se ovo činilo zanimljivo – kazao je Cvitanović. Kad dobije tu licenciju, moći će voditi prvu momčad. Kakve su vam ambicije? – Bio bih glup kad bih rekao da me zadovoljava vođenje juniora ili druge momčadi. Imam ambicija, ali polako, korak po korak. Treba vremena da sazriješ, stekneš iskustvo, ništa ne želim preko noći, ali kad dođe odgovarajuća situacija, naravno da imam ambicije voditi prvu momčad. Mogao bi stopama Pepa Guardiole koji je zvijezde dotaknuo nakon što je vodio drugu momčad Barcelone. – Haha! Da, odmah u Barcelonu, Real ili Bayern! Dobro, ne baš to, ali Dinamo je u našim prilikama Barca ili Bayern. – Istina je to što kažete. Vaša mlada momčad ostvarila je veliku pobjedu nad vršnjacima Juventusa, lijep je to nastavak sjajnih rezultata iz prošle sezone. – I u pripremi ove utakmice igračima sam rekao da zaborave prošlu sezonu. Ostali smo bez šest stožernih igrača i to je iza nas, treba se sad osloniti na ove igrače, izvući maksimum iz dečki koje imamo, adaptirati te nove klince, da osjete što je to Liga prvaka, vrhunski nogomet i da vide ono što ih, nadam se, i u budućnosti čeka. Ostala tuga od lani Nemoguće se ipak ne vratiti na prošlu sezonu kad ste napravili čudesne rezultate. – Je, od tih rezultata nećemo se odmaknuti, ali ono što treba je nadmašiti samog sebe. I igrači i ja kao trener, tad će doći opet tako dobri ili bolji rezultati. Šteta je što ste zbog administrativne pogreške izbačeni pred četvrtfinale Lige prvaka s Barcelonom. Kad ste saznali za taj “gaf”, vidjeli smo u zagrebačkoj zračnoj luci, pobjeda nad Anderlechtom brzo je prekrivena tugom. – Iskreno, bilo mi je jako teško jer sam se osjećao zakinut, i momčad i ja osobno, nismo uspjeli pokazati dokle možemo otići u tom natjecanju. Ali, prebolio sam to, idemo dalje.  