Bio je to rijetko otvoren razgovor. Ne sjećamo se predsjednika Hajduka u posljednjih dvadesetak godina koji je tako otvoren prema javnosti kao mladi predsjednik bijelih Ivan Kos. Monolog je trajao sat i petnaest minuta, iznio je program rada, govorio o brojkama, igračima... Postoji sedmogodišnji plan Primjerice, saznali smo da se ugovor s Ignaciom Magantom može raskinuti s 15. prosincem (naknadno je rok produljen do 31. prosinca), da Marko Ćosić ima ugovor do lipnja 2017., uz mogućnost produljenja za tri godine, s time da mu je odšteta 250 tisuća eura (80% treba platiti do kraja travnja). Ugovore do kraja sezone imaju Said Ahmed Said, Hysen Memolla, Josip Kvesić i Marco Futacs s opcijom produženja, prvi na tri sezone, Kvesić na dvije, a Mađar i Albanac na godinu dana, baš kao i Savas i Hamza Barry. Otkrio je Kos da radi za nižu plaću od Marina Brbića, a Nadzornom odboru ostavio je da obznani ili ne za koliku. Govorio je i o Ohandzi, koji još nije produžio ugovor s Hajdukom. – Vrlo je ružno da su izašli detalji pregovora – rekao je Kos. Najavio je da se radi na sedmogodišnjem planu Hajduka. – Kratkoročni ciljevi su ulazak Hajduka B u 2. ligu, juniora u 1. ligu, a prva momčad treba osvojiti 65 bodova u prvenstvu. Sljedeće sezone 69 bodova, pa 73 itd. Usporedo s tim ustrojavamo klub u svim segmentima. U planu je gradnja još jednog terena, odnosno terena i pol, odmah do dva postojeća. Želimo se širiti, osloniti na klubove prvo u okolici, zatim u Dalmaciji pa onda i u cijeloj Hrvatskoj – nabrajao je Kos. Govorio je o skautskoj službi. Ne tako davno, Vučević se njome dičio. – Bilo je 40 skauta, od kojih osam aktivnih. Jedan je pisao na mobitelu, drugi u wordu, većina ništa nije ni slala, sve je to funkcioniralo po principu provizije, skaut predloži 40 igrača, pa ćemo valjda izabrati jednoga. Želimo naše skaute, bit će ih pet na nivou Hrvatske. Kos o novcu: – Završit ćemo godinu u plusu, planirano je da u dva prijelazna roka prodamo igrače u vrijednosti od 25-30 milijuna kuna. Razgovarali smo s više od 100 potencijalnih sponzora. Naš budžet sada je oko 75 milijuna kuna. Vojković je potencijal O sucima... – Naše suce treba zaštititi, dati im slobodne ruke. Ali, ne smije se događati da uvijek rade pogreške u jednom smjeru. Ne želimo da su oštećni Cibalia, Inter ili bilo tko, želimo da se ljudi na tribinama smiju i da uživaju u nogometu. Nakon utakmice Cibalia – Hajduk svi su otišli nezadovoljni sa stadiona. Mora se napraviti reforma i u sudačkoj organizaciji. O odnosu s HNS-om... – Borit ćemo se za jednakost, za povratak Udruženja prvoligaša. Evo vam jedan banalan primjer, svi prvoligaši igraju s različitim loptama. Želimo aktivniju ulogu u tijelima HNS-a, provođenje Zakona o sportu, rješavanje problema NK Lokomotiva i transparentnost rada Odjela za licenciranje, ograničenje broja posuđenih igrača... Odnos Lokomotive i Dinama je presedan, odnos prvaka i kluba s četvrte-pete pozicije svuda u svijetu je negdje na 77% osvojenih bodova u korist prvaka, a kod nas je 97%. O broju stranih igrača odlučivalo se bez našeg znanja. O menadžeru Vukmirici... – Ta je priča jasna, ne postoji nikakav odnos. Zašto mene povezuju, ne znam, nije on jedini menadžer kojeg poznajem. To je poveznica koja se stvara kao fama. Ante Erceg došao je preko njega, drago mi je da je jedan od najboljih igrača. Volio bih vidjeti kako bi u praksi izgledalo da sam ga ja usmjerio na Vukmiricu. O slučaju Vojković... – Stav je kluba da je Frane Vojković potencijal. Otac je došao tražiti raskid, na što ja kao predsjednik uprave nisam pristao. Smatram da bi to bilo štetno za klub. Gospodin je nakon toga započeo verbalni okršaj, koji je čulo šest ljudi. O derbiju s Dinamom... – Želim pobjedu u svakoj utakmici.  