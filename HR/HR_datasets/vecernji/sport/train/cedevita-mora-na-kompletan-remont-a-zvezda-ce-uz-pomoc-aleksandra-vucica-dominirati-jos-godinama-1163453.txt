Ni kroz svoj četvrti nastup u finalu Cedevita se nije domogla naslova prvaka regionalne lige. Nažalost, u ovom posljednjem finalu Cedevita je bila najudaljenija od trofeja. U finalnoj seriji za prvaka ABA lige, izgubljenoj s 42 koša minusa u tri utakmice, košarkaši Cedevite izgledali su kao da su došli pred zid. Premda umorni od 30 euroligaških utakmica, zvezdaši su djelovali svježiji. Ne samo zbog toga što su tijekom sezone odigrali 10-ak utakmica manje od cedevitaša, nego i zato što su bolje selekcionirani sastav pa se neigranje najboljih igrača Jovića i Boatrighta puno više osjetilo kod Cedevite nego kod Zvezde. – Njihovi su igrači atletičniji od naših, a i brže se oporavljaju u ovakvoj seriji kada se utakmice igraju dan za danom – požalio nam se Cedevitin trener Mršić. A on kaže da je htio i Kuzmića i Woltersa, u ovom finalu Zvezdine uzdanice, ali da im Cedevita nije mogla platiti što i Zvezda. A uz nemalu lobističku i logističku pomoć premijera Aleksandra Vučića, Nebojša Čović, predsjednik KK Crvena zvezda, stvorio je momčad koja već tri godine zaredom osvaja regionalnu ligu, a s obzirom na to da je Vučić upravo izabran za predsjednika Srbije, Zvezda bi mogla dominirati godinama. Oni koji poznaju prilike u sportskoj Srbiji reći će nam da ova teza proizlazi iz redova ojađenog Partizana koji je, kada je na čelo države došao bivši pripadnik Delija, gurnut u drugi plan. No činjenica je da su baš tada državne firme počele više sponzorirati Zvezdu nego Partizan, pa otuda i mogućnost da se složi dvostruko skuplja momčad (četiri milijuna eura) od hrvatskog prvaka (dva milijuna eura). Osim partizanovaca, utučeni su i neki drugi regionalni ligaši, a ponajviše Cedevita jer se pokazalo da je Zvezda odveć dominantna i da je ABA liga postala nezanimljiva baš kao što je to i Prvenstvo Hrvatske kojim na sličan način dominira Cedevita. A pribojavamo se da će tome tako biti i idućih sezona i da će sve, kada za dvije sezone istekne ugovor Eurolige i ABA lige, kulminirati ekskluzivnim ugovorom Zvezde s Euroligom. A tada, ne proširi li se Euroliga sa 16 na više klubova, nekadašnji euroligaši Cedevita, Partizan, Cibona, Olimpija i Budućnost, Euroligu neće moći ni sanjati. Ako se ne mogu pomiriti s time da mogu biti stalno pri vrhu ABA lige, a nikad na vrhu, u Cedeviti se moraju restrukturirati. Vrijeme je za remont pogona i vodeći ljudi kluba moraju sve poduzeti da im se više nikad ne dogodi sezona u kojoj će nakon mjesec dana odustati od čak tri nova igrača (Stockton, Dukan, Hopson) i u kojoj će igrača poput Jamesa netko dovesti da bude razigravač, a da taj isti ne može prevesti loptu preko centra pod pritiskom. >> Cedevita četvrti put bez trofeja: Zvezda uvjerljivo u Domu sportova obranila naslov 