Trener Dinama Ivajlo Petev kojem se nakon poraza od Hajduka i Slaven Belupa trese stolica najavio je utakmicu 31. kola MAXtv prve lige s Cibalijom. - Nadam se da ćemo protiv Cibalije dobro odigrati i vratiti se na put od prije 12 dana. Neće biti lako, moramo se svi skupiti, biti jači. Želja je da odigramo bolje i uzmemo tri boda. To je jedini cilj. Igrači koji dobiju priliku, moraju ginuti i gristi za Dinamo - naglasio je bugarski stručnjak te otkrio da li postoji problem s motivacijom igrača. - Takva je impresija, tako je ispalo i jako me to čudi. Moramo raditi na tom segmentu. Ne možete se boriti za naslov i tako izgledati, to je nemoguće i nije pravilan pristup. Ako nemate želju da odradite svoj posao, to ovako izgleda. Imam rješenje i protiv Cibalije će se to vidjeti.  Petev smatra kako utrka za naslov još nije gotova. - Još nije, dok matematički nije gotovo. Bit će jako teško, ali moramo se vratiti na stanje od prije 12-13 dana. Čudno da smo u kratkom roku tako jako pali. Za utakmicu s Cibalijom ne konkuriraju Pivarić, Perić, te igrači koji su već dulje izvan terena. - Ne brine mene Cibalija, ne želim pričati o protivniku. Želimo se koncentrirati na svoju prezentaciju i pokazati želju - kaže trener plavih i otkriva o čemu je razgovarao s upravom kluba. - Naravno da je nakon dva loša rezultat postojala mogućnost odlaska, ali kako se kaže, kapetan zadnji napušta brod. Nadam se da ćemo se vratiti tamo gdje smo prije bili, promjenom pristupa i ponašanja - zaključio je Petev. 