Dinamo je drugu sezonom zaredom izborio nastup u skupini Lige prvaka, a današnji ždrijeb u Monte Carlu dodijelio mu je snažne suparnike - Juventus, Sevillu i Lyon. Ždrijebu je svjedočio i Dinamov savjetnik Zdravko Mamić koji je u kneževinu stigao u društvu članice uprave za međunarodne odnose u klubu Amre Peternel. Mamić je zadovoljan ishodom ždrijeba. - Pa nije loše, stvarno nije loše. Sa Sevillom i Lyonom se može igrati - bila je prva reakcija Zdravka Mamića, pišu 24sata. Supanike u Ligi prvaka prokomentirao je i Dinamov trener Zlatko Kranjčar. - Kad sam došao u klub rekao sam da želim da Dinamo dočeka proljeće u Europi. Ova skupina nam daje nadu za to. Svi su dobri, ali i mi smo. Samo se nadam da ćemo se pojačati do kraja prijelaznog roka i biti ravnopravni konkurentima u skupini - kazao je Cico za službenu stranicu i dodao: - Možemo se nositi sa sva tri kluba. To nije prepotentno, nego realno i objektivno. Bit ćemo još bolji, podići ćemo formu i uz dolazak par kvalitetnih igrača imamo pravo računati na proljeće u Europi - zaključio je Kranjčar.  