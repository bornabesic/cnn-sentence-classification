Disciplinska komisija Uefe potvrdila je danas kaznu za veznjaka Dinama Arijana Ademija kojem ostaju četiri godine suspenzije zbog dopinga. – Žalosni smo zbog ovakve odluke i potvrde prvostupanjske odluke jer smo imali nepobitne dokaze koji su upućivali na nešto drugo. Nećemo tu stati i žalit ćemo se dalje na CAS (Sportski arbitražni sud) te se nadamo drukčijom odluci – rekao je glavni direktor kluba Tomislav Svetina nakon što je doznao za vijesti iz Švicarske. Podsjetimo, Ademijev nalaz nakon utakmice 1. kola Lige prvaka protiv Arsenala je bio pozitivan na nedozvoljena sredstva, a isto je bilo i s B uzorkom. Ademi se nakon toga žalio i tri sata pred Uefinom Disciplinskom komisijom iznosio svoju obranu. Ademijev tim pokušao je dokazati da je spornu supstanciju upotrijebio nesvjesno, odnosno da je legalno sredstvo koje je koristio bilo zagađeno malom količinom stanzolola. No, Uefa nije imala razumijevanja. – Teško je uopće riječima opisati što sam sve prošao od prvog pozitivnog testa do danas. Kroz glavu mi je svašta prolazilo, kako dalje i što učiniti, a naravno da mi je na pamet palo i ostaviti se nogometa, ali kako vrijeme prolazi, tako nestaju i dvojbe jer nogomet je moj život – rekao je nedavno Ademi. >> Arijan Ademi tri sata davao iskaz pred Uefom 