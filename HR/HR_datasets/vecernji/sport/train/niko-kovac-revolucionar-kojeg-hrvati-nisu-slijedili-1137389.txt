Izborio je važnu pobjedu, ponosno podigao ruke u zrak te, kao i uvijek, otišao pozdraviti navijače. Niko Kovač (45) sa svojim je Eintrachtom uvjerljivo svladao i Mainz (3:0), a onda je pokazao da je jedan od onih posebnih trenera. Nije se, naime, prepustio euforiji, svjestan je da igra nije bila idealna. Malo je onih koji bi tako nastupili nakon takve utakmice. – Naravno da sam zadovoljan rezultatom, kao i cijelom dosadašnjom sezonom. Međutim, neću se zavaravati, gosti su bili opasni i mogu zahvaliti svom vrataru, on nas je spasio – kazao je nakon susreta. Potvrdio je time da je – perfekcionist. Štedljiv – potrošio 3 mil. € Bivši hrvatski izbornik u Frankfurt je stigao na kraju prošle sezone, a jedini cilj bio mu je spasiti grogirani klub od ispadanja. To mu je pošlo za rukom, a napravio je to u stilu. Gospodskom. Nakon što je u doigravanju bio bolji od Nürnberga, viteški je tješio protivničke igrače koji su ležali na travnjaku. Ta slika obišla je svijet, a on je dobio godišnju nagradu za fair-play. I oduševio mnoge, čak i velikog Borisa Beckera koji mu je čestitao na Twitteru. – Svaka čast! Uslijedilo je kadroviranje za novu sezonu, doveo je nekoliko pojačanja, iako nije bio rastrošan. Budžet mu nije to dopuštao. Potrošio je tri milijuna eura, a klupski čelnici tražili su od njega samo da momčad ne dođe u situaciju od lani pa da se mora spašavati u zadnjim utakmicama. Kovač, radišan kao uvijek, prionuo je poslu i momčad toliko utrenirao da je sada uz Leipzig najveći hit u Bundesligi! U 16 kola osvojio je 29 bodova, samo sedam manje nego cijele prošle sezone! – Niko je donio pravu revoluciju u klub, treninzi se potpuno razlikuju od onih prijašnjih godina. Puno radimo i to nam se isplaćuje. Njegovi treninzi nisu najteži koje sam prošao, ali su najdinamičniji – rekao je njegov napadač Stefan Aigner. Kada bismo izdvajali najsvjetlije trenutke ove sezone, to bi zasigurno bio remi s Bayernom (2:2) u sedmom kolu te pobjeda protiv Borussije iz Dortmunda (2:1) potkraj studenoga. – Eintracht je odlična momčad, zaista je teško igrati protiv njega. Taktički gledano, jedna je od najboljih momčadi u Bundesligi – sipao je pohvale na Kovačev račun i veliki Carlo Ancelotti. I tako je Niko Kovač zaludio Njemačku. Medije je pridobio iskrenošću, a navijači su oduševljeni igrama i rezultatima. Usput rečeno, na domaćim utakmicama nikada ih nema manje od 40 tisuća, a klupski čelnici potpuno mu vjeruju. Zbog toga su mu početkom prosinca ponudili novi ugovor koji vrijedi do 2019. godine. Možda su ga se olako riješili – Niko je veliki radnik i odličan trener, a nikad nije potpuno zadovoljan, uvijek želi još više. Eintracht je sada potpuno drugi klub, moderniji. Želimo Kovača zadržati što dulje u klubu jer smo uvjereni da se radi o treneru pred kojim je velika karijera. To što radi ove sezone odlično je, vjerujem da tako može i nastaviti. Uspije li, ubuduće će na razgovorima za posao morati reći samo dvije riječi: Eintracht Frankfurt – hvalio ga je i sportski direktor Bruno Hübner. Pred bivšim hrvatskim izbornikom sada je jednomjesečna stanka. Dakako, od utakmica u Bundesligi. Poznavajući bivšeg izbornika, odmora neće biti. I dalje će se usavršavati, a na pripremama brusiti formu za proljetni dio prvenstva. A u tom će razdoblju s osmijehom na licu ići na spavanje jer se nalazi među elitom, iako je njegova momčad po vrijednosti na Transfermarktu tek 15. u njemačkoj ligi. Na raspolaganju ima nogometaše koji vrijede 61 milijun eura, što je čak šest puta manje od velike dortmundske Borussije. Koja će im tijekom ove stanke gledati u leđa! Na kraju se moramo zapitati kako je moguće da je uspio u Njemačkoj, a naši nogometni oci i kockasti puk su ga se možda i olako riješili. Nismo imali strpljenja. U kuloarima je nakon njegova odlaska kružila priča da se igračima nije svidio njegov intenzitet rada, željeli su da to bude nešto opuštenije. Njemački mentalitet, očito, nešto je drukčiji. Njegova radišnost u Njemačkoj nije mana. Naprotiv! 