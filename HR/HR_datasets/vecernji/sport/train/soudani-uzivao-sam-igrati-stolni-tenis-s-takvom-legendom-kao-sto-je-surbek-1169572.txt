Tako smo na jednom mjestu mogli vidjeti veslačke olimpijske pobjednike Sinkoviće, nogometaše Dinama, vaterpoliste Mladosti, najbolje hrvatske boksače Hrgovića i Sepa, elitne domaće hrvače braću Žugaj, Starčevića, Lizatovića, Etlingera, trofejne zagrebačke karataše, maratonku Mateu Matošević i niz drugih vrsnih zagrebačkih sportaša. Bilo je to i prilika za sučeljavanje dvaju finalista Prvenstva Hrvatske, košarkaša Cibone i Cedevite, čiji su kapetani Marin Rozić i Miro Bilan nakratko razmijenili informacije. Rozića je, dakako, najviše zanimalo hoće li igrati najbolji Cedevitin igrač Ryan Boatright, a Bilan je napomenuo da im je Cibona vrlo visoka prepreka osvajanju i četvrtog naslova prvaka države uzastopce. U ležernom smo razgovoru vidjeli i aktualnog trenera Cibone Damira Mulaomerovića i tvorca kluba Mirka Novosela koji voli kada ga mladi treneri konzultiraju i kada im može udijeliti savjet. No, kako s njim voli popričati i Cedevitin trener Veljko Mršić, bivši Cibonin igrač kao što je i Mula, onda bi legendarnom Mirku bilo najbolje da za ovaj finale zaključa svoj savjetnički ured. Osim za demonstraciju niza sportova, a najatraktivnija je bila ona od hrvača koji su demonstrirali i bacanja i parternu akrobatiku, bila je to prilika i za neobične susrete koji se vjerojatno nikad ne bi dogodili da se nije dogodila "Sportska špica subotom". Tako smo u jedom trenutku ugledali i dvostrukog svjetskog prvaka u paru i pojedinačnog europskog prvaka Dragutina Šurbeka kako igra stolni tenis s najboljim nogometašem Dinama Soudanijem. Premda je iza njega sedam desetljeća života, Šurba je Soudaniju pokazivao neke svoje trikove, a alžirski nogometaš uživao je u trenutku: - Velika mi je čast da sam mogao prebacivati lopticu sa tako velikim majstorom tog sporta. Volim igrati stolni tenis i često ga igram na okupljanju alžirske nogometne reprezentacije. Šteta što stol za stolni tenis nemamo i u Dinamo, tamo je samo onaj za bilijar. Zanimljiva je to ideja koja se ne bi smjela zaustaviti samo na jednom izdanju takvog okupljanja. Kao što vidite, tako je to kod nas, najbolje ideje ljudima sinu baš nekako neposredno pred izbore. A ideja se očito jako svidjela i gradonačelniku Milanu Bandiću koji nije propustio priliku da se slika sa sportašima. Uostalom, to su mogli učiniti i njegovi protukandidati, jer priredba je bila otvorenog tipa, no nitko se od njih nije pojavio. Šteta po njih, jer Bandić je s ovim sigurno zavrijedio neke predizborne bodove, baš kao i s činjenicom da on stalno govori o ulaganju u zagrebački vrhunski sport kojeg njegovi protukandidati gotovo i ne spominju. - Sljedeću "špicu" organizirat ćemo nakon ljeta, a potom ćemo imati i jednu zimsku koju bismo mogli vezati uz advent odnosno Snježnu kraljicu. Ideja je da imamo tri do četiri špice godišnje i da mijenjamo lokacije pa ćemo one buduće održavati na Jelačićevu placu, Jarunu, Bundeku... - najavio je idejotvorac nove zagrebačke špice Zdenko Antunović, glavni tajnik Sportskog saveza grada Zagreba. 