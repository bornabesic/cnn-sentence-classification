Pobijedivši Partizan, Cedevita se izborila za kapital u borbi za drugo mjesto. Dođe li do zatvaranja bilo kakvog kruga između Cedevite i Partizana, Zagrepčani će biti u prednosti jer su oba puta pobijedili Beograđane (2-0). Bude li pak u pitanju trokut između Cedevite, Partizana i Budućnosti, hrvatski prvak mora priželjkivati pobjedu Zvezde protiv Budućnosti. Zvezda može birati suparnika Nažalost, Zvezda će tada biti u situaciji da bira suparnika u polufinalu. Ako Cedevita, Partizan i Budućnost u posljednje kolo uđu izjednačeni, zvezdaši pobjedom nad Podgoričanima biraju upravo njih, a porazom biraju Partizan, a Cedevitu guraju na treće mjesto i u polufinalu daju Budućnosti prednost domaćeg terena. – Budemo li igrali protiv Partizana, bit ćemo u situaciji da igramo sa suparnikom s kojim imamo 2-0 iz osnovnog dijela sezone, a to obično nije dobro – kazao je kapetan Bilan prisjetivši se zacijelo činjenice da je Cedevita lani u finalu igrala sa suparnikom s kojim je imala ligaških 2-0 (Zvezda), ali nije se dobro provela. Jedna od teorija zavjere koje su u optjecaju jest i ta da svi Zvezdini izazivači protiv Radonjićeva stroja imaju više izgleda u polufinalu, na dvije pobjede, nego u finalu u kojem za naslov prvaka treba izboriti tri pobjede, pri čemu se računa i na njen euroligaški umor. Iz perspektive slabijih od Zvezde, a to su sva tri polufinalista i na papiru, šteta je što je ABA liga promijenila sustav natjecanja i što se više ne igra Final Four. A on je dozvoljavao i iznenađenja kao što je bilo ono koje je 2014. priredila Cibona, usred Beograda kada su vukovi šokirali zvezdaše u polufinalu, a potom u finalu pobijedili i favorizirane cedevitaše. A oni će favoriti biti i u predstojećem završnom turniru Ćosićeva kupa koji se od srijede do subote održava u Šibeniku. Štoviše, cedevitaši imaju najlakšeg suparnika u četvrtfinalu (Kvarner) i potom imaju dan odmora (četvrtak) za razliku od potencijalnih rivala u polufinalu (Zadar, Split) odnosno finalu (Cibona, Šibenik, Jolly) koji igraju dan za danom. Ciboni bi se moglo dogoditi da u tri dana mora odigrati tri utakmice, a ako dođe do subotnjeg finala s Cedevitom, već u ponedjeljak sraz istih rivala bi se ponovio, ali tada u utakmici ABA lige. Cibosi tragičari pa heroji Kad već spominjemo Cibonu i senzacionalno osvajanje ABA lige (2014.), spomenimo se i Cibonina finala izgubljenog u zagrebačkoj Areni (2010.). A tada je za cibose protiv Partizana igrao današnji igrač Partizana Jamont Gordon. Jamont je tada, poput Tomasa, zabio 31 koš, no ni to nije bilo dovoljno jer je Kecman zabio onu famoznu tricu sa svoje polovice. – Otkako sam prije 20-ak dana došao u Partizan ne prestaje zafrkancija na moj račun. Štoviše, Kecman je pomoćni trener pa me i dalje podsjeća na taj nemili trenutak – kazao nam je Gordon nakon poraza od Cedevite za koju danas igra njegov tadašnji suigrač Marko Tomas. 