Prošla su tri dana otkako je Rudeš izborio ulazak u 1. HNL, no igrači i vodstvo kluba kažu da još nisu potpuno svjesni kakav su pothvat napravili. Junak odlučujuće nedjeljne pobjede od 1:0 u Solinu bio je 18-godišnji Matko Babić koji je gol vrijedan Prve lige zabio u 90. minuti. Jučer smo ga dobili na telefon dok se spremao u – školu! – Da, srednjoškolac sam, idem u 3. ekonomsku, maturant sam. Još nekoliko dana i škola je gotova, onda ću se moći potpuno posvetiti nogometu. Bilo mi je teško u ovoj mojoj prvoj seniorskoj sezoni usklađivati nogomet i školu, imam više od 500 opravdanih sati – rekao je Matko te dodao: – Još nisam svjestan koliko je taj gol u Solinu bio važan, klubu je donio ulazak u 1. HNL. Drago mi je da sam ga baš ja zabio. Preko HAŠK-a i Mača do elite Inače, Babić je u Rudešu na posudbi iz Lokomotive, a označen je kao jedan od talenata kluba s Kajzerice. – Cilj mi je jednog dana igrati u Ligi prvaka, za klub iz neke od liga petice. A tada ću se s ponosom sjećati prve seniorske sezone u Rudešu – kaže Matko, koji kao najmlađi igrač ima posebna zaduženja: – Moram nositi stvari za trening, a kada igramo “ševu”, uvijek sam prvi u krugu, ali to je normalno, ipak sam najmlađi. Matko kaže da je tijekom sezone puno naučio od trenera Bišćana. – Odličan je trener, a vidi se i da je bio veliki igrač. Puno nam priča o svojoj karijeri, to nas motivira. Zanimljivo, sada mi je trener, a prije nekoliko godina ja sam mu skupljao lopte dok je igrao za Dinamo – otkrio je Matko, mladi napadač kojem je uzor Cristiano Ronaldo. Junak nedjeljne pobjede bio je i vratar Krunoslav Hendija. Prošle sezone igrao je u austrijskoj regionalnoj ligi, u petoligašu Stubenu, a sada je s Rudešom izborio ulazak u 1. HNL. Proteklih godina igrao je u hrvatskim niželigašima ZET-u, Maksimiru, HAŠK-u, Gaju iz Mača... Uz nogomet, Hendija i studira na Ekonomskom fakultetu. U Rudešu ima još fakultetski obrazovanih. Leonard Mesarić (33) magistar je pedagogije i informatologije. – Nije bilo lako završiti fakultet i istodobno igrati nogomet, no tih sam godina bio u niželigašu pa sam se mogao više posvetiti fakultetu. Mesarić je bivši igrač Dinama i Lokomotive, a u Rudeš je došao nakon dvije sezone u iranskom Fooladu. Ondje je naučio i perzijski jezik! – Perzijski dosta dobro govorim, a služim se i njihovim pismom – kaže Mesarić, koji vrlo dobro govori i engleski i španjolski, a služi se i talijanskim te njemačkim. Zanimljivo, svojedobno je bio suigrač Igoru Bišćanu u Dinamu, a sada mu je bivši igrač Liverpoola trener u Rudešu. – Zbog Bišćana i mog prijatelja Ante Tomića sam i došao u Rudeš. Krenuli smo loše na početku sezone, porazom 1:5 od Zagreba, no brzo sam vidio da je momčad vrlo dobra i da bismo se mogli boriti za vrh – kazao je Mesarić i o svom treneru zaključio: – Bišćan je ostavio dobar dojam na mene, svojim stavom i promišljanjem stvorio je jako dobru atmosferu. Pokazao je zrelost i smirenost, a svidjelo mi se što je pravedan, bio je hrabar rotirati momčad i svima dati šansu. Jedan od ključnih igrača Rudeša ove sezone bio je i Tomislav Havojić, iskusni 28-godišnjak koji je u HNL-u već igrao u četiri kluba – Dinamu, Lokomotivi, Istri i Slavenu Belupu, a prije ljetošnjeg dolaska u Rudeš bio je u mađarskom Ferencvarosu i letonskom Spartaksu. Za Dinamo igrao samo jednom – U Rudeš sam došao pri kraju prijelaznog roka. Nisam mislio da će to ispasti tako lijepa priča, da ćemo osvojiti naslov. Ni uoči nedjeljne utakmice u Solinu nismo razmišljali o naslovu, jer bilo je teško očekivati da ćemo pobijediti na tom teškom gostovanju i izboriti naslov dva kola prije kraja – rekao je Havojić te otkrio da su dobro proslavili ulazak u nogometnu elitu. – Feštali smo već na putu kući, stajali na svakoj benzinskoj, neprekidno pjevali u autobusu. Stigli smo u dva ujutro u Zagreb i nastavili slaviti. Srećom, trener Bišćan dao nam je dva slobodna dana, pa ćemo se odmoriti i pripremiti za završnicu sezone. Želimo maksimalno dobro igrati u preostale dvije ligaške utakmice te osvojiti Kup ZNS-a, gdje nas u finalu čekaju Sesvećani. Havojić je dijete Dinama, igrao je u generaciji s Badeljom, Lovrenom, Tomečakom, Pivarićem... A baš su Havojića smatrali najvećim znalcem u toj generaciji. – Nažalost, nisam uspio ostvariti karijeru poput nekih mojih dečki iz generacije, nisu mi se poklopile neke stvari. No, ostao sam dobar prijatelj s njima, odmah su mi čestitali nakon nedjeljne pobjede. Zanimljivo, Havojić je igrao samo u jednoj utakmici za seniore Dinama, u svibnju 2007. godine. Ušao je umjesto Sammira, a ta utakmica bila je posljednja Eduardova u Dinamu. Sljedeće sezone Havojić bi se mogao boriti u 1. HNL protiv svoja četiri bivša kluba. – Volio bih ostati u Rudešu, baš sam uživao ove sezone, atmosfera u klubu je prijateljska, obiteljski smo, kvartovski klub, možda su i zato rezultati ove sezone tako dobri – zaključio je Havojić. 