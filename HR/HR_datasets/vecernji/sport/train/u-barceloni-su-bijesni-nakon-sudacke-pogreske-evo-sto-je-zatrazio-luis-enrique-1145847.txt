Drugoplasirana i trećeplasirana momčad španjolskog nogometnog prvenstva, Barcelona i Sevilla, u susretima 20. kola Primere zajedno su osvojili samo bod, Barcelona je na gostovanju kod Betisa u Sevilli odigrala 1:1, dok je Sevilla kod Espanyola u Barceloni izgubila sa 1:3, a najviše pozornosti privukla je nevjerojatna pogreška sudaca u Sevilli koji nisu priznali pogodak Barcelone u 75. minuti iako je lopta za barem pola metra prešla gol-liniju.  Nakon što je Betis poveo pogotkom Algerije u 74. minuti, Barcelona je odmah po polasku s centra trebala doći do izjednačenja kada je ubačaj Aleixa Vidala branič domaćih Piccini skrenuo prema vlastitom golu, a drugi branič Mandi je loptu izbio tek nakon što je ona debelo prešla liniju. No, suci se nisu oglasili, pa je Barcelona morala spašavati bod u samoj završnici kada je Luis Suarez u 90. minuti odlično iskoristio lucidno dodavanje Messija. Nevjerojatan propust sudaca natjerao je trenera Barcelone Luisa Enriquea na komentar kako bi se sucima trebala pružiti pomoć tehnologije. - Vidio sam fotografiju i smatram kako bi suci trebali dobiti pomoć tehnologije - rekao je Luis Enrique, a s njim se složio i direktor kluba Javier Bordas. - Moramo naglasiti kako je u današnjem nogometu pomoć tehnologije nužna. Danas smo zabili dva gola, a samo nam se jedan priznao - kazao je Bordas naglasivši kako u Engleskoj, Italiji, Njemačkoj i Francuskoj već postoji tehnologija koja sucima pomaže u situacijama kada treba procijeniti je li lopta prešla gol-liniju ili ne. Stoga gotovo nevjerojatno zvuči objašnjenje predsjednika La Lige Javiera Tebasa kako je za Španjolsku uvođenje tehnologije na gol-liniji preskupo. Inače, hrvatski reprezentativac Ivan Rakitić odigrao je svih 90 minuta za Barcelonu koja sada ima 42 boda, kao i Sevilla, dok vodeći Real Madrid ima bod više i dvije utakmice manje. Jednu od tih utakmica Real će odigrati od 20.45 sati na svom Santiago Bernabeu protiv imenjaka iz San Sebastiana. Utakmica između Espanyola i Seville praktički je odlučena na samom startu kada su gosti u drugoj minuti ostali bez Pareje koji je skrivio 11-erac i dobio crveni karton. Reyes (4-11m) je doveo Espanyol u vodstvo, a iako je Jovetić (20) poravnao na 1:1, Sevilla nije izdržala do kraja. Navarro (45+1) i Gerard (71) pogodili su za pobjedu Espanyola koji je skočio na deveto mjesto sa 29 bodova. 