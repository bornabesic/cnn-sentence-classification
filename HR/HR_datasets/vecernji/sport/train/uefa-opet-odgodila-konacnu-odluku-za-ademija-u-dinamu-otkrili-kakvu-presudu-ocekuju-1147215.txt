Sve se to gadno otegnulo, već je u nekoliko navrata bila odgođena odluka Sportskog arbitražnog suda u Lausannei (CAS) u vezi sa žalbom Arijana Ademija (25) na četverogodišnju suspenziju zbog navodnog uzimanja dopinga. Sredinom siječnja pojavile su se iz Švicarske informacije da će odluka u Maksimir stići 1. veljače, pa je onda u igri bio i 3. veljače, da bi sredinom ovoga tjedna Dinamovi čelnici dobili novu vijest: konačna odluka u slučaju Ademi bit će obznanjena do 15. veljače! – Ne znam zašto se to sve odgađa, očekivali smo da će pravorijek biti donesen znatno prije. U posljednjem dopisu koji smo dobili iz Švicarske piše da će sve biti odlučeno do 15. veljače – potvrdio nam je direktor plavih Tomislav Svetina. “Zagađeni” megamin Je li to odgađanje odluke dobro ili loše za Dinamo i Ademija? – Teško je to reći. Naravno da vjerujemo da će sve biti pozitivno riješeno i da će Ademi, u najgorem slučaju, proći s ovih 17 mjeseci kazne neigranja, koliko je već izvan travnjaka – govori Svetina. Iz Švicarske stižu neslužbene informacije da je neovisni laboratorij u Kölnu utvrdio da je Ademi konzumirao megamin “zagađen” nedopuštenim sredstvom stanozololom. Megamin je dopušten, ali s obzirom na to da su mu u urinu nakon utakmice s Arsenalom u Ligi prvaka (rujan 2015.) pronađeni i tragovi stanozolola, Ademi je bio suspendiran na četiri godine. Dinamo uredno plaća Ademija Ne treba očekivati da će CAS osloboditi Ademija svih sumnji, s obzirom na to da bi u tom slučaju Uefa trebala platiti odštetu Dinamu i igraču. Stoga je jasno zašto Svetina govori o 17-mjesečnoj kazni neigranja – nikakvu novčanu naknadu Uefa tada ne bi trebala platiti, a Ademi bi mogao opet igrati nogomet... Inače, Dinamo je u ovih 17 mjeseci bio vrlo korektan prema Ademiju, uredno mu isplaćuje plaću (oko 400.000 eura godišnje) i u plavim se salonima nadaju da će na proljeće opet biti u svlačionici. Jasno je da neće biti u idealnom stanju nakon nešto manje od 500 dana bez lopte, no daleko je od prave forme i Sammir, ovozimsko pojačanje! Ali, Ademijev bi povratak svakako karakterno očvrsnuo momčad... >> Arijan Ademi pao na doping-testu, Uefa pokrenula stegovni postupak! 