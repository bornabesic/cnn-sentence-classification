Bliži se kraj jedne lijepe priče, pred madridskim Atleticom još su samo dvije utakmice na njegovu legendarnom stadionu “Vicente Calderon”. Od sljedeće sezone ta madridska momčad seli se 16 kilometara dalje, prema zračnoj luci Barajas, i bit će jako blizu kampa Reala pa i njegova stadiona “Santiago Bernabeu”. “Vicente Calderon” je zastario, ali uz njega Atletico vežu vrlo lijepe uspomene, na njemu je postigao velike pobjede i u španjolskoj ligi i u međunarodnim natjecanjima. Spada među ljepše stadione, a imao je i dušu, iskusio je to i zagrebački Dinamo (Croatia) u sezoni 1997./1998. kada je nakon maksimirskih 1:1 Atletico u uzvratu slavio 1:0. Atletico se danas oprašta od svog stadiona na europskoj sceni, dolazi mu Real na uzvratnu utakmicu polufinala Lige prvaka. Šteta je što Atletico nema aktivniji rezultat, jer teško je vjerovati da će susjedi sa “Santiago Bernabeu” prokockati 3:0 iz prvog susreta. Doduše, “Vicente Calderon” iskusio je svakakve drame. Možda se u Atleticu nadaju da mogu napraviti čudo, imat će i veliku potporu navijača, koji će doći oprostiti se od starog stadiona. Imat će do kraja sezone za to još samo jednu priliku, 21. svibnja Atletico će zatvoriti vrata tog stadiona susretom s Athleticom iz Bilbaa. – Moj život i moja sjećanja vezani su upravo uz “Vicente Calderon”. To su moji najljepši nogometni dani, i dok sam bio navijač i dok sam bio igrač. I kad god ubuduće budem prolazio pored toga mjesta, a stadiona tu više ne bude, bit će mi teško – kazao je napadač Atletica Fernando Torres. Atletico otvara novu stranicu svoje povijesti, seli se na novi stadion, njegov novi dom je “Wanda Metropolitano”. Umjesto dosadašnjih 54.900 mjesta na sadašnjem stadionu, imat će novo zdanje sa 67.000 mjesta. I čim je bilo moguće rezervirati mjesta na tom novom, modernom stadionu, ubrzo je rezervirano 42.000 mjesta. Koliko god novi stadion izgleda lijepo, selidba na novo zdanje nikad momčadi nije jednostavna, sjetimo se samo problema West Hama Slavena Bilića kad je promijenio stadion. K tome, pitanje je tko će dogodine biti trener, sve su češće priče o tome da Diego Simeone, tvorac sadašnjeg Atletica, odlazi, navodno u svoj bivši klub Inter. 