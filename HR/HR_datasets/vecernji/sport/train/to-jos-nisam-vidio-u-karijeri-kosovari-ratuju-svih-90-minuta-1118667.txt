Sjećate li se Sunaja Keqija (47), nekadašnjeg vezista Zagreba, čovjeka s čak 160 utakmica u hrvatskoj nogometnoj ligi? Samo je jedan Kosovar, Xhevdet Muriqi u dresu Šibenika (168) imao više nastupa od Keqija u našem prvenstvu, dok se najpoznatiji među njima, bivši vatreni Ardian Kozniku, zaustavio na 107. Sunaj Keqi, zaštitni znak Zagreba u sedam prvoligaških sezona, javio nam se sjetnim glasom iz Prištine. – Siromaštvo je zavladalo kosovskim nogometom, nema novca nigdje. Ako ga je tko i imao, sada više nema. Evo, i ja sam otprije neki dan bez posla – počeo je svoju priču Keqi i nastavio: – Bio sam trener prvoligaša Hajvalije iz okolice Prištine. I dođe mi gazda nekidan i kaže: “Žao mi je, Sunaj, bankrotirali smo! Nemam više novca, ne mogu više plaćati igrače i nastavljamo natjecanje s juniorima.” A ja, što ću? Neću onda ni ja više, muka je to, nema smisla. Povukao sam se i čekam bolju prigodu. Divne godine u Zagrebu Kosovska Superliga broji 12 klubova, naslov prvaka u prošloj sezoni osvojio je Feronikeli, a Keqijeva Hajvalia bila je doprvak. Danas je lider Priština, sa strancem na klupi. Vodi je Nijemac Lutz Lindemann. No vratimo se vezi Kosovara Sunaja Keqija i Hrvatske. – Još 1992. godine, dok sam bio igrač Prištine, Dražan Jerković zvao me u NK Zagreb. Moji su bili tražili 200 tisuća DEM, poslije su se Priština i Zagreb našli na 68 tisuća. U Zagrebu sam proveo nezaboravne godine, Jerković i Ante Vrdoljak bili su mi poput drugoga oca, trenirali su me Skoblar, Tucak, Matković, Ilija Lončarević, kojemu sam 2009. godine bio pomoćnik u Tirani. Od svakoga od njih puno sam naučio i primjenjivao kao trener – ističe Keqi. Ponosno ističe kako ima hrvatsku putovnicu, kao i njegove dvije starije kćeri rođene u Zagrebu (treća je rođena u Prištini). A što Keqi zna o kosovskoj reprezentaciji? – Žalosti me što u njoj nema nijednog igrača iz naše Superlige. Sve ih je uzeo izvana, sa svih strana Europe, ima ih i iz drugoligaša. Pa valjda je mogao uzeti jednoga našega, s Kosova. Zamjerili su mu to ljudi ovdje, nije to u redu – govori Keqi referirajući se na izbornika Alberta Bunjakija. Ali, ima jedan s Kosova, ispravljamo Keqija, vratar Bledar Hajdini iz Trepče 89 (postoji i Trepča Mitrovica) na izbornikovu je popisu. – Ma to su ga politički ugurali, taj sigurno neće biti među 18 protiv Hrvatske – uzvraća Keqi. Ne simpatizirate baš izbornika Bunjakija? – Važno je da ga obožava predsjednik saveza Vokrri. Kakav je Bunjaki izbornik? Pa jednu je službenu utakmicu vodio, kako ću ga ocijeniti... Kakvi su vaši Kosovari kao reprezentacija? Samo dvojica opasnih – Gledao sam ih protiv Finaca i ugodno su me iznenadili. To još nisam vidio, momčad koja svih 90 minuta ratuje! Ne može to svatko. Pojedinci? – Imaju dvojicu strašnih igrača, Rashicu iz Twentea i B. Berishu iz ruskoga Anžija. Hrvati? Ma nema smisla uspoređivati. Gledam vaše televizijske programe ovdje i vidim Hrvate u najjačim klubovima Europe. I onda da analiziram naše i vaše? Ma dajte, kakva analiza! Idete li u Skadar na utakmicu? – U potrazi sam za ulaznicama za sebe i prijatelje. Nije ih lako nabaviti – zaključio je Sunaj Keqi, na neki način čak i legendarni igrač Zagreba.  >>Tko je kosovsko čudo iz Barce koje prijeti Hrvatskoj: Pobjegao s 2 godine od rata, kažu da je novi Iniesta! 