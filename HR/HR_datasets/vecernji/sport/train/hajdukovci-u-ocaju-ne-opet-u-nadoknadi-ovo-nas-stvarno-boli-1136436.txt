Ispred svlačionica samo se pričalo o toj sudačkoj nadoknadi, koja nosi sreću i veselje Dinamu, a Hajduku tugu. Orila se u Dinamovoj svlačionici pobjednička pjesma, a u glavnoj ulozi bio je Hilal El Soudani. Još jednom je donio pobjedu Dinamu u derbiju, a dok cijela nogometna javnost da ove zime napušta Maksimir Alžirac je odaslao drugačiju poruku. - Jako volim zabijati Hajduku. Nije ovo prvi put da postižem gol u sudačkoj nadoknadi, a nadam se da nije ni zadnji - kazao je Soudani. Pobjeda u Poljudu za Zagrepčane znači ostanak u borbi za titulu prvaka s Rijekom. Bilo kakav posrtaj protiv Hajduka, gubitak boda ili poraz, značio bi puno teži put za Zagrepčane u drugom dijelu sezone.  Bit ćemo prvaci - Ova pobjeda za mene znači da ćemo s 80 ili 90 posto sigurnosti biti prvaci - rekao je Soudani.  Dominik Livaković nije imao previše posla, ali djelovao je sigurno. Takav dojam uvijek ostavlja Dinamov vratar.  - Ovo mi je jedna od najdražih pobjeda u karijeri, pogotovo zato što smo do nje došli u 94. minuti, pred punim Poljudom. Bili smo bolji tijekom cijele utakmice, trebali smo i prije riješiti utakmicu u svoju korist. U drugom dijelu sezone ćemo sigurno biti puno bolji - kaže Livaković.  Slično razmišlja i Dinamov kapetan Josip Pivarić.  - Dinamo je bio puno bolji i zasluženo uzeo sva tri boda po koja smo došli. Morali smo dobiti, ali na Poljudu nikad nije. Kad pogledate svejedno je kad zabijete, ali ovako je još i slađe. Sve je u ovoj utakmici ovisilo o nama, oni su izašli koji put, stvorili koju polupriliku, ali daleko od toga da su bili opasni. Mislim da je bilo fer i korektno, malo koškanja na kraju je uobičajeno. Sad idemo na odmor, znamo da smo šest bodova iza Rijeke, ako ništa, imamo dva direktna okršaja i nadam se da će Dinamo na kraju slaviti još jedno osvojeno prvenstvo - kazao je Pivarić.  Nije prvi put Kapetan Hajduka Zoran Nižić u naručju je držao kćerkicu, koja je nosila Hajdukov dres s brojem 23 i natpisom Tata.  - Soudanija nije bilo nigdje cijelu utakmicu i onda je zabio. Klasa je za sebe, stvarno nemam što reći. Stvarno boli ovaj poraz u zadnjoj minuti. Nismo ga zaslužili. Najrealniji ishod bio bi neodlučeni rezultat. Već nam se prečesto ovo događa protiv Dinama, da u 90. minuti primimo gol. Stvarno boli – rekao je Nižić.  Ta sudačka nadoknada teško je objašnjiva Hajdukovim igračima. Nije prvi put...  - Nemam objašnjenje za to. Možda je u pitanju pad koncentracije. Nema što drugo biti. Očito moramo raditi na tome.  Pogledao je Nižić kratko na utakmicu i okrenuo se prema proljeću.  - Možda smo i Dinamo i mi preoprezno ušli u utakmicu, nije bilo izrazitih šansi ni s jedne ni s druge strane. Nismo očekivali ovakav rasplet. Puno je rada ispred nas. Moramo se dobro odmoriti, ohladiti glave i puno bolje krenuti na proljeće – zaključio je Nižić.  Josip Juranović nije mogao doći sebi od poraza..  - Ovo mi je treći put da u sudačkoj nadoknadi primam gol od Dinama. Teško je to objašnjivo - rekao je Juranović... 