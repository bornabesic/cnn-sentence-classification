Kad si u nevolji, zovi – Cibaliju! Ligaški “fenjeraš” iz Vinkovaca, naime, bio je tek solidan sparing-partner Dinamu, koji je visokom 3:0 (2:0) pobjedom valjda navijestio bolje dane. Iako plavi nisu briljirali, ipak je u njihovoj igri bilo mnogo toga pozitivnijeg nego dosad, bilo je više želje i htijenja, igračkih poteza, lijepih akcija, stvorenih prilika, a napokon su i strijelci proradili, tri puta zatresavši mrežu gostiju. Ispraćeni pljeskom Stoga su na kraju dvoboja dinamovci zasluženo ispraćeni pljeskom i skandiranjem oko 400 BBB sa sjevera, koji su se prisjetili i legendarnog i nikad prežaljenog košarkaša Dražena Petrovića. U subotu su, naime, prošle 52. godine od njegova rođenja... Sve je u Maksimiru bilo očekivano: Dinamov nalet i Cibalijin “bunker”! Koji je izdržao nešto više od pola sata, a onda je, u 34. minuti, Soudani načeo goste. Bio je to, usput, prvi Dinamov domaći pogodak nakon četiri sušne utakmice (Osijek, Juventus, Hajduk, Sevilla), prvi gol u Maksimiru nakon 19. kolovoza i 1:0 pobjede protiv Splita. A kad je Angelo Henriquez osam minuta kasnije fantastičnim pogotkom s 20-ak metara postavio mirnih 2:0 za Dinamo, pitanje pobjednika bilo je odlučeno. Bio je to, istaknimo, prvi Henriquezov prvenstveni pogodak nakon 3. travnja, u međuvremenu je zabio samo jednom, u kupu Velom Vrhu! - Bilo je dobro, stvorili smo mnogo prilika (udarci na gol 21:3 za Dinamo, op.a.) i mogli smo još poneki put zatresti mrežu gostiju, ali i ovako sam zadovoljan – govorio je Dinamov trener, Ivajlo Petev, kojem je ovo prva pobjeda u Maksimiru! Dosad je, naime, gubio s Ludogorcem, reprezentacijom Bugarske i Dinamom (Sevilla), a remizirao je s Hajdukom... Petev je, inače, opet “promiješao” sastav – u momčad su se vratili Machado i Pivarić, od početka je zaigrao i Ćorić, a na tribini je bio Jonas. Da, na vrata je opet stao Šemper... - Obećao sam da ću svakome dati priliku. Livaković je dosad branio vrlo dobro, a Šemper je Dinamova budućnost – pričao je bugarski trener. Ipak, tko vam je prvi vratar? - Protiv Cibalije je to bio Šemper, ha, ha... U redu, ali valjda ste odlučili tko vam je “jedinica”? - Nemam prvoga i drugoga vratara! Odlučivat ću od utakmice do utakmice, obojica su mi važni – iznenadio nas je Petev svojim odgovorom. Prvi put mahala sutkinja Trener odlučuje i snosi posljedice, odnosno ubire plodove svojih odluka. No, ne vjerujemo da će se, ova javno iskazana neizvjesnost, svidjeti vratarima. Posebno ne Livakoviću, koji je u posljednjim utakmicama dokazao da je ipak u prednosti u odnosu na mlađahnog i nadarenog Šempera. - Je li ono bio prekršaj? Ako jest, onda je to crveni karton i tko zna što bi bilo da smo poveli – u svom nam je stilu nakon dvoboja rekao Cibalijin trener Stanko Mršić. Teško je bilo procijeniti je li u toj 31. minuti Pavičić doista srušio Dabru. Spomenimo da je i povratnik Šitum zabio gol za Dinamo nakon četiri godine, a po prvi put Dinamu je u Maksimiru mahala sutkinja – Sanja Rođak-Karšić dobro je odradila svoj posao... 