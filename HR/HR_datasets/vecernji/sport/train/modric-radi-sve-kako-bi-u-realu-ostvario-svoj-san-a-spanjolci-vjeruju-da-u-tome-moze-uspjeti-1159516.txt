Luka Modrić nada se novom ugovoru u Real Madridu. Hrvatski veznjak vjernost kraljevskom klubu potpisao je do 2020., no vjeruje da će i nakon toga igrati na Santiago Bernabeu. Modrić je već nekoliko puta izjavio da mu je cilj umiroviti se u Realu, a španjolska Marca sada podsjeća da radi sve kako bi ostvario svoj san. Napominje se da se strogo drži režima prehrane i treniranja kako bi ostao na vrhunskoj razini. Luka ima 31 godinu, no radi sve što može kako bi mu karijera trajala što duže. Španjolci pišu i da je Modrić među igračima koji su bili najmanje ozlijeđeni, iako se na prvu možda čini da nije tako. U Madrid je došao 2012. godine i od tada odigrao 132 utakmice te zabio osam golova. Marca zaključuje da je Modrić uvjeren da i nakon 2020. može igrati na ovoj razini i da ćemo ga još dugo gledati ako nastavi ovako raditi. O hrvatskom kapetanu nedavno je govorio i bivši igrač Reala Predrag Mijatović koji je u Zagrebu gledao utakmicu Hrvatske i Ukrajine. - Kad sam s Mourinhom pričao o igračima koji mu trebaju za vezni red, predložio sam mu Modrića i on se oduševio. Takav igrač i čovjek mora uspjeti. Drago mi je što je najvažniji igrač Real Madrida bez obzira na sve ostale koji igraju tamo. Mislim da ni vi, ali ni on sam niste svjesni koliko znači Real Madridu i koliko ga ljudi tamo obožavaju. Kad jednog dana ne bude igrao svi ćemo plakati za njim. Puno puta ćete čuti da je Real drugačija momčad s njim i bez njega na terenu - naglasio je Mijatović. >> Kako je Modrić oduševio Španjolce i zbog čega su realovci zahvalni Čačiću! 