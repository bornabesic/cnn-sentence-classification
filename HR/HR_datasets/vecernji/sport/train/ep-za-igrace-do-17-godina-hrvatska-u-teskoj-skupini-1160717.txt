Hrvatska nogometna reprezentacija igrat će u skupini A Europskog prvenstva za igrače do 17 godina koje će se od 3. do 19. svibnja igrati u našoj zemlji zajedno s reprezentacijama Italije, Turske i Španjolske. Hrvatska reprezentacija je i prije ždrijeba, koji je održan u hotelu Panorama, bila smještena na poziciju A1, a nakon 'plesa kuglica' doznala je i suparnike iz skupine. Ždrijeb je vodio Uefin direktor za reprezentativna natjecanja Lance Kelly, a kuglice su izvlačili nogometni ambasador turnira, proslavljeni vatreni Niko Kranjčar, te Martin Novoselac, izbornik koji potpisuje jedine dvije hrvatske medalje s mlađim uzrastima - europske bronce s reprezentacijom U-18 iz 1998. godine te reprezentacijom U-16 iz 2001. godine. U skupini B igrat će Škotska, Francuska, Mađarska i Ovčji otoci. U skupini C snage će odmjeriti Njemačka, Irska, Srbija i BiH, dok će u skupini D igrati Nizozemska, Engleska, Norveška i Ukrajina. Europsko prvenstvo počinje 3. svibnja, a na otvaranju na stadionu Rujevica u Rijeci igrat će Hrvatska i Italija. Igrat će se u ukupno šest gradova - u Varaždinu (stadion Anđelko Herjavec), u Velikoj Gorici (stadion Radnik), Rijeci (Rujevica), Zaprešiću (ŠRC Zaprešić), Kostreni (Žuknica), te Zagrebu (stadion Lučko, stadion sv. Josipa Radnika u Sesvetama). Finale je 19. svibnja u Varaždinu. Pet najboljih momčadi s EP-a izborit će plasman na Svjetsko prvenstvo u Indiji, koje će biti održano u listopadu. EP U-17, ždrijeb: Skupina A: Hrvatska, Španjolska, Turska, Italija Skupina B: Škotska, Francuska, Mađarska, Ovčji otoci Skupina C: Njemačka, Republika Irska, Srbija, Bosna i Hercegovina Skupina D: Nizozemska, Engleska, Norveška, Ukrajina 