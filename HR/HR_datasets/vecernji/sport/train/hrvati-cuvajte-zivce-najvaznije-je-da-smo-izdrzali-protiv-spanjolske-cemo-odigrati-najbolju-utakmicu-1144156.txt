Hrvatski rukometaši plasirali su se u četvrtfinale Svjetskog prvenstva nakon pobjede nad Egiptom (21:19). – Ušli smo dobro u utakmicu s Pešićem koji je pohvatao sve. Sretni smo, ali ćemo ostati na zemlji jer nas čeka još jedna utakmica – rekao je Jakov Gojun za RTL. No, bila je to utakmica s dva lica Hrvatske. Imali smo rupu od 11 minuta bez gola.  – Bitno je da smo izdržali, da nismo pali – kaže Gojun. Slijedi četvrtfinale sa Španjolskom. – Idemo odigrati najbolju utakmicu protiv Španjolske. Moramo se svaku utakmicu bacati na glavu pa ćemo vidjeti. Gojun ima i poruku za navijače u Hrvatskoj: – Budite strpljivi, čuvajte živce, a mi ćemo dati sve od sebe. Luka Šebetić je dodao: – Teška utakmica. Na kraju smo malo pali, ali smo se uspjeli održati – rekao je Šebetić, dok je Tin Kontrec dodao: – Upali smo u krizu, ali smo se velikim zalaganjem uspjeli izvući na vrijeme. Ivan Pešić bio je sjajan na vratima s 13 obrana. – Ne bih rekao da sam junak jer sam imao pomoć obrane. Imali smo crnih rupa, ali najvažnija je pobjeda. 