West Ham Slavena Bilića doživio je novi težak udarac, a domaćem je terenu poražen od Leicestera koji je pobijedio 3:2. Bila je to zanimljiva utakmica, puna dobrih poteza i golova, a gosti su na kraju odnijeli sva tri boda. Furiozno su lisice ušle u susret, već u prvih sedam minuta zabile su dva gola. Prednost im je u petoj minuti donio Mahrez, koji se vraća u prošlosezonsku formu. U tri utakmice pod novim trenerom zabio je dva gola, koliko je zabio u posljednja 22 susreta pod vodstvom Claudija Ranierija. Dvije minute nakon njega zabio je i Huth te tako šokirao Bilića i njegove igrače koji su se očito tek kasnije zagrijali. Nakon toga i čekićari su počeli igrati, a u 20. minuti Lanzini je smanjio na 1:2. Leicester je tako nastavio niz primanja golova u gostima protiv West Hama, od 2000. su protiv njih samo jednom uspjeli sačuvati mrežu. Sedam minuta prije odlaska na odmor Vardy je povisio na 3:2. U nastavku susreta West Ham je krenuo po izjednačenje, uspio u 63. smanjiti preko Ayewa, ali više od toga nije mogao. Bilićeva momčad tako je potvrdila da je ponovno u krizi, ovo joj je treći poraz zaredom, a za pobjedu ne znaju već pet utakmica. Pred bivšim izbornikom hrvatske reprezentacije ponovno su teški dani, prije nekoliko dana od čelnika kluba dobio je upozorenje da mora ponovno pronaći dobitnu formulu, a ovaj poraz zasigurno će zaljuljati njegovu poziciju. Vodeći Chelsea upisao je novu pobjedu, slavio je u gostima protiv Stokea s 2:1, a pobjedu je osigurao tek pred kraj susreta. Lider prvenstva poveo je preko Williana u 13. minuti, a izjednačio je Walters u 38. iz jedanaesterca. Važna tri boda u borbi za naslov Chelseaju je donio Cahill u 87. minuti. Crystal Palace - Watford 1:0, Everton - Hull 4:0, Stoke - Chelsea 1:2, Sunderland - Burnley 0:0, West Ham - Leicester 2:3 >>Hrvatskog trenera na kraju sezone čeka operacija 