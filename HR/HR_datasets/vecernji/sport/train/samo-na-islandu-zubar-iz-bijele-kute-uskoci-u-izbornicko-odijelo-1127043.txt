Kada je švedski trener Lars Lagerbäck 2011. godine preuzeo reprezentaciju Islanda, ljudima iz tamošnjeg saveza prvo je rekao: - Dovedite mi jednog domaćeg nogometnog stručnjaka, koji dobro poznaje mentalitet vaših igrača. U savezu su se odmah sjetili jednog i okrenuli njegov broj. S druge strane telefona javila se žena i rekla: “Dobili ste zubnu ordinaciju Heimira Hallgrímssona”, te proslijedila telefon čovjeku koji je minutu nakon toga saznao da je postao pomoćnik izbornika islandske reprezentacije. Doslovno je iz bijele kute uskočio u plavu trenirku islandske reprezentacije! A u međuvremenu je Hallgrímsson promoviran na mjesto izbornika Islanda, jer ljetos je naslijedio Lagerbäcka. Zbog toga je privremeno zatvorio ordinaciju, jer uz mnogo posla s reprezentacijom više se ne stiže baviti svojom životnom profesijom. Dok je hrvatski izbornik Ante Čačić radiomehaničar bio samo nekoliko godina, Hallgrímsson, sada 49-godišnjak, zubarskim se poslom bavio više od 20 godina. No, uza zubarski posao istodobno je trenirao nogometašice a potom i nogometaše prvoligaša IBV-a iz gradića Vestmannaeyjara sa samo 4200 stanovnika. I to mu je iskustvo bilo presudno da danas vodi ponosnu islandsku reprezentaciju prema prvom Svjetskom prvenstvu u povijesti. Šveđanin Lagerbäck, donedavni islandski izbornik, za svog je bivšeg pomoćnika ljetos rekao. – Njegove zasluge u čudesnom ulasku u četvrtfinale EP-a podjednake su mojima. Bez Hallgrímssona sigurno ne bismo priredili tu senzaciju. Ja sam svoj posao napravio, a siguran sam da će Heimir nastaviti uspješan put – poručio je Lagerbäck. Na prvoj utakmici 10 ljudi! A Hallgrímsson se pak u nedavnom intervjuu podsjetio kako je sadašnja islandska nogometna bajka počela kao projekt koji gotovo nikoga nije zanimao. – Lagerbäck mi je dao dva zadatka. Prvi je bio da uvjerim reprezentativce da mogu parirati i najboljima, a drugi je da podsjetim narod što možemo zajedno – rekao je Hallgrimsson. Prvi zadatak je, kaže, obavio lako. – Ljudi, pa ja sam stomatolog. Meni je posao da sa svakim posebno pronađem način da mu bude ugodno u onome što trebamo zajedno obaviti – prisjetio se uoči početka EP-a. A drugi zadatak? – Eh, to je već išlo malo teže, odnosno puno teže. Kada smo počeli raditi u reprezentaciji, nije uopće bilo podrške navijača. I tako sam otišao u Tolfan, gotovo ugašeni klub navijača u Reykjaviku. Divni momci i djevojke. Imaju svoj pub i ja im kažem: “Dva, dva i pol sata prije svake utakmice koju igramo kao domaćini, dolazit ću u ovaj pub i reći vam apsolutno sve što smo pripremili za tu utakmicu. Uvijek ćete prvi saznati početnu postavu”. No, na početku nisam izazvao veliko zanimanje, sjećam se da je na utakmicu s Ovčjim Otocima 2011. godine došlo samo desetak ljudi! Zaista sam im rekao sastav i kako ćemo igrati, pokazao im motivacijski spot koji smo snimili za nogometaše i zamolio ih da ga gledaju u isto vrijeme kada ga budu gledali igrači. Iako je Island već 2012. počeo pobjeđivati ozbiljne reprezentacije, Hallgrimsson je i dalje nastavio dolaziti u pub. Islandska sloga – Vrijeme je prolazilo, a kasnije se u tom pubu skupljalo i po 500 ljudi, i s nestrpljenjem su čekali da im izrecitiram sastav. Uspjeli smo do proljeća 2016. promijeniti i kulturu navijanja. Prije su Islanđani kasno dolazili na utakmicu, a sada dolaze dva i pol sata ranije, u onaj isti pub, i u dresovima gledaju moju prezentaciju. Znam da nije baš uobičajeno da izbornici to rade, ali... Islanđani smo. Usuđujemo se biti drukčiji. I jako složni. Otkad sam postao izbornik, u pub šaljem svog pomoćnika – kaže Hallgrimsson, simpatični zubar na izborničkoj klupi Islanda. Nadamo se da u subotu neće “izvaditi zube” i hrvatskim reprezentativcima. No, ova čudesna priča koju je stvorio sa svojim narodom pokazuje da u Maksimiru u igri protiv islandskih fanatika trebamo biti jako oprezni. Dok Islanđane s klupe bude predvodio izbornik zubar, na vratima će im stajati filmski redatelj! Naime, prvi je vratar Islanda Hannes Halldorsson, član danskog Randersa, ali i veliki zaljubljenik u film. – Kamera je moja prva ljubav. Filmove sam počeo snimati s 12 godina, a nogomet profesionalno igrati tek kao 21-godišnjak, u trećoj ligi. Nogometom se bavim da bih ostvario svoj san, a to je snimanje horor-filmova – izjavio je Halldorsson. Hrvatima će u subotu u Maksimiru prijetiti Jon Bödvarsson, napadač koji je do prije godinu dana u zimskoj pauzi radio na benzinskoj crpki, ali i veznjak Elmar Bjarnason, koji često ocu pomaže na farmi. 