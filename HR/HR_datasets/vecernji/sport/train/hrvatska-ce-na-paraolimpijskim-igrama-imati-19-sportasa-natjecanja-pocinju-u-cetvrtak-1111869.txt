Hrvatske boje na paraolimpijskim igrama u Rio de Janeiru branit će 19 sportaša u pet sportova, a za njih devetero bit će to premijerni nastup na najvećem svjetskom natjecanju sportaša s invaliditetom. Paraolimpijski debi imat će judašica Lucija Brešković, stolnotenisačice Sandra Paović i Mirjana Lučić, atletičari Ivan Katanušić, Marijan Presečan, Matija Sloup, Velimir Šandror i Miljenko Vučić te plivač Dino Sinovčić. - Život mi se okrenuo kada sam saznala da ću nastupiti na paraolimpijskim igrama u Rio de Janeiru - kazala je 21-godišnja Lucija Brešković koja će nastupiti u kategoriji slijepih i slabovidnih. - Još nisam svega niti svjesna - dodala je djevojka iz Kaštel Novog, prva hrvatska judašica u povijesti paraolimpijskih igara. Lucija je prošle godine na EP-u osvojila broncu, a mlada studentica Katoličko-bogoslovnog fakulteta u Splitu slovi i za jednog od kandidata za medalju u Brazilu. S medaljom s europskog prvenstva dolazi i atletičar Ivan Katanušić koji nastupa u kategoriji osoba s potkoljenom amputacijom. Ovaj 25-godišnji Imoćanin ove je godine na EP-u u Groseetu osvojio zlato u bacanju kugle, te srebro u bacanju diska. - Uživam u svemu ovome i ne želim si stvarati pritisak - kazao je Ivan koji je dao sve ispite na Fakultetu prometnih znanosti, ove godine je upisao i CISCO akademiju za internet mreže. Prošle godine je slomio zdravu nogu i oporavak je bio dugačak. - Oprezno i pažljivo sam morao trenirati kako bi se u potpunosti oporavio. No, uspio sam i sada slijedi Rio de Janeiro - kazao je ponos Imoćana, koji su mu prošle godine u izboru slušatelja Radio Imotskog dodijelili laskavu titulu osobe godine Imotske krajine. Na EP-u u Grossetu je srebrnu medalju u bacanju diska osvojio i Velimir Šandor (31). Godinu dana ranije na SP-u u Dohi je bio treći. Velimir je nastradao 2006., u svojoj 20. godini u prometnoj nesreći na povratku s nedjeljnog turnira u nogometu. Nakon toga je zadobio dijagnozu tetrapareze, uz djelomične pokrete ruke i osjete u nogama, uz nešto malo pokreta. - Raduje me nastup na paraolimpijskim igrama. Bit će to moje prve POI - kazao je Šandor, koji je iz Opatije, pokupskog sela u okolici Velike Gorice.  Nakon što je zbog afere s dopingom ruskim paraolimpijcima zabranjen nastup na Paraolimpijskim igrama, Hrvatska je od Međunarodnog paraolimpijskog odobra dobila dva dodatna mjesta za Rio. Prema odluci HPO-a ta mjesta dodijeljena su Milki Milinković u bacanju koplja i Marijanu Presečanu u bacanju kugle. Milki će to biti desete, a Marijanu prve POI. - Osjećaj je fantastičan, pogotovo zato što mi je sezona počela loše pa sam stalno bio pod pritiskom i imao osjećaj da mi plasman u Rio stalno za korak bježi - kazao je 39-godišnji Presečan. Prvog dana nastupa sedmero hrvatskih sportaša Prvog dana natjecanja na paraolimpijskim igrama u Rio de Janeiru, u četvrtak, 8. rujna nastupit će sedmero hrvatskih sportaša u tri sporta - atletici, plivanju i stolnom tenisu. Prvi na borilišta izlazi Velimir Šandor koji će na OLS Olimpijskom stadionu nastupiti u bacanju diska. Prvog dana POI nastupit će i Miljenko Vučić u bacanju kugle te plivač Dino Sinovčić u kvalifikacijama utrke na 100m leđno. Na borilišta izlaze i sve četiri hrvatske stolnotenisačice koje očekuju susreti prvog kola po skupinama. Sandra Paović otvara POI protiv Koreanke Kunwoo Lee, Helena Dretar Karić će igrati protiv Kineskinje Hue, dok će Anđela Mužinić odmjeriti snage s Koreankom Kim.  