Hrvatska nakon uvjerljive pobjede kod Kosova sutra ide na noge Finskoj, a susret su na press konferenciji u Tampereu najavili hrvatski izbornik Ante Čačić te krilo iz Intera, Ivan Perišić, piše Goal.com. "Vedran Ćorluka vjerojatno neće istrčati zbog ozljede, a momčad će kao kapetan povesti Mario Mandžukić. Današnji trening pokazat će je li spreman Danijel Subašić jer je dobio jedan udarac u lakat", otkrio je Čačić nove probleme pa se osvrnuo na poraz Finske protiv Islanda (3:2) u sudačkoj nadoknadi: "Veliki broj utakmica završava tako u zadnjim minutama. To više nije slučaj, nego pojava. Obično stradavaju momčadi s manje kvalitete i koncentracije, a utakmice odu na stranu momčadi koje su agresivniji i koncentriraniji. Finci nisu imali sreće što su na takav način izgubili utakmicu", komentirao je Čačić pa nastavio o Hrvatskoj: "Mi moramo potvrditi tri boda iz Albanije, drugog izbora nemamo. Imamo takav fond igrača da to možemo učiniti", rekao je izbornik koji je morao komentirati i brojne pohvale hrvatskim igračima od strane finskih novinara: "Činjenica je da Hrvatska pripada u sam vrh europskog nogometa. Imamo visoku koncentraciju kvalitete, što je vidljivo po tome što smo u Skadru uspjeli nadoknaditi Modrića, Rakitića, Lovrena i Pjacu koji su ozlijeđeni. Pokazali smo da imamo sjajnu budućnost, no ponekad pojedinačna kvaliteta ne mora biti presudna, važno je zajedništvo u igri, što je Hrvatska pokazala da ima. Mislim da naš potpuni angažman i ono što imamo u momčadi - zajedništvo, kvalitetu te maksimalnu angažiranost - možemo računati da protiv svakoga možemo doći do željenog cilja i do pobjede. Kako smo postavili momčad u Skadru, tako ćemo igrati i sutra, s igračima koji imaju afinitet dolaziti u završnicu. To je jedini način da izborimo pobjedu i pazit ćemo na protivnika koji će igrati na kontre i polukontre." Ivan Perišić ponovno će biti jedan od glavnih hrvatskih aduta.  "Stvarno je bilo super protiv Kosova, zabili smo šest golova i igrali stvarno dobro. Idemo nastaviti tako. Ako sutra ne pobijedimo, ta utakmica protiv Kosova neće značiti ništa. Znamo koji nam je cilj protiv Finske. U svakoj utakmici trebamo biti ozbiljni. Finska je odigrala 1-1 s Kosovom i sad izgubila od Islanda neregularnim golom. Sigurno ima kvalitetu, ali budemo li pravi, onakvi kakvi smo bili protiv Kosova, nemamo se razloga bojati. Najbitnije je da od prve minute uđemo kako treba. Svi su se odmorili od puta, bilo je naporno, ali svi smo spremni i koncentrirani. Jedini je cilj osvojiti tri boda", rekao je Perišić kojeg su domaći novinari priupitali kolike su šanse da ova Hrvatska generacija ponovi uspjeh iz 1998. godine: "Teško je pričati o tome. Imali smo šansu na Euru, ali nadam se da još nije kasno. Imamo dobru momčad na svim pozicijama, uz malo sreće sve je moguće. Teško će se takav rezultat ponoviti, ali svi smo uvjereni da se može budemo li igrali kao na Euru i imali dozu sreće. Ja se osobno nadam da mogu nastaviti niz dobrih igara. Najvažnije je dati maksimum, s tim nemam problema i treba nastaviti ovako. Bitno je da Hrvatska pobijedi. Ne moramo bježati od uloge favorita. Kad pogledamo igrače koji igraju u našoj reprezentaciji, mislim da smo favorit broj 1, ali treba to pokazati na terenu i ići od utakmice do utakmice", zaključio je Ivan Perišić.  