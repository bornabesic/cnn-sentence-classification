Uoči derbija 31. kola španjolske lige na Santiago Bernabéuu francuski sportski dnevnik L'Equipea danas donosi priču o transferu Antoinea Griezmanna u Real! Madridski derbi Reala i Atletica tako je dodatno začinjen, a dnevnik navodi da se radi o tajnom planu. Najveći madridski klubovi navodno su se dogovorili da među sobom neće tražiti igrače, ali čini se kako će europski prvak prekršiti taj dogovor. Sportski dnevnik tvrdi kako će francuski reprezentativac biti zamjena Cristianu Ronaldu. Za Griezmanna se već neko vrijeme zanima Manchester United. Francuz ima ugovor s Atleticom do 2021. godine, a ove je sezone zabio 22 pogotka u 42 utakmice. Današnji derbi Reala i Atletica nekima i nije toliko zanimljiv. Barcelonin trener Luis Enrique, čija momčad večeras igra kod Malage (20.45) izjavio je kako će gledati utakmicu jedino ako ne zaspi ispred televizora. - Gledat ću utakmicu ako ne budem spavao. Ovakvi derbiji su drugačiji i obje momčadi trebaju bodove. Možda će i činjenica da se igra na Bernabéuu imati utjecaja, ali u ovako zanimljivim utakmicama lako je moguće da i gosti pobjede - rekao je Luis Enrique. 