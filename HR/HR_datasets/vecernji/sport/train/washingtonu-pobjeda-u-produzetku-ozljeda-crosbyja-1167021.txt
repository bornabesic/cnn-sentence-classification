Hokejaši Pittsburgha su u trećoj utakmici polufinala NHL doigravanja u Istočnoj konferenciji poraženi pred svojim navijačima od Washington Capitalsa sa 3-2 u produžetku, a već u 6. minuti dvoboja ostali su i bez kapetana Sidneyja Crosbyja za kojeg je možda završena i sezona.  Crosby je nastradao u situaciji pred golom Washingtona kad ga je palicom povukao gostujući kapetan Aleks Ovječkin, a onda na njega naletio gostujući branič Matt Matt Niskanen od kojeg je Crosby dobio udarac u glavu i zbog toga bio isključen iz utakmice. No, tvrdi da nije imao namjeru ozlijediti najboljeg igrača Pittsburgha. "Nadam se da je s njim sve u redu. Nisam imao namjeru ozlijediti ga. Bio je to nesretan splet okolnosti, sve se vrlo brzo odigralo", izjavio je Niskanen. Crosby je nakon sudara nekoliko minuta ležao na ledu, potom se ustao i bez ičije pomoći otišao u svlačionicu iz koje se više nije vratio. Crosby je već imao problema sa simptomima potresa mozga te zbog toga propustio pola sezone prije šest godina. Iz istog je razloga propustio i prvih šest utakmica ove sezone. Konačne procjene još nema o tome kad bi se Crosby mogao ponovno vratiti na led, a s obzirom na povijest njegovih problema s ozljedama glave, moglo bi se dogoditi da Penguinsi ostanu bez svog kapetana do kraja doigravanja. Washington se vratio u igru, nakon dva domaća poraza od Penguinsa, zahvaljujući pogotku Kevina Shattenkirka u 4. minuti produžetka, kad su Capitalsi imali igrača više. Gosti su do posljednje dvije minute osnovnog dijela utakmice vodili 2-0 golovima Nicklasa Backstroma (14) i Jegvenija Kuznjecova (50), da bi Penguinsi u samo 52 sekunde došli do izjednačenja golovima Jevgenija Malkina (59) i Justina Schultza (59).   Ipak, u produžetku je momčad s najboljim učinkom u osvnovnom dijelu sezone došla do pobjede kojom je smanjima prednost aktualnih prvaka na 2-1 u seriji. Četvrta utakmica serije na četiri pobjede bit će odigrana u noći sa srijede na četvrtak (1.30 sati iza ponoći) u Pittsburghu. 