Mjesto radnje – Santiago Bernabeu, 81 tisuća gledatelja. Utakmica Reala i Bayerna – fenomenalna, puna ritma, prigoda, golova, preokreta... Gledajući takav susret shvatiš kako je HNL, kojeg nimalo ne podcjenjujem, miljama daleko od takvog nogometa. Pa nije ni čudo da je elita tražila reformu reforme Lige prvaka kako klubovi poput Dinama, koji su  samo topovsko meso ovakvim velikanima, više ne bi tako lako ulazili u društvo odabranih.  A opet, gledajući jučerašnji susret, našla se poveznica s HNL-om. Nažalost, jedino što ih spaja jest sudac koji jedan spektakl uspije pretvoriti u tragikomediju. Da, i od velikih ima veći. Dobro je jedan moj kolega nakon sinoćnje predstave ustvrdio: "I Bayern je nekad mali klub", ironično je izjavio, aludiravši na to kako je sudac Viktor Kassai svojim odlukama progurao Real u polufinale. Iako je bavarski div jedan od najvećih klubova svijeta, koji često i sam uživa protekciju, jučer je jednostavno naletio na boljeg. Čitaj – zaštićenijeg. Iako je na susretu bilo dosta dvojbenih situacija, Mađar je u tri ključna trenutka masakrirao Bayern i odveo Real u polufinale, ponudivši mu priliku da postane prvi klub koji će uspjeti obraniti naslov u Ligi prvaka. Čak je i Realu bliska Marca osudila sinoćnju pljačku. "Pogriješio je u svim ključnim odlukama. Vidalu nije dao drugi žuti karton kada je trebao nego onda kada Čileanac ništa nije napravio. Casemiru je trebao dati drugi žuti, ali nije. Golovi Cristiana Ronalda za 2:2 i 3:2 postignuti su iz zaleđa", napisala je Marca. Na kraju možemo samo žaliti što se nakon jedne tako sjajne utakmice kakvu ne gledamo često priča samo o sucu.  I za kraj, ne možemo da se ne prisjetimo slične utakmice, naravno, samo po suđenju, a radi se o tragikomediji između Lokomotive i Dinama koju je potpuno svojim odlukama uništio sudac Tihomir Pejin. Ni to nas nije iznenadilo, jer nekako smo i u najavama tog susreta svi očekivali sličan scenarij. Pa nas tako ne bi iznenadilo ni da jednoga dana, ako se ostvari Hajdukova inicijativa da kod nas sude stranci, ovaj gradski derbi, u kojem igrači Lokomotive na Dinamo idu 300 posto, sudi Viktor Kassai. Jučer je na najbolji mogući način istaknuo kandidaturu. I Mađarska nam je blizu, a uvijek se govorilo da bi se u takvim situacijama birao sudac iz susjedne nam zemlje. Evo, on bi bio idealan izbor. >>Policija izbacila igrače Bayerna iz sudačke svlačionice! Vidal: Ovo je krađa! >>Hit na internetu: Pogledajte majstoriju kojom je Ribery nadmudrio Modrića 