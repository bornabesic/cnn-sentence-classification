Krajem srpnja čelni ljudi Dinama i trener Zlatko Kranjčar odlučili su da Franko Andrijašević nije kapacitet za momčad iz Maksimirske 128. “Prespor je, oscilira, ima dribling sa zadrškom”, pametovali su i kritičari. No, samo tri mjeseca kasnije taj isti 25-godišnji veznjak uvjerljivo je najbolji igrač HNL-a te vodi Rijeku prema prvom naslovu u povijesti. Pokazao se i izborniku Čačiću I začepio je Andrijašević usta svima koji nisu vjerovali u njega. Srećom, Matjaž Kek jest te mu je dao ključeve igre Rijeke. A Franko mu se odužio, jer u 10 utakmica za klub s Rujevice zabio je šest golova, što je senzacionalna statistika s obzirom na to da igra na poziciji veznog igrača. Zbog toga je postao ozbiljan kandidat za reprezentaciju, mnogi tvrde da je već i trebao biti na popisu za iduću utakmicu s Islandom. No strpjet će se Franko, on je ionako naučio ići težim putem. Jer, prije Dinama, nepravdu je doživio i u svom Hajduku. Iako je dijete bilih, iako njegov talent nikada nije bio sporan, na Poljudu su ga početkom seniorske karijere slali na posudbe, a onda 2014. pokazali da ne vjeruju u njega te ga prodali Dinamu za 700.000 eura. Franku nije pomoglo ni to što je sin legende Hajduka Stipe Andrijaševića, koji je s bijelima igrao četvrtfinale Lige prvaka u sezoni 1994./95. – To što sam legenda Hajduka njemu je samo odmoglo. Franku je bilo teško otići iz Hajduka, no shvatio je da ga tamo ne cijene dovoljno. Jedini koji je vjerovao mom sinu bio je Mišo Krstičević – prisjetio se Stipe, a onda se osvrnuo na aktualni trenutak: – Imao je ljetos Franko i ponude iz inozemstva, no kada je stigla Rijekina, nije puno dvojio jer osjetio je da trener Matjaž Kek vjeruje u njega. A kada se u njega vjeruje, onda Franko daje, figurativno, i 300 posto od sebe. Također, odgovara mu što je stigao u sredinu gdje je sve posloženo, od čistačice do predsjednika. Tu sjajnu organizaciju i atmosferu na Rujevici ističe i Franko: – U Rijeci su svi prisniji nego u Dinamu, ozračje je puno bolje, svi dišu za klub. A i tribine su, za razliku od Maksimira, uvijek pune. Naslov prvaka još je daleko, ali mislim da je sadašnja momčad Rijeke spremna za taj podvig. Franko je bio jako razočaran što u Dinamu početkom ove sezone nije dobio pravu šansu. – Imao je sjajnu sezonu u Lokomotivi iza sebe i neshvatljivo mi je zašto mu Kranjčar nije dao šansu. No rekao sam Franku: “Sada u Rijeci dokaži da si najbolji igrač u HNL-u”. Zasad mu ide dobro i nadam se da će s Rijekom osvojiti naslov. A s takvim igrama doći će i Čačićev poziv u reprezentaciju – rekao je Stipe Andrijašević. Zbog svadbe propustio derbi Sjajni nogometni kroničar te bivši igrač Partizana, Dinama i Lokomotive Miroslav Rede jedan je od rijetkih koji je ljetos bezrezervno vjerovao u Andrijaševića. – Kada je prelazio u Rijeku, rekao sam da će pametni Matjaž Kek s njime sigurno povesti Rijeku do naslova. Andrijašević me oduševljava, u HNL-u dugo nije bilo tako silnog i univerzalnog igrača. Usudio bih se reći da je jedini hrvatski igrač koji podsjeća na Ivana Gudelja, koji je bez problema mogao igrati na nekoliko različitih pozicija – kaže Rede. “Prozvani” Gudelj slaže se s tom usporedbom. – Istina, Franko zbog te univerzalnosti podsjeća na mene. Nadam se da će imati i jednako uspješnu karijeru – kaže Gudelj koji je prvi otkrio Andrijaševića kao izbornik reprezentacija do 16 i 17 godina. – Ne iznenađuju me sjajne Frankove igre u Rijeci, prije me ljuti što tu nadarenost nisu prepoznali u Hajduku. A sve je pokazivalo da će biti sjajan igrač. Sjećam se jedne utakmice reprezentacije do 17 godina, kada smo u kvalifikacijama za Euro pobijedili Belgiju s 4:0, a Andrijašević je tada u džep strpao Edena Hazarda, danas najboljeg igrača Chelseaja. Gudelj ističe da je Andrijašević prototip modernog veznjaka. – Takvog igrača u HNL-u, osim njega, nemamo. Jednako dobro oduzima lopte i zabija golove, sjajan je u igri u oba smjera. Također, ima izuzetan karakter, upornost i znanje. To što mu nisu dali pravu šansu u Dinamu i Hajduku samo će ga očvrsnuti, a Matjažu Keku skidam kapu što je u tako kratkom razdoblju shvatio da oko Andrijaševića može izgraditi igru koja će Rijeku voditi prema naslovu – zaključio je Gudelj. Andrijaševiću je očito suđeno da zaobilaznim putem stigne do vrha. A uz njega se veže i jedna vrlo neobična zgoda iz 2012. godine. Tada je bio igrač Hajduka, a oženio se sadašnjom suprugom Marinom točno na dan derbija Hajduka i Dinama! – Žao mi je za derbi, ali svadbu smo organizirali godinu dana unaprijed, još dok sam bio igrač Dugopolja – opravdao se tada Andrijašević. 