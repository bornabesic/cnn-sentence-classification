Košarkaši Boston Celticsa poveli su sa 3:2 u pobjedama protiv Washington Wizardsa u polufinalu doigravanja Istočne konferencije NBA lige i sada ih do prolaska u konferencijski finale i okršaja s aktualnim prvacima Cleveleand Cavaliersima dijeli još jedan uspjeh. U petoj utakmici igranoj u Bostonu Celticsi su slavili s uvjerljivih 123:101.  Za razliku od prethodnih utakmica u ovoj seriji u kojima su Wizardsi redovito bolje ulazili u utakmicu, u petoj su Celticsi preuzeli kontrolu rezultata od samoga početka. Već nakon prvih 12 minuta domaći je sastav vodio s dvoznamenkastom prednosti (33:21), na poluvremenu je bilo 16 razlike (67:51), a u nastavku je prednost rasla i do najvećih 26 razlike. Briljirao je Avery Bradley koji je ostvario najbolji učinak karijere u doigravanju sa 29 ubačaja uz odličan šut iz igre od 12:19, Al Horford je odigrao svestranu utakmicu sa 19 poena, 7 asistencija i 6 skokova, dok je Isaiah Thomas dodao 18 pogodaka i 9 asistencija za pobjednike. Kod Wizardsa najučinkovitiji je bio njihov bekovski dvojac John Wall sa 21 i Bradley Beal sa 16 koševa, dok je hrvatski reprezentativac Bojan Bogdanović za 22 minute provedene na parketu ubacio 6 poena uz slab šut 0-3 za dvicu i 1-4 za tricu uz pogođena tri od četiri slobodna bacanja. Tomu je dodao i 6 skokova, 4 asistencije i 1 osvojenu loptu. Šesta utakmica ovih suparnika igrat će se u Washingtonu u noći s petka na subotu, a u slučaju pobjede Wizardsa odlučujuća sedma na rasporedu je u noći s ponedjeljka na utorak u Bostonu. Pobjednik ovog ogleda u finalu Istoka igrat će protiv Cleveland Cavaliersa koji su još ranije sa 4:0 izbacili Toronto Raptorse.   POLUFINALE ISTOKA: Boston - Washington   123:101 (Boston vodi sa 3:2) 