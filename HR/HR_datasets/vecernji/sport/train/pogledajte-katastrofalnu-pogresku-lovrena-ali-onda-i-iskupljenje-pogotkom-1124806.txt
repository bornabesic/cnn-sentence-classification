U desetom kolu engleskog prvenstva Liverpool je slavio na gostovanju kod Crystal Palacea (4:2), a Dejan Lovren zaigrao je u početnom sastavu i bio jedan od glavnih likova. Redsi su poveli u 16. minuti preko Emrea Cana koji je iskoristio asistenciju Morena. No, vodstvo gostiju nije dugo trajalo, McArthur je izjednačio u 18. minuti iskoristivši katastrofalnu pogrešku hrvatskog reprezentativca. Uhvatio se Lovren za glavu, svjestan što je napravio, ali nije mu dugo trebalo da se iskupi. Coutinho je u 21. minuti izveo korner, a Lovren bio najviši u skoku te zabio za novo vodstvo Liverpoola. Time je završeno uragansko razdoblje od 6 minuta unutar kojih su gledatelji vidjeli čak tri pogotka. No, nije se dugo čekalo ni na novi pogotak jer je McArthur u 33. minuti nadskočio Lovrena i još jednom poravnao rezultat. Postao je tako drugi igrač u povijesti Crystal Palacea koji je u utakmici Premiershipa postigao dva pogotka glavom.  A najefikasnije poluvrijeme engleske lige ovee sezone golom je zaključio Matip koji je prije odlaska na odmor vratio Liverpool u vodstvo. U nastavku je Firminho u 71. minuti zaključio priču, lijepo je prebacio vratara nakon sjajne lopte Hendersona. Kloppova družina tako je nastavila s atraktivnom igrom, ovo im je osmi put u 2016. godini da su postigli četiri ili više pogotka na utakmici. S nova tri boda priključili su se Manchester Cityju i Arsenalu, svi imaju po 23 boda, dok je Crystal Palace na 12. poziciji. >>Kovačiću 90 minuta u pobjedi, Ronaldo Alavesu zabio više nego u prvih devet kola!   