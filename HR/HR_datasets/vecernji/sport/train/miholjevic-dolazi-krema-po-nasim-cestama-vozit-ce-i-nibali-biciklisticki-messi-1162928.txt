Vrhunski svjetski biciklisti predvođeni megazvijezdom Vincenzom Nibalijem (osvajao je sve tri najveće utrke - Tour de France, Giro d’Italiu i Vueltu) od ponedjeljka do subote vozit će utrku kroz Hrvatsku. U šest etapa, od 18. do 23. travnja, proći će gotovo cijelu Lijepu našu. – Nibali je biciklistički Messi, a imat ćemo čast gledati ga kako vozi po Hrvatskoj – kaže direktor utrke Vladimir Miholjević. Voze i naši najbolji biciklisti Dolazak biciklističke kreme imat će neprocjenjivu važnost ne samo za naš biciklizam, već i za državu i turizam... – Malo je prilika za državu da jedan sportski događaj može toliko iskoristiti za promociju kao što je slučaj s Tour of Croatia. Imat ćemo više 10 sati prijenosa uživo na Eurosportu, te još šest sati sažetaka. Ukupno će slika ići u čak 177 zemalja na šest kontinenata – otkrio je Miholjević te dodao: – Istraživanja su pokazala da je reklama kroz biciklizam 38 posto efikasnija od bilo koje druge vrste oglašavanja. Prijenosom utrke Hrvatsku doslovno dovodimo ljudima u kuću, potencijalni turisti znat će da je Hrvatska točno ono što vide na televiziji. A vidjet će prekrasnu Slavoniju, prekrasno Jadransko more, Učku, Bikovo, Zagreb... – kaže Miholjević. Nakon takvih slika brojni će gledatelji poželjeti doći u Hrvatsku. – Uz pomoć ovakve utrke u Hrvatsku dovodimo i novu vrstu turista, cikloturiste, koji dokazano imaju najveću izvanpansionsku potrošnju. Potroše 60 posto više od običnih turista. Imamo i podatak da je zahvaljujući ovoj utrci, od svih noćenja u Makarskoj, udio cikoturista bio čak 70 posto! Hrvatska ima nekoliko idealnih lokacija za cikloturizam, ta raznolikost naše zemlje je nevjerojatna. Uz pomoć utrke šaljemo poruku da je Hrvatska lijepa zemlja, ali i sigurna zbog dobrih prometnica. Također, domaćim ljudima poslat ćemo poruku da bicikli nisu smetnja na cesti. To će sigurno povećati broj biciklista u zemlji. Nakon prve dvije utrke, održane 2015. i 2016. godine, porasla je kultura biciklizma u Hrvatskoj, ali i broj prodanih bicikala – kaže Miholjević, te otkriva još neke specifičnosti: – Dokazano je da biciklizam gledaju sve generacije, cijele obitelji. Istraživanja su pokazala da je lice biciklista najemotivnije u svijetu sporta. Također, biciklizam najbolje od svih sportova stimulira život, jer nitko te ne čeka. Produkciju Utrke kroz Hrvatsku rad International Sport Broadcasting, tvrtka koja iza sebe ima 12 olimpijskih igara, a zbog toga što će hrvatski organizator Eurosportu dati sliku s utrke, zauzvrat će uz 10 i pol sati prijenosa uživo, te još pet sati sažetaka, dobiti i više od pet sati reklama. Inače, distribuciju radi tvrtka koja je zadužena za distribuciju televizijske slike na Tour de Franceu. Prve godine Utrku kroz Hrvatsku uz cestu je gledalo 120.000 ljudi, prošle je godine ta brojka narasla na 300.000, a ove će iznositi oko 400.000. A gledatelji uz cestu imat će što vidjeti. – Imat ćemo četiri World Tour momčadi, a to su momčadi koje se svake godine natječu na Tour de Franceu, Giru i Vuelti – objašnjava Miholjević i dodaje: – Sljedeće godine želimo dobiti višu licenciju, što znači da ćemo imati deset World Tour momčadi. Na ovogodišnjoj utrci nastupit će tri od četiri najbolja hrvatska biciklista. Kristijan Đurasek vozit će za UAE Emirates, prošlogodišnji pobjednik utrke Matija Kvasina bit će u dresu austrijskog Felbermayra, a Radoslav Rogina vozit će za slovensku momčad Adria Mobil. Nedostajat će tek Robert Kišerlovski, čija momčad Katusha ne nastupa na Utrci kroz Hrvatsku. No, bit će dovoljno vrhunskih biciklista koji će se pokazati Hrvatima. – To su sve TOP biciklisti, a naša utrka im je posljednja priprema za Giro d’ Italia – kaže Miholjević. Budžet saveza tek 50.000 € Unatoč tome što smo domaćini vrhunske utrke, status biciklizma u Hrvatskoj miljama je daleko od statusa koji ima u drugim zemljama. Biciklizam je treći najrašireniji sport u svijetu, odmah iza nogometa i atletike, no budžet Hrvatskog biciklističkog saveza je svega 50.000 eura! To najbolje pokazuje status biciklizmakod nas. No, uz pomoć Utrke kroz Hrvatsku to se može promijeniti. – Smisao ove utrke jest da promoviramo Hrvatsku u svijetu, ali i da promovira biciklizam kao sport. S ovako uspješnom utrkom lakše ćemo naći investitore u biciklizam – kaže Miholjević i dodaje: – U Hrvatskoj sport općenito nema kontinuiranu podršku, a tako je i u biciklizmu. Na nama koji radimo u biciklizmu sada je odgovornost da iskoristimo ovo pozitivno ozračje te da približimo sport sponzorima. Na žalost, imamo svega 1000 licenciranih biciklista u svim kategorijama, što je malo. Zato klubovi moraju iskoristiti trenutak i privući više djece – zaključio je Miholjević. 