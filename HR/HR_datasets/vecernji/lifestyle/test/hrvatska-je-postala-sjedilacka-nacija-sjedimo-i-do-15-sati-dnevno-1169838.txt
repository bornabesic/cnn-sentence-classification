Središte Zagreba u subotu su ispunili brojni sportaši, sportski klubovi i savezi, koji su na Strossmayerovom trgu zajedno s građanima vježbali i istaknuli važnost cjeloživotne rekreacije. Sportska špica subotom novi je sportsko zabavni događaj u gradu u organizaciji Sportskog saveza Grada Zagreba. Hrvatska je postala sjedilačka nacija, sjedimo i do 15 sati dnevno, sedam sati provedemo ležeći ili spavajući, a samo dva sata smo aktivni. Posebno je zabrinjavajući podatak da je sve veći udio nedovoljno aktivne djece i adolescenata, na primjer čak 92 posto djevojaka u dobi do 15 godina nije dovoljno tjelesno aktivno. Upravo zato su organizatori ovaj sportski događaj namijenili svim građanima, mladima i starijima, s ciljem poticanja na bavljenje sportom, rekreaciju i kretanje. Najbolju motivaciju za vježbu brojnim okupljenim građanima dali su sportski idoli koji su na postavljenim sportskim poligonima predstavili svoj rad i svoj sport, ali su se okušali i u drugim sportovima. Nogometaši GNK Dinama, košarkaši Cedevite i Cibone, rukometaši PPD Zagreba, rukometašice Lokomotive i košarkašice Medveščaka, olimpijci Martin i Valent Sinković, boksač Filip Hrgović i brojni drugi predstavili su svoj sport, pokazali kako izgledaju njihovi treninzi i pripreme, ali su svoje snage odmjerili i u drugim sportovima s okupljenim građanima. Tako su snage odmjerili u košarci, malom nogometu, rukometu, stolnom tenisu, veslanju, judu, boksu, sambu, ritmičkoj gimnastici, hrvanju, karateu, ju-jitsuu, taekwondou, kuglanju, obaranju ruku, hokeju na rolama. Događaju je uz brojne legende zagrebačkog sporta prisustvovao i gradonačelnik Zagreba Milan Bandić. Iako je ovo prva godina održavanja ovog sportskog događaja, organizatori imaju u planu takvu vrstu događaja organizirati nekoliko puta godišnje, u proljeće i jesen, s ciljem poticanja sve većeg broja ljudi na veću tjelesnu aktivnost. 