Karlovački slatkovodni akvarij nalazi se uz obalu rijeke Korane. Oblik građevine inspiriran je povijesnom jezgrom grada – karlovačkom zvijezdom okruženom obrambenim zemljanim nasipima. Cilj je bio dobiti novo gradsko žarište na desnoj obali Korane, afirmirati šetnicu, oblikovati mjesto zaustavljanja i turističku atrakciju. U centru objekta formiran je javni trg iz kojeg se šire tri pješačka pravca: zapadno prema centru grada i šetnici uz rijeku; južno prema polivalentnoj površini na kojoj se održavaju koncerti i istočno prema glavnom pristupu s prometnice i stadionu. S trga se ulazi u tri dijela objekta; izložbu, čitaonicu s caffe barom i uredske prostore. Svaki dio ima pročelje orijentirano prema trgu, prema rubovima parcele objekti su nasuti zemljanim materijalom i djeluju kao dio parka, igrališta odnosno šetnice. Izložbeni postav prikazuje tok krške rijeke, riječnu floru i faunu i njezinu bioraznolikost. Počinje vodenom površinom na trgu, a zatim se u objektu, pomoću rampe koja vijuga kao rijeka, spušta u podrumsku etažu - specifične biljne i životinjske vrste trebaju prostor s potpunom kontrolom rasvjete. Akvariji su postavljeni uzduž, iznad i ispod putanje posjetitelja. Nakon gornjeg toka, zvukovi rijeke koja teče se stišavaju a posjetitelji poniru u špilje u kojima su izložene endemske vrste. Zatim posjetitelji dolaze pred akvarij sa većim primjercima rijetkih vrsta koje su iščezle iz hrvatskih staništa, a prikazana rijeka simbolički izvire ponovo u svom donjem toku. Posjetitelji hodajući pored akvarija gledaju ribe i vodeno bilje iz toplijih dijelova rijeke, a zatim prolaze kroz tunel koji dočarava uranjanje u rijeku. Nakon prolaska kroz tunel prikazana su močvarna staništa u akvarijima s lopočima i šašem. Kraj izložbe predstavlja sustava nekoliko akvarija čiji biotop prikazuje slapove i sedrenu barijeru. Na završnoj točki izložbe stubište i dizalo posjetitelje vraćaju u ulazni prostor preko suvenirnice. U centru objekta smješteni su svi prostori za analizu tehnoloških parametara vode sa znanstveno istraživačkim centrom te prostori za aklimatizaciju riba. Karlovački slatkovodni akvarij sufinanciran je iz Europskog fonda za regionalni razvoj u okviru Operativnog programa Regionalna konkurentnost 2007. – 2013. Njegova ukupna vrijednost iznosi 36.691.939,28 kuna, od čega bespovratna sredstva Europskog fonda za regionalni razvoj iznose 36.222.282,45 kn. 