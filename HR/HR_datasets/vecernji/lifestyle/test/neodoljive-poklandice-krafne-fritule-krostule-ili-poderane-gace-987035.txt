Nije prošlo puno od božićnih i novogodišnjih čašćenja kolačima, a već nas sustiže novo iskušenje – pokladne slastice, kolači sve redom neodoljivi, ali prženi u ulju i masti te punjeni pekmezom. No, čuvari tradicije, zvončari i maškare, koji se aktivno uključuju u karnevalske povorke, pa i sam meštar našeg najvećeg karnevala Toni kažu kako je dobar slatki zalogaj važan jer svim maskama treba snage i dobre volje za zabavu. Norvežani smažu 5 milijuna U vječnoj dilemi koja je od pokladnica prava kraljica karnevalskih dana treba ih isprobati sve. Ma koliko voljeli fritulu, skidali kapu pred vještinom izrade kroštula ili nam zazubice rasle od poderanih gaća, na tronu je – krafna. Rumena, obla, posuta šećerom u prahu od kojeg ostaju bijeli brkovi, s pupkom od pekmeza i zlatastim “strukićem” koji joj ostaje od prženja u masnoći, krafna je suverena vladarica veljače, sve do pokladnog utorka. Iako je ima gotovo 400 kalorija, ova poslastica od dizanog tijesta poznata je diljem svijeta, od Norveške, gdje je nazivaju smultring i godišnje pojedu čak pet milijuna komada, preko Turske, gdje ih zovu uštipcima, sve do američkog donuta, neizbježnog u policijskim filmovima. U našim se krajevima javljaju u nekoliko inačica: sjever Hrvatske poznaje ih kao krafne, dok su duž obale oblikom puno manje i poznatije kao fritule, frite, fritele, ulenjaki... Zajednički nazivnik s krafnama jest da se prave od dizanog tijesta, aromatiziraju, prže u ulju i posipaju šećerom u prahu. Recept za krafne stigao nam je iz Bjelovara od Tanje Atlije, koja ističe da ne valja preskočiti prvi korak, toplu kuhinju jer ove buce trebaju toplinu da bi se tijesto diglo. Za početak se pripremi kvasac – od 50 g svježeg kvasca, žlice šećera i 3 dl mlakog mlijeka te 1-2 žlice brašna. Buce vole toplo i nježno Treba ga ostavit da se digne pa umiješati u 600 g brašna, malo soli, 80 g margarina, 4 žutanjka, 50 g šećera, 3,75 dl mlijeka, 1 žlica ruma i naribana korica limuna. Zasučite rukave i sve obavite ručno kako biste “osjetili’ tijesto. Neka se dobro umiješeno tijesto “odmori” pokriveno toplom krpom. – Ključna je riječ kod krafni “toplo” – kaže Tanja te dodaje: – Kad se tijesto dignulo, valja ga premijesiti pa na pobrašnjenoj podlozi, po mogućnosti toploj, da se ne šokira, razvući i rezati krugove čašom. Puniti ih možete odmah pa poklopiti ili pržiti prazne pa kasnije puniti. Pržite ih u dubljem loncu pazeći da se ulje ne pregrije ili da nije prehladno kako se ne bi napile. Zato je važan rum u sastojcima. Izvadite, ocijedite, a kad se ohlade, pospite šećerom u prahu. >>Bez grižnje savjesti! Isprobajte recepte za krafne i kroštule! >>U Rijeci i Opatiji vlast preuzele - maškare! Majstor od zanata i autor bloga “Dalmacija, moja inspiracija”, Čedo Kovačević poslao nam je recept za dalmatinske fritule. Sastojci: 500 g brašna, 2 žličice soli, 1 jaje, 3 žlice suhog kvasca, 3 žlice šećera, 3 dl mlakog mlijeka, 1 dl tamnog piva, 100 g grožđica tjedan dana mariniranih u rakiji, 1 mala jabuka i žličica cimeta u prahu. Tijesto umijesiti da žlica u njemu stoji. Odmoriti ga pa vaditi i oblikovati žlicom kuglice te ih pržiti. SASTOJCI: 3 cijela jaja (po mogućnosti domaća), 2 žumanjka, 3 žlice mlijeka, 3 žlice ulja, malo šećera, prstohvat soli ili vanilin šećer, korica neprskanog limuna i naranče, 1 kg brašna, mala čašica domaće rakije, bijelo vino (od oka) PRIPREMA: Brašno prosijte da u njega uđe što više zraka. Umiješajte vanilin šećer, naribanu koricu naranče i limuna. Jaja izmutite te dodajte brašnu. Podlijte rakijom. Umijesite tijesto podlijevajući bijelim vinom. Odmorite ga, a potom razvaljajte na tanko. Režite kotačićem za tijesto na dugačke trake. Svaku “svežite” u čvor te pržite u toplom ulju. Kada se malo ohlade, pospite ih šećerom u prahu. 