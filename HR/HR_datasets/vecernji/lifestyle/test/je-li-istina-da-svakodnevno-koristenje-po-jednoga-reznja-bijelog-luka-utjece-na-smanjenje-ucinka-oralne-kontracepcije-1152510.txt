P: Od petnaeste godine imam problema s lumbosakralnim dijelom leđa. Bol mi je prisutna samo u donjem dijelu leđa tijekom spavanja i hodanja. Od šesnaeste godine išao sam dva puta na fizikalne terapije, ali bez znatnijeg poboljšanja. Nakon odrađenih vježbi bol se vraća obično nakon pola sata. MRI nalaz mi je uredan, ali ja i dalje trpim bol. Bio sam i kod spec. neuropsihijatrije i propisane su mi opet vježbe. O: Vježbe klasičnoga tipa u smislu jačanja muskulature nisu jedini postupci koji se mogu primijeniti pri fizikalnoj terapiji. Rehabilitacija je kompleksna stvar i s obzirom na napisano savjetujem da se uputite direktno na fizikalnu terapiju – fizioterapeutu. Po mogućnosti ortopedsko-manualnom terapeutu ili osteopatu. Predlažem odlazak u privatnu praksu prema mjestu stanovanja. Probajte rješenje tražiti u smjeru korekcije posture, korekcije vaših aktivnosti i rada na mišićnim disbalansima. Svakako nam važne podatke može dati i pedometrijsko mjerenje u smislu razumijevanja vaših životnih navika i utjecanja na njih. P: Je li istina da svakodnevno konzumiranje po jednoga režnja bijelog luka utječe na smanjenje učinka oralne kontracepcije? Ja ga svakodnevno koristim pa bih vas zamolila mišljenje sa stručnog stajališta. O: O toj temi nemam nikakva saznanja, mislim da je to sve na bazi gatanja. Ako postoji kakvo kliničko istraživanje, onda ga nećete naći na portalima, nego na službenim stranicama ginekoloških ili farmakoloških društava. Zna se da učinak kontraceptiva smanjuju neki lijekovi za liječenje tuberkuloze, probavnih smetnji, ali u kojem postotku, to je teško izračunati. >>'Zubar mi je zatvorio zub, a sada su mi rekli da ga moram vaditi...' 