Svi oni koji imaju djecu znaju koliko ponekad svojim neposluhom, baš ta djeca koju volite najviše na svijetu, mogu doslovno izludjeti roditelje. Nerijetki se zbog toga odlučuju na fizičko kažnjavanje djece, najčešće udaranjem po stražnjici. No, prije nego što drugi puta dignete ruku na svoje dijete, dobro promislite jer i dva-tri udarca po 'guzi' mogu drastično utjecati na samo dijete. Mnogo je razloga zašto fizičko kažnjavanje nije dobro, a stručnjaci su sada ponovno upozorili na to. Sveučilišta Teksasa i Michigana ponovno su tako upozorila na rizike fizičkog kažnjavanja djeteta i oni su više nego zabrinjavajući. Voditeljica istraživanja Elizabeth Gershoff koje je provedeno na više od 160.000 djece istaknula je nekoliko uznemiravajućih ishoda koji se pojavljuju kod djece koje roditelji uče disciplini batinama. Mnoga od takve djece pokazala su, naime, mentalne zdravstvene probleme, niže kognitivne sposobnosti i rizik da će tjelesno zlostavljanje prihvatiti kao normu kasnije u životu. Dr. Gershoff je istaknula kako roditelji često djecu udare s dobrim razlogom, no dodaje: – Otkrili smo da iako roditelji udare dijete kako bi poboljšali njegovo ponašanje, to zapravo ima suprotan učinak. Što više udarate djecu, ona su sve agresivnija i neposlušnija. Stručnjaci su tako otkrili kako fizičko kažnjavanje često ima drugačiji učinak od onoga što roditelji njime žele postići pa tako djeca postaju agresivnija, asocijalna, imaju puno više problema i lošije odnose s roditeljima. Osim toga, djeca imaju manje kognitivne sposobnosti i niže samopoštovanje. Dr. Gershoff ističe kako umjesto zabranjivanja roditeljima da udaraju svoju djecu, roditelje treba podučiti što bi trebala raditi umjesto toga.  