Turistička sezona je pred vratima, a da bi mogla biti obećavajuća, pokazuju podaci da je i u tijeku ove predsezone povećan broj noćenja u odnosu na isto razdoblje prošle godine.  I nije to sve. I dalje se nižu pohvale na račun Hrvatske kao hit destinacije u stranim medijima.  Dubrovnik Ako ste ljubitelj serijala Game of Thrones (Igre prijestolja), Hrvatska je zasigurno zemlja "iz snova" za vaš idealan odmor, piše britanski Standard.  Dubrovačka stara jezgra datira iz 16. stoljeća, okružena je prekrasnim zidinama i na popisu je UNESCO-ve svjetske baštine.  Ali Hrvatska nudi mnogo zanimljivih destinacija na obali koje bi vas mogle oduševiti. Evo što su naveli... Rab Edward VIII. odveo je Wallis Simpson na tada malo poznat otok Rab 1936. godine. I jasno je zašto je to napravio. Ovaj osamljeni otok krase srednjovjekovni krovovi i zvonici, očaravajuće kamene uličice, bujne zelene šume i beskrajne pješčane plaže i skrovite uvale.  Vis Sjevernije od Dubrovnika smjestio se mali, ali nevjerojatno šarmantan otok Vis. Bio je važna pomorska baza za vrijeme bivše Jugoslavije pa je bio izvan dosega turistima. Zbog toga je taj otočić još uvijek "neotkriveno blago". Na njemu se proizvodi jedno od najpoznatijih bijelih vina u Hrvatskoj, a u gastronomskoj ponudi nudi i odlične morske plodove. Stiniva je jedna od popularnih plaža na koju dolaze i lokalci i turisti.  Telašćica Telašćica je uvala na jugoistočnom dijelu Dugog otoka, a istoimeni park prirode prostire se na 10 kilometara. Nije daleko od Zadra, a ova je lokacija idealna za otkrivanje brodicom.  Lastovo Do Lastova možete trajektom od Splita. Na ovom malom raju još se zadržao tradicionalni način života. Ovdje ćete pronaći stjenovitu obalu i pravi je raj za one željne istraživanja i šetnje. Ako želite roniti, ovo će biti dobar izbor. Na južnoj strani otoka je svjetionik Struga, u kojem možete dobiti i smještaj.  Lopud Samo pola sata vožnje trajektom od Dubrovnika nalazi se Lopud, lokacija koju je u 17. stoljeću aristokracija birala za vikend-odmore. Jedan od Elafitskih otoka krase napuštene crkve, kapelice i samostani te "uspavana" luka koja će vam dati osjećaj da je vrijeme stalo.  Korčula Navodi se kao rodno mjesto Marca Pola. Korčula je svakako mjesto koje biste trebali posjetiti.  Hvar Grad Hvar hrvatski je Saint-Tropez. Nevjerojatno je "šik", u venecijanskom stilu s trgovima i velikom katedralom na glavnom trgu. Hvar je mjesto koje privlači vlasnike jahti, ali i mnoge mlade željne dobre zabave i odmora. Stoga, ako ne volite gužve, izbjegavajte srce sezone za posjet ovom  gradu.  Mljet Princ Charles obožava šetati Mljetom, otokom koji je dio nacionalnog parka, a udaljen je samo 90 minuta vožnje trajektom od Dubrovnika.  >>Business Insider: Ovaj je hrvatski otok na popisu lokacija koje morate vidjeti ovo ljeto 