S palcem u ustima, kao najboljim modnim detaljem, pozirao je Josip. Jedina djevojčica u toj grupi mirno je sjedila slijedeći pogledom svaki korak, a Luka je plakao. Uplašio ga je zvuk fotoaparata. Škljocanje podsjeća tog dječaka na bolničke pretrage. Iz bolnice je došao u Nazorovu, Dom za djecu Zagreb. Edo je jedini iz te grupe koji se nije prestajao smijati. Svima i svačemu. Glasno i od srca. Iz njegova se kinderbeta orilo. Jučer mu je bio rođendan. Prvi! Balerine čekaju Zubić vilu A uskoro će jednogodišnjaci postati i svi ostali, i Luka i jedina djevojčica i Josip. Edina torta i slavlje bilo je zakazano za popodnevne sate, i ujutro se činilo da se vrijeme namjerno vuče. Na istom katu nekoliko hodnika niže petogodišnjoj Azri, Magdaleni, Paris, Sari i Ivi počinjao je sat baleta. Na prste jedne ruke broje koliko je još dana ostalo do predstave. – Ne znam koliko još, zaboravila sam – rekla je jedna od balerina. Odgojitelji i stručni suradnici Nazorove broje njihove dane provedene u domu. No ti dani ionako su samo broj. U Domu za djecu Zagreb s matičnim i područnim uredima i stambenim zajednicama smješteno je 200 djece, od novorođenčadi do onih koji pune 21 godinu. Posljednjih godina nove obitelji u završenom postupku posvajanja dobilo je 30 djece, no zbog čestih izmjena Obiteljskog zakona i uvjeta posvajanja, posvojenih je sve manje. Ove je godine posvojeno petero djece. Ni udomitelja više nema kao nekada – a treba ih najviše za one najmanje, koji zahtijevaju potpunu posvećenost i angažman. Odgojiteljice u domu u Nazorovoj kažu da su najsretnije kad vide da se djeca koju odgajaju brzo prilagođavaju životu u domu. Važno je da se opuštaju, grade povjerenje i uče živjeti u miru. Bez turbulencija, batina, alkoholizma i ostalih problema koje nose kao teret biološkog doma. No to su za mališane preteške teme, naročito za male balerine koje već sastavljaju popise božićnih želja. Sve četiri žele slično – čarobnu snježnu rukavicu, Frozen lutke i sve ostale sitnice iz tog crtanog filma, a može i još pokoja sitnica jer bi im, kažu djevojčice, uskoro mogao ispasti i prvi zub – a tad će valjda u dom stići i Zubić vila. – Bio je i mali i veliki Djed Mraz, i opet će doći – uvjerena je četverogodišnjakinja u ljubičastoj majici i ružičastim hulahupkama. A kad smo je pitali kakav dar želi, samo je ispalila: – Rozi! Može i ljubičasti. Njezin prijatelj koji prstima pokazuje da ima četiri godine, a govori da ih ima tri, želi dva autića. Drugi bi automobil iz omiljena crtića, treći grickalice... Zašto je Božić najljepši Baš zato Večernji list u sklopu svog projekta “Ordinacija iz bajke” zajedno s partnerima ne može ignorirati te dječje želje. Za njih će se uskoro pakirati darovi. Igračke, grickalice, ali i čitav niz higijenskih potrepština koje su nužne ne samo najmlađima nego i starijim korisnicima, te trudnicama iz doma. – Božić je najljepši – rekla je balerina Megi izvijajući se u most.• Večernji list zajedno s partnerima – Müller, Denis, Pevec – 19. prosinca u Dom za djecu Zagreb nosi darove – one koji djeci znače najviše. No osim u darovima, djeca će moći uživati i u blagdanskoj dječjoj predstavi koju im priprema poznati zagrebački glumac Kristijan Ugrina zajedno s mladim glumcima. Veselo će biti jer je za djecu pripremljeno i kićenje božićnog drvca. A djeca? Već sada se zahvaljuju i na prstima zbrajaju koliko još dana moraju čekati da bi otvorili svoje božićne darove. 