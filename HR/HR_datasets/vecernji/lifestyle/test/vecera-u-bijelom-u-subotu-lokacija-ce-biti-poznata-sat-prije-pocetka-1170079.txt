Vojska ljudi odjevenih u bijelo ovu će subotu okupirati jednu od najljepših zagrebačkih lokacija kako bi s prijateljima uživali u zajedničkom druženju uz hranu i piće. Premijerno zagrebačko izdanje večere u bijelom počet će u 19 sati mahanjem bijelim ubrusima, a točnu lokaciju gosti će saznati samo sat vremena ranije. One koji još nisu osigurali svoje mjesto razveselit će vijest da se još svega par dana, do 17. svibnja, mogu prijaviti na službenoj stranici Le Dîner en Blanc i kupiti svoju ulaznicu, dok je online kupnja košara i pića moguća do 18. svibnja. Međutim, organizatori savjetuju da to svakako učine što prije jer je ostalo još svega nekoliko mjesta.  Bijelo, bijelo i samo bijelo modno je pravilo ove večere, a to znači da nisu dozvoljene boja ebanovine, boja vrhnja, ljuske jajeta, prljavo bijela i ostale nijanse koje nisu čisto bijele. Jedine prihvaćene boje su srebrna i zlatna za modne dodatke. Muškarci će na večeri najbolje izgledati u bijelim majicama i hlačama, a dame će se savršeno uklopiti u elegantnim bijelim kompletima upotpunjenima bijelim šeširima, maskama i rukavicama. Tshirt majice, topići, sportske cipele i japanke su strogo zabranjene, baš kao i šilter kape, kratke hlače i bermude. Osim originalne i kreativne odjevne kombinacije u najpopularnijoj ljetnoj boji, gosti sa sobom trebaju ponijeti i četvrtasti sklopivi stol, dvije bijele sklopive stolice, bijeli stolnjak, dva bijela ubrusa od tkanine, gourmet košaru s hranom, upaljač ili šibice za prskalice te vreću za smeće kako bi iza sebe ostavili sve čisto i uredno. Organizatori preporučuju da se za prijevoz opreme koriste ručna kolica, a u slučaju kiše dobro bi bilo imati i kabanicu ili kišobran u, naravno, bijeloj boji ili prozirnoj varijanti. Jedan od ciljeva ove večere je da gosti uživaju dijeleći hranu koju su sami pripremili, međutim oni koji nisu dorasli izazovu mogu online kupiti košare s hranom koje će ih dočekati na lokaciji, a koje će se moći podići uz predočenje računa. Nije dozvoljenakonzumacija piva i ostalih žestokih pića, kao ni donošenje vlastitih vina i pjenušaca. S obzirom na to da se radi o elegantnom događanju, organizatori savjetuju svim gostima da piju oprezno i ne pretjeruju s alkoholom. Ono po čemu je ovaj piknik poznat je i zabavni spektakl koji često uključuje nastupe poznatih glazbenika i najboljih svjetskih DJ-a, performanse akrobata i plesača te veličanstveni vatromet. Gosti koji se posebno istaknu svojim glamuroznim odjevnim kombinacijama imat će priliku osvojiti i vrijednu nagradu, točnije put u Pariz koji dodjeljuje Story Gourmet. Nagrada će se dodjeljivati i za najbolje dekorirani stol, a oni kojima najbolje pođe za rukom uskladiti zanimljive bijele dekoracije imat će priliku uživati u vikendu u Saints Hills vinariji. Kako bi se u potpunosti mogli posvetiti uživanju, organizatori su sudionicima ponudili i opciju online kupnje košare s delikatesama koje će ih dočekati na samoj lokaciji, a pripremit će ih vrhunski chefovi poznatih zagrebačkih restorana Blatazar, Okrugljak, Dubravkin put, Basta i Spoon.  Ulaznice se mogu kupiti po cijeni od 250 kuna, odnosno 300 kuna ukoliko se posjetitelji odluče za opciju prijevoza. Organizirani autobusi će u unaprijed određeno vrijeme obilaziti dogovorena stajališta u gradu i prevoziti goste i njihove stvari do tajne lokacije gdje će se piknik održati, a za povratak će se pobrinuti taksiji koji će čekati na improviziranom stajalištu kod lokacije. Početak nezaboravne večeri ispunjene druženjem s prijateljima i uživanjem u dobroj hrani i piću predviđen je za 19 sati, a trajat će do ponoći.  