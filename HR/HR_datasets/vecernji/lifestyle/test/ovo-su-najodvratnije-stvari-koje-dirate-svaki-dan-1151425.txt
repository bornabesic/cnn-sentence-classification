"Ono što ne znaš ne boli", mogla bi se ta uzrečica upotrijebiti za mnogo situacija, no svakako ne u ovom slučaju.  Neke stvari dotičemo svaki dan, a nismo ni svjesni koliko mogu biti opasne za naše zdravlje. Suprotno mišljenju, wc školjka nije ni približno prepuna bakterija i prljava poput, primjerice, kuhinjske daske za rezanje. Mnoga istraživanja pokazala su da na dasci za rezanje ima više fekalnih bakterija nego na WC školjci jer je redovito čistimo i dezinficiramo, dok dasku za rezanje mnogi često samo isperu pod mlazom vode i kratko prebrišu spužvom i deterdžentom. I dok će mnogi misliti da su pravi "čistunci", neke stvari im ipak promaknu u svakodnevnoj uporabi pa, kao i mnogi, dotiču predmete prepune bakterija.  Evo koje su to... Novčanik i torbice Poznato je da novac prolazi kroz jako mnogo ruku i na njemu je mnoštvo bakterija. Takav novac spremamo u novčanik. A rijetko kad ga čistimo. Slično je i s torbicama koje odlažemo gdje god stignemo.  Dr. Peter Barratt tvrdi da je rizik od prenošenja bakterija s torbica i novčanika vrlo velika, posebice stoga što su to predmeti koje rijetko čistimo, a ostavljamo ih po raznim, prljavim površinama. Treba upozoriti da je pranje ruku jedna od najvažnijih prevencija bakterijskih infekcija.  Istraživanja su pokazala da su četiri od pet torbica imale opasnu razinu onečišćenja. Ako u torbicama nosite, primjerice, dnevne uloške koji nisu zapakirani u zaštitnu vrećicu, opasnost od razvijanja neke bakterijske infekcije vrlo je velika.  Daska za rezanje Mnogi će kuhinjsku dasku za rezanje samo isprati ili nabrzinu prebrisati spužvicom. Na taj način daska neće biti čista, posebice ako istu dasku koristite za rezanje povrća i mesa, voća... Dr. Charles Gerba, profesor mikrobiologije sa sveučilišta Arizona, upozorio je za ABC News da na jednoj prosječnoj kućanskoj dasci za rezanje ima 200 puta više fekalnih bakterija nego na dasci WC školjke. Savjetuje da dasku čistite tako da je nakon uporabe nakratko uronite u toplu vodu u koju ste dodali malo izbjeljivača.  Spužva za pranje suđa Zabrinjavajuće je da je spužva kojom održavamo čistoću posuđa iz kojeg jedemo i pijemo jedan od najprljavijih predmeta u našem domu. Istraživači iz Arizone otkrili su da 10 posto spužvica za posuđe sadrži salmonelu. Svaka spužva, piše Reader`s Digest, sadrži prosječno 134.630 bakterija po kvadratnom inču – 456 puta više nego WC daska. Spužvu stavite barem jednom tjedno na 30 sekundi u mikrovalnu kako biste "ubili" bakterije ili je perite u perilici posuđa. Svakako ih nemojte štedjeti i redovito ih mijenjajte.  Kuhinjske krpe Gotovo su jednako prljave kao i spužve za pranje posuđa. Preventio navodi da sedam posto kuhinjskih krpa sadrži MRSA-u, bakteriju otpornu na antibiotike koja često može biti opasna po život, a "društvo joj čine" i E. coli i druge bakterije. Kako bi vaša kuhinja bila uvijek čista, koristite dezinfekcijske maramice za čišćenje i papirnate ručnike umjesto platnenih krpa. Ako ih već koristite, mijenjajte ih barem dvaput tjedno.  Kolica za šoping Jeste li se ikada zapitali tko je sve držao tu ručku za kolica prije vas? Jesu li te osobe imale čiste ruke je li netko kihnuo u blizini ručke ili slično? Koliko je nečistoće ostalo "zalijepljeno" za kolica dok ih je netko prije vas gurao po parkiralištu, a vi sada tu stavljajte svoj kruh, zelenu salatu i sl? Dr. Gerba za ABC News objašnjava da su gotovo polovica kolica za kupnju koja su bila uključena u istraživanje sadržavala E. coli. Preporučuje se stoga da svakako ručku od kolica prebrišete dezinfekcijskim maramicama prije nego što ih počnete gurati po supermarketu. Ista stvar je i s košaricama.  >>Evo zašto biste trebali imati kod kuće sodu bikarbonu, jabučni ocat i limun   