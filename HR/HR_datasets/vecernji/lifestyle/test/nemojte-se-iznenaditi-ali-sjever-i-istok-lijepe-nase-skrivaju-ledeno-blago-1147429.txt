Sretna nam nova 2017., neka nam bude uspješnija i bolja u svakom pogledu od prethodne. Nakon sve zbrke i strke tijekom prethodnog mjeseca, uvijek radosno dočekam siječanj. Mjesec kada se sve oko mene stiša i smiri, kada mogu polako rezimirati sve što se dogodilo prošle godine i laganim se korakom navikavati na dane u novoj godini. Za moju vinoteku i wine bar to znači časak odmora. Malo usporimo ritam, sagledavamo što smo ostvarili prošle godine i polako se pripremamo za novu poslovnu godinu. A svi smo pomalo znatiželjni što će nam donijeti. Volim siječanj jer mi daje prostora i vremena da zastanem i udahnem te donesem privatne i poslovne odluke. Kada se osvrnem na prošlu godinu, vidim da se puno toga dogodilo i bila je zaista vinski turbulentna. Među ostalim, omogućila mi je da se podružim sa svima vama te da vas onako skrivećki i nonšalantno uvedem u svijet vina. Kroz vinoteku je prošlo mnogo ljudi i doista puno jedinstvenih vinara. Svatko sa svojom pričom, životnom i poslovnom, i znam da sam se svaki put iznenadila koliko je svijet malen, pravo globalno selo. Svi smo povezani, pogotovo u ovom našem malom vinskom svijetu.  Mnogo se vina degustiralo i zaista smo uživali u svima – u pjenušcima, u bijelim i crnim suhim vinima, šampanjcima, ali jednoj vrsti vina nikako nisam davala šansu. Odlučila sam to promijeniti, odnosno potaknula me na to draga prijateljica koja je onako amaterski, ali s velikim srcem, pod stručnim vodstvom velikoga vinskog majstora na tom području, konačno na svjetlo dana izbacila svojih nekoliko vrsta slatkih vina, a koja sam imala čast u intimnom društvu nekoliko prijatelja degustirati. Čista poezija. Kada mi je otkrila svoju filozofiju, kada sam iz prve ruke čula što znači napraviti slatko vino ili čak ledeno vino, naklonila sam joj se do poda. Ne mogu objasniti zbog čega sam bježala od slatkih vina, možda su me previše podsjećala na nekoliko mamurnih noći koje sam doživjela na počecima svoga ozbiljnijega vinskog puta. Vjerujte, ta jutarnja buđenja ne bih nikome preporučila. Ledene berbe, berbe prosušenih bobica, izborne berbe vina pripadaju jednom potpuno novom vinskom svijetu, slatkom vinskom svijetu. Ledene berbe u kasnim zimskim mjesecima pod vrlo niskim temperaturama, govorim od minimalno -7, jutarnjim ili noćnim, ne djeluju nimalo privlačno, ali postoje vinari koji su rođeni za to i uživaju u svakom minusu prije Božića u svojim vinogradima. Države kao što su Kanada, Njemačka i Austrija prednjače sa svojim ledenim berbama, specijalno spremajući svoje vinograde rizlinga, chardonnaya, pinota sivog ili bijelog za zimske berbe. Nemojte se iznenaditi, ali sjever i istok Lijepe Naše skrivaju ledeno blago, a vinari dobivaju zlatne, srebrne i brončane medalje prestižnog Decantera ili Wine Spectatora. Iskreno se nadam da će moja prijateljica jednog dana biti u tom društvu. Uglavnom, na dobrom je putu. Kupci moje vinoteke ili gosti wine bara uvijek zaziru od desertnih vina. Nikada ne znaju u kojim prilikama i kada ih piti, s kojim ih jelom spariti? Piju li se prije, kao aperitiv, ili nakon lijepe večere umjesto deserta? To, naravno, ovisi o ukusu, ali vjerujte, slatko vino umjesto čokoladne torte sasvim je dovoljno ili s lepezom svježih ili tvrdih sireva ili, da odemo još malo dalje, uz lijep komad bifteka. Nakon stručno vođenoga kušanja ledenih berbi različitih sorti vina, točno mogu razlučiti o kojoj sorti je riječ, a nekad sam mislila da sva ta vina imaju iste arome, isti okus, istu jačinu... O, kako sam bila u krivu, priznajem. Uvijek se pakiraju u malim buteljama, što opravdava tvrdnju da se otrov drži u malim bocama, no u ovom bismo slučaju rekli – zlatni nektar drži se u malim bocama. Zato budite hrabri, otkrit će vam se jedan potpuno nov slatki svijet. Želim vam slatki početak godine, pa neka takva bude do kraja. Vinska lista D’Arenberg The Noble Wrinkled Riesling 2016., Australija  Koncentrirano, čisto i osvježavajuće vino, bez obzira na visoku koncentraciju slatkoće. Na nosu osjetimo note meda i citrusnog voća, a nepce nam je puno okusa pite od limuna i dunje. Kiselina je prisutna, ali zanemariva, što rezultira balansiranim i dugotrajnim retro okusom. Vino s intenzivnom viskoznosti i bogatog okusa. Prekrasan dar za nekoga posebnog ili za posluživanje uz jelo, što će to iskustvo učiniti nezaboravnim. TOMAZ Muškat bijeli, Istra Vino bogatih cvjetnih aroma, koje su istodobno toliko diskretne i ugodne. Na nosu osjetimo arome karakteristične za sortu – to su ruža i kadulja, a muškatni okus ostaje dugo u ustima. Prikladan je kao aperitiv i kao desertno vino. Izvrstan spoj slatkoće i kiselina ovo vino čini maksimalno izbalansiranim. Ukratko, moćan i jak, ali pristupačan za svaku priliku. BODREN Ledeno vino 2012., Hum na Sutli Vrhunsko slatko vino, gusto i koncentrirano dobilo je nagrade Decantera i Wine Spectatora. Unatoč visokoj slatkoći, note kiselina citrusa daju mu potrebnu svježinu kako bi postalo vrlo pitko i lagano. Note vanilije, čokolade, kestena i papaje čine ovo vino desertom. Poslužite ga isključivo za desert, uz kombinaciju hrane koja se suprotstavlja slatkoći vina. U obzir dolaze zreli trajni sirevi, uz kombinaciju s citrusnim voćem, koje će umiriti cjelokupni doživljaj.  >>Zagorci napokon dočekali hladno vrijeme da krenu u ledenu berbu 