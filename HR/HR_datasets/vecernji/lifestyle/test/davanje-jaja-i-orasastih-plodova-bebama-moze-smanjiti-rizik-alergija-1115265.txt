Bebe koje okuse jaja ili kikiriki sa samo četiri mjeseca mogu imati niži rizik razvoja alergije na te namirnice od beba koje ih prvi puta probaju u kasnijoj dobi, pokazalo je novo istraživanje. Davanje žličice jaja bebama u dobi od 4 do 6 mjeseci povezano je s 46 posto nižim izgledima za alergiju na jaja nego u slučaju kasnijeg uvođenja te namirnice u prehranu.   U slučaju kikirikija davanje između 4. i 11. mjeseca života u obliku maslaca, kako bi se izbjegao rizik gušenja kikirikijem, povezano je sa 71 posto manjim izgledima za alergiju na kikiriki nego kad se prvi 'susret' s tim plodom odgađa.  To otkriće sugerira da bi za mnoge bebe jaja i kikiriki trebali biti jedna od prvih namirnica, kaže voditelj istraživanja pedijatar  Robert Boyle s Imperial College London. No to nije nešto što bi liječnici preporučili, dodaje. Savjeti za prehranu beba više ne uključuju preporuke da se izbjegava uvođenje nekih namirnica koje uzrokuju alergije do druge ili treće godine djeteta no oni ipak ne potiču roditelje da daju bebama rano jaja i kikiriki. “Trebalo bi promijeniti preporuke za hranjenje djece", kaže Boyle. Znanstveni tim je do svojih zaključaka došao nakon što je obradio rezultate drugih 146 istraživanja provedenih tijekom proteklih 70 godina. Oko 5,4 posto ljudi pati od alergije na jaja i rano uvođenje te namirnice u prehranu moglo bi smanjiti broj za 24 na svakih tisuću ljudi. Na kikiriki je alergično oko 2,5 posto stanovnika i rano uvođenje moglo bi smanjiti broj alergija za 18 slučajeva na svakih tisuću osoba. Rezultati su objavljeni u stručnom časopisu JAMA. Roditelji djece koja imaju veće rizike za razvoj alergije trebala bi konzultirati liječnike specijaliste prije uvođenja tih namirnica u prehranu, kažu stručnjaci. >> Svaki peti alergičar osim od rinitisa oboljet će i od astme 