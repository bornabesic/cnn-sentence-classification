Odmor u inozemstvu i dalje je prioritet za Europljane, unatoč ekonomskim i sigurnosnim bojaznima, konstatirao je u utorak europski turoperator Thomas Cook, ukazujući na obnovljeni interes turista za Tursku i Egipat, a među popularnim destinacijama izdvojili su i Hrvatsku. Iz kompanije su danas izvijestili o snažnoj potražnji za ljetnim odmorima, iskazanoj u skoku grupnih rezervacija za ljeto za 10 posto u odnosu na prošlu godinu. Izvršni direktor Peter Fankhauser ističe pritom "izražen apetit klijenata za odmor u inozemstvu na svim našim tržištima". "Nakon sporog starta sezone i teške 2016. godine vidimo prve naznake povratka klijenata u Tursku i Egipat”, dodao je. Prošle su godine turisti okrenuli leđa popularnim ljetovalištima u Turskoj i na istočnom Mediteranu zbog straha za sigurnost. Stoga je Thomas Cook morao tražiti više hotelskih soba u Španjolskoj i Portugalu. U ovoj sezoni povećali su kapacitete u Grčkoj, a među turistima popularna su i "manja odredišta, poput Cipra, Bugarske i Hrvatske“, napominju. Na španjolskom tržištu konkurencija se pak zaoštrila pa su se u Thomas Cooku odlučili fokusirati na prodaju skupljih aranžmana umjesto na privlačenje što većeg broja turista. Napominju također kako unatoč pritisku na profitne marže zbog oštrije konkurencije očekuju da će zahvaljujući snažnoj potražnji za ljetnim odmorom ove godine ostvariti zacrtane ciljeve u stavci dobiti. Analitičari očekuju da će grupa koja godišnje organizira odmor za oko 20 milijuna ljudi ostvariti godišnju operativnu dobit od oko 327 milijuna funti (412 milijuna dolara). >> Most bi dao da turisti plaćaju eurima, Cappelli kaže da je on to već predlagao >> Prvi riječni kruzer uplovio u vukovarsku luku 