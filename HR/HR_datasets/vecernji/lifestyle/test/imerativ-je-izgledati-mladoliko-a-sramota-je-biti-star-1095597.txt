Čaša vode s iscijeđenim limunom natašte, cjelovite žitarice za doručak, šetnja od najmanje 15 minuta, ali u nezagađenom okolišu. Uz isplanirani ručak kapsula vitamina i minerala, najmanje tri litre vode (filtrirane) dnevno, osam sati sna na krevetu koji je na kvalitetnoj bioenergetskoj poziciji. Prije spavanja meditacija, nakon ustajanja vježba, a može i molitva. Tako nekako bi sve skupa izgledalo jedno sasvim obično prijepodne onima koji žele – živjeti duže i/ili izgledati mlađe. Identična ženska lica Biti zdrav i mlad dominantna je filozofija današnjice na kojoj se globalno godišnje okreću milijarde dolara i koje kontinuirano rastu. Na krilima sve dulje životne dobi evoluirala je težnja da taj dulji život bude što kvalitetniji (u dobrom zdravlju) te s druge strane da te ekstragodine života izgledamo što mlađe. Kao nekoć “ispeglane” frizure, danas i zagrebačkim ulicama defiliraju “ispeglana” lica. Ponajprije žene identičnog izraza lica – napunjena filerima. Izravnati bore i izbrisati godine može se i u ordinacijama stomatologa, u kratko vrijeme i na rate. Suvremeni je trend jednostavno da se žena, kad joj počne “padati” lice, više ne smatra lijepom, rekao nam je u nedavnom razgovoru britanski guru botoksa i filera Bob Khanna, kroz čiju londonsku kliniku prolaze i brojna poznata lica. Iako ima i muškaraca, većinu klijenata ipak čine žene baš kao i u Hrvatskoj. Ženska lica i tijela (i poznata i anonimna) na reklamama su klinika, u makeover rubrikama, u kampanjama koje promoviraju brzu i bezbolnu promjenu izgleda. A ta promjena je uvijek, dakako, mlađe i zategnutije lice i tijelo. Demistificiranje starosti Da su “nešto radile”, prije nekoliko desetljeća bio tabu i domaći su celebrityji svoj novi izgled redovito objašnjavali genetikom. Danas pak bez ikakva kompleksa s jumbo plakata pozivaju u beauty centre i ordinacije. I tu opet prednjače žene – glumice, pjevačice, voditeljice koje pokazuju nove zube, usne, tonus lica, nogu, manje sala na trbuhu itd. Jedan je to od učinaka anti age trenda kojemu je primarni cilj (bio) produljiti život, doskočiti starosti u smislu odgađanja bolesti koje naprosto dolaze s godinama. Zašto ne umiremo svi u isto vrijeme od iste bolesti, pitanje je na koje se odgovara potragom za eliksirom mladosti. Do konačnog odgovora i “čarobne pilule” diljem svijeta u to ime se testiraju različiti oblici prehrane, otkrivaju nuspojave lijekova, molekule... Ispitivanja i istraživanja za produljenje zdravog života rade se na miševima, a jedno uskoro počinje i na ljudima. Deset volontera koji će, kako smo pisali, primati nikotinamid-mononukleotid, koja je na miševima dokazala da zaustavlja pad metabolizma, slabljenje vode i rast intolerancije na glukozu. Nabrojeno su “simptomi” starenja, gubitka pune snage funkcija organizma koje znanost želi što dulje odgoditi. U utrku su se uključili mnogi, pa tako i Google, koji je osnivao kompaniju koja se također bavi demistifikacijom starenja i njegova odgađanja. >>Hrapava koža ne znači da je bolesna, ali zahtijeva njegu >>Koliko biste se puta na dan trebali umivati ako ste muškarac? Evo odgovora 1. Pomlađivanje krvlju Vlastita krv u službi ljepote, tretman je koji je nazvan vampirskim i za koji se tvrdi da je tajna zvijezda crvenih tepiha. Zategnutija koža i mlađi izgled dobiva se injiciranjem pročišćene plazme, a učinak se vidi vrlo brzo nakon samog tretmana. 2. Fileri i botoks Pretjerano znojenje rješavalo se botoksom koji je, međutim, napoznatiji kao rješenje protiv bora. Injekcije botoksa primjenuju se ponajprije za čelo i bore oko očiju, a injiciranje filera za donji dio lice, punjenje bora oko usana, jagodica i usana. 3. Nož kao zadnje rješenje Face lifting kao kiruršku metodu zatezanja i pomlađivanja lica istisnuli su fileri te je on preostao, kažu liječnici, kao krajnje rješenje za one starije dobi. Riječ je o ozbiljnom kirurškom zahvatu. 4. Tehnologija za ljepotu Ultrazvučni valovi, terapija kisikom, toplinom, zamrzavanjem, samo je dio cijelog spektra metoda koje nudi tehnologija u anti age medicini. Neovisno o metodi, svi bi oni trebali imati isti učinak – smanjiti obujam i zategnuti kožu. 5. Kreme Od nekoliko desetaka do više tisuća kuna raspon je cijena krema koje obećavaju mlađe lice, tijelo, uništavanje celulita, masnoća na trbuhu i bedrima i tako dalje. Redovito se lansiraju novi čudotvorni sastojci koje samo koji mjesec poslije “pregazi” neki drugi novi obećavajući sastojak.   1. Dodaci prehrani Tabletica za bolje pamćenje, zdravije krvne žile, dodatak vitamina, minerala, sve je dostupno i kako se često upućuje, i potrebno. Međutim, uvijek treba biti na oprezu i informirati se s liječnikom ponajprije zbog kombiniranja dodataka s drugim lijekovima. 2. Dijete i hrana Nove dijete u koje se njihovi autori kune mogu se plasirati valjda i na dnevnoj razini. Činjenica jest da je hrana, uz fizičku aktivnost, glavni faktor za kvalitetan, dug i zdrav život. Jedni izbacuju određene namirnice, drugi se pak kunu u njih, a hit dijete redovito se smjenjuju. 3. Tjelovježba Pola sata kretanja dnevno za prevenciju kardiovaskularnih bolesti, dijabetesa, debljine, pravilo je ustaljeno kao i ono o “tri litre vode dnevno”. No, svako malo se mogu pročitati nove upute poput one da je dovoljno 15 minuta kretanja dnevno za isti učinak ili pak da je pet kilometara kretanja dnevno nužno za svakog odraslog zdravog čovjeka kako bi održao zdravlje. Da tako kažemo, obično kretanje odavno su izbacili razni programi vježbanja i odlazak u fitness-centre. 4. Šok prehrana Redoviti post, plansko periodično izgladnjivanje, redukcijska prehrana u intervalima primjeri su načina prehrane u kojima je hrana svedena na kalorijski minimum. Šokiranje organizma, prema nekim teorijama, djeluje na njegovo pomlađivanje. 5. Genska slika Što jesti i kojim se sportom baviti da bi učinak bio najbolji, zapisano je u našim genima. Zašto neke osobe neka hrana deblja, a drugi je bez takvih posljedica mogu jesti koliko žele. Opet je odgovor u genima, a testovi koji pojedincu daju sliku što je za njega najbolje dostupni su i u nas. 