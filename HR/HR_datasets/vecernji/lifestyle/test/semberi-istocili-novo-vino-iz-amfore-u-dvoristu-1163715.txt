Već tradicionalno na Veliki četvrtak poznata vinska obitelj Šember upriliči poseban vinski događaj. Tako su i ove godine, na svom imanju u Pavlovčanima podno Plešivice, blizu Jastrebarskog, iz amfore ukopane u dvorištu istočili novo vino. U tim posebnim glinenim posudama – njihove su zapremine 1500 i 500 litara – ubrano grožđe fermentira i potom vino dozrijeva pola godine, a nakon toga još boravi u hrastovim bačvama. To je drevni način dobivanja vina potekao još u početku vinske ere na Kavkazu, konkretno iz Gruzije odakle su i Šemberove amfore. Tu ekskluzivnu tehnologiju – u grožđe i vino ne stavljaju se nikakvi dodaci, kvasci, nema kemijanja, vino je izvorno – u nas rabi nekolicina vinara, a u svijetu je najslavniji Joško Gravner s Collia/Brda na granici Italije i Slovenije. Takvo vino ima dosta pristaša, ali nekima se i ne dopada. Šemberi su svoje vino iz amfore nazvali qvevri, što je originalni gruzijski naziv za amforu. Prvi su put vino iz amfore vadili 2012. godine, od berbe 2011. Ovisi o godini, ne napune uvijek obje posude. Sorta koju koriste je rajnski rizling, pokazao im se najbolji. Imaju 6 hektara vinograda, a grožđe nabave i od kooperanata. Još 1991. godine prvi put su izašli na tržište s buteljom s vlastitom etiketom. I otad su u stalnom usponu, danas su ne samo među najboljim plešivičkim, nego i hrvatskim vinarima. S razlogom se ponose i svojim pjenušcima, bijelim i ružičastim. Šemberi, Ivanka i Zdenko, roditelji Ružica i Stjepan, djeca Nikola (enolog), Lucija (Županijska vinska kraljica) i Klara, na ovaj događaj na Veliki četvrtak ugoste i obilato počaste prijatelje, poslovne partnere, vinske trgovce, ugostitelje, kolege vinare... 