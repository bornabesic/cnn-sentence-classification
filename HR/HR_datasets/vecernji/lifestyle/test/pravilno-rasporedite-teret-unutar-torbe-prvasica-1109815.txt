 Frozen, Minnie, Star Wars, Spiderman... Kada je riječ o odabiru školske torbe, prvašići će uvijek odabrati onu s omiljenim likovima iz crtića i igrica, paziti da ona bude u njihovoj omiljenoj boji i da je ta torba najljepša u školi. Roditelji žele da torba bude kvalitetna, nosiva u barem prva četiri razreda osnovne škole te da joj cijena bude koliko-toliko pristupačna. Nasreću, u trgovinama doista postoji ogroman izbor torba koje mogu zadovoljiti svačiji ukus, a i džep. Za najmlađe školarce uglavnom se i nude kvalitetnije torbe s čvrstim i podesivim naramenicama, anatomski oblikovane, s nekoliko dijelova u setu, s reflektirajućim materijalima, vodonepropusne, s podstavom za poboljšanu ventilaciju na leđima... Karakteristika školskih torba je doista mnogo pa je ponekad teško odabrati pravu, pogotovo ako ne znate na koje najvažnije karakteristike treba obratiti pažnju. Fizioterapeuti savjetuju da je zbog težine školskih knjiga uvijek dobro birati što lakšu torbu i napravljenu od kvalitetnih materijala. – Teret unutar torbe mora biti pravilno raspoređen, a teže stvari bolje je staviti bliže leđima – savjetuje fizioterapeut Kristian Nasteski i napominje kako je važno da dijete nosi torbu na oba ramena sa simetrično podešenim naramenicama. – Školske torbe na kotačićima nisu dobro rješenje jer asimetrično opterećuju dječja leđa i ramena, naročito kod barijera poput školskih stuba, rubnjaka na cesti i slično – upozorava fizioterapeut.Ako se ipak odlučite za torbu na kotačiće, pazite da dijete torbu ne vuče uvijek samo s jednom rukom.      