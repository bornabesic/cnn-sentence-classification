Skromnost nije nešto na što slavni i bogati računaju ovoga Božića. Prije će to biti nešto ekstravagantno i pretjerano – od vinograda do privatnih aviona i otoka. Jer kad ste okruženi luksuzom, očekujete dar koji će biti poseban i nešto što nitko nema ili imaju samo rijetki. Djedu Božićnjaku stoga nije nimalo lako natjecati se s nekim željama. Snijeg od dva milijuna dolara Primjerice, David Beckham svojoj supruzi ne poklanja ništa što vrijedi manje od 100 tisuća dolara. Victoria je tako prije nekoliko godina ispod božićnog drvca pronašla torbicu optočenu dijamantima vrijednu 100 tisuća dolara, a u garaži ju je čekao Rolls-Royce Phantom rađen po narudžbi vrijedan pola milijuna dolara. No David se nije zaustavio na tome. Kao “glavni” dar dobila je ogrlicu od rubina i dijamanata koju su izradili poznati pariški draguljari iz kuće Boucheron. Platio ju je 2,4 milijuna dolara. Angelina Jolie otišla je korak dalje te nije htjela pokloniti materijalne stvari. Za jedan Božić Bradu Pittu kupila je – vodopad! – Gluma je njegova karijera, ali arhitektura je njegova prava strast – rekla je jednom Angelina za svog uskoro bivšeg muža, koji se tijekom podjele imovine barem neće morati nadmetati za svoj vodopad u Kaliforniji. Paris Hilton se za Božić počastila automobilom Bentley Continental GT, i to u ružičastoj boji. Uz to je naručila da kontrolna ploča bude obrubljena dijamantima, a sve za cijenu od 185 tisuća dolara. Nešto manje od toga potrošio je Tom Cruise 2011. za poklone svojoj kćeri Suri. Tata se isprsio i iskeširao 130 tisuća dolara za ponija, dijamantne naušnice i dizajnerske haljine jer je Suri poželjela “izgledati kao princeza”. Dok bi neki petogodišnjaci bili presretni lego-kockicama ili Barbie lutkicama, ova je djevojčica imala neke potpuno drukčije zamisli. Da su očevi slabi na svoje kćeri dokazao je i bogati producent Aaron Spelling koji je za jedan Božić “donio” snijeg u Los Angeles! Kupio je top za snijeg te su tone lažnog snijega prštale po dvorištu na Beverly Hillsu gdje je obitelj živjela. Cijena? Dva milijuna dolara. Kasnije je tata Aaron shvatio da je njegova kći Tori previše razmažena i isključio ju je iz nasljedstva. Ali ona je svejedno 2009. napravila isto za svoju djecu, iako je bila pred bankrotom. I Ben Affleck je ljubitelj grandioznih gesti. Svojoj je supruzi Jennifer Garner za jedne praznike poklonio dijamantni prsten od sedam karata jer je tako dobra majka njihovoj djeci. Prijašnjoj je djevojci Jennifer Lopez darovao WC školjku optočenu rubinima, safirima i dijamantima! Ekstravagantno si vole poklanjati i Beyoncé i Jay Z. Pjevačica je svom mužu prije šest godina za rođendan i Božić poklonila najskuplji automobil na svijetu. Riječ je o Bugattiju koji je platila ni više ni manje nego dva milijuna dolara. Nije ni zanemarivo da mu je za jedan Dan očeva poklonila privatni avion vrijedan 40 milijuna dolara. Jay Z joj se odužio tako što joj je za sljedeći Božić kupio slavne Hermesove torbice Birkin u vrijednosti 350 tisuća dolara. Čini se da su torbice omiljene među reperima pa je tako Kanye West svojoj Kim Kardashian jednog Božića također kupio birkinicu za koju je potrošio oko 300 tisuća dolara, ali ju je dao slikaru Georgeu Condu da je oslika ženskim aktovima. Poklanjaju si međusobno i prijateljice. Tako je Jennifer Aniston od svoje najbolje prijateljice Courteney Cox za Božić dobila na dar bicikl vrijedan 12 tisuća dolara, i to Chanelov. Tko uopće zna da Chanel proizvodi bicikle? 