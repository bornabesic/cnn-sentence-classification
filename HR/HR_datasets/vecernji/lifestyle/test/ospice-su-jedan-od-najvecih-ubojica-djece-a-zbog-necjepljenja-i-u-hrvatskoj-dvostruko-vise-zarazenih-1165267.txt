Nedovoljna procijepljenost stanovništva od ospica dovela je do nekoliko teških slučajeva epidemije ospica u Europi prošle godine koje su pogodile djecu i mlađe odrasle osobe, upozorili su u ponedjeljak dužnosnici Europske agencije za prevenciju i kontrolu bolesti (ECDC). Tijekom prva dva mjeseca 2017., u 14 europskih zemalja zabilježeno je više od 1500 slučajeva ospica zbog sve većeg broja necijepljenih osoba, objavio je ECDC. U deset zemalja: Austriji, Belgiji, Hrvatskoj, Francuskoj, Njemačkoj, Italiji, Poljskoj, Rumunjskoj, Španjolskoj i Švedskoj udvostručio se broj prijavljenih slučajeva bolesti u prva dva mjeseca 2017. u odnosu na ista dva mjeseca 2016. "Neprihvatljivo je čuti da djeca i odrasli umiru od bolesti za koju postoje sigurna i pristupačna cjepiva", poručio je europski povjerenik za zdravlje Vytenis Andriukaitis nakon objave tih podataka. Ospice su visoko zarazna bolest koju širi virus koji se prenosi izravnim kontaktom i zrakom. Može se spriječiti sigurnim i učinkovitim cijepljenjem, no zbog nedovoljne procijepljenosti ospice ostaju bolest od koje umiru djeca diljem svijeta. Prema podacima Svjetske zdravstvene organizacije, ospice su u 2015. odnijele 134.000 života. Od 1. ožujka 2016. do 28. veljače 2017. u Europi je zabilježen 5881 slučaj obolijevanja od ospica, od čega 46 posto u Rumunjskoj, 24 posto u Italiji i devet posto u Britaniji. Prema izvješću ECDC-a, najviše zabrinjava što nisu zahvaćena samo mala djeca nego i starije dobne skupine u zadnjim epidemijama ospica u Europi. Tijekom 2015. i 2016. trećina svih slučajeva ospica zabilježena je kod osoba starijih od 20 godina. ECDC upozorava da će rješavanje problema necijepljenih adolescenata i odraslih osoba kao i temeljitiji programi cijepljenja u djetinjstvu biti ključni za sprečavanje epidemija u budućnosti. Povjerenje javnosti u cjepiva važno je globalno javnozdravstveno pitanje, a pad povjerenja dovodi do odbijanja cijepljenja koja spašavaju život. Stručnjaci kažu da su negativna stajališta posljedica kontroverzija oko sumnjivih nuspojava i oklijevanja obiteljskih liječnika. Mnoge odrasle osobe pogrešno vjeruju da od ospica mogu oboljeti samo djeca, upozorava ECDC. Za uspješnu kontrolu ospica potrebna je stopa procijepljenosti stanovništva od najmanje 95 posto s dvije doze. Podaci pokazuju da je u 2015. u 15 od 23 europske zemlje procijepljenost drugom dozom bila ispod 95 posto. Procijepljenost prvom dozom bila je ispod 95 posto u 12 od 27 zemalja. 