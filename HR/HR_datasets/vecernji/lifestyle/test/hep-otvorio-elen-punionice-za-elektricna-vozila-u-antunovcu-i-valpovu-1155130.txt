Hrvatska elektroprivreda je danas u trajni pogon pustila ELEN punionice za električna vozila u Antunovcu i Valpovu, čime su Osijek i njegova okolica postali jedno od područja s najvećim brojem ELEN punionica u Hrvatskoj. Također, puštanjem u pogon ELEN punionice, Općina Antunovac postaje prva općina u Hrvatskoj koja je pristupila razvoju elektromobilnosti kroz javne punionice postavljene sukladno EU Direktivama. ELEN punionice u Antunovcu i Valpovu postavljene su temeljem Sporazuma o suradnji na razvojnom projektu HEP-a za izgradnju infrastrukture za punjenje električnih vozila, gdje su Općina Antunovac i Grad Valpovo dali pravo služnosti za parkirna mjesta, a HEP je ugradio punionice uz tehničku podršku Elektroslavonije Osijek. Na punionicama u Antunovcu i Valpovu je moguće istodobno punjenje dvaju vozila, s načinom punjenja AC mod3 tipe2, uz vrijeme punjenja od jednog do četiri sata, ovisno o stanju baterije vozila i vrsti pretvarača u samom vozilu. Punjenje na obje ELEN punionice je trenutno besplatno, ali je moguće samo uz RFID identifikacijsku karticu, koja se za sve vlasnike električnih vozila u Hrvatskoj može dobiti slanjem zahtjeva na e-mail adresu elen@hep.hr. HEP je do sada u Hrvatskoj postavio i pustio u pogon 35 javnih ELEN punionica u suradnji s gradovima i zainteresiranim partnerima, od čega je pet brzih AC/DC punionica ugrađeno u Koprivnici, dok se u Zagrebu nalazi jedna ultrabrza punionica sa solarnim nadstrešnicama. U fazi realizacije priključka na elektroenergetsku mrežu nalaze se punionice u Čakovcu, Dubrovniku, Našicama, Gospiću, Otočcu, Novom Vinodolskom, Pagu, Braču i ostalim gradovima. Također, kroz sufinanciranje od strane Europske unije, HEP priprema otvaranje brzih punionica na autocestama koridora TEN-T. HEP je prvi u Hrvatskoj prepoznao europski trend uvođenja odrednica održivog razvoja u sektore energetike i transporta. Za razvojni projekt eMobilnosti te promicanje elektromobilnosti u Hrvatskoj, HEP-u je krajem 2016. godine dodijeljena titula Ambasadora alternativnih goriva. 