U Rovinju je danas počeo drugi po redu Rovinj Beach Polo Cup, jedinstveni sportski, turistički i društveni događaj u Hrvatskoj i regiji. Do nedjelje, 21. svibnja, svoje će snage odmjeriti šest vrhunskih polo timova na više od šezdeset argentinskih konja, a vrhunac zabavnog programa bit će koncert bivšeg frontmena britanske grupe Spandau Ballet, Tonyja Hadleya.  Ovim prestižnim događanjem Maistra još jednom potvrđuje stratešku orijentaciju prema razvoju vrhunskog turizma. U suradnji s partnerima, kontinuirano kreira nove turističke proizvode poput Rovinj Beach Polo turnira kako bi pozicionirali Rovinj kao top destinaciju u međunarodnim okvirima, rekao je predsjednik Uprave rovinjske turističke tvrtke Tomislav Popović uoči početka turnira. – Za vrhunski turizam nužan je i razvoj visokokvalitetnih smještajnih jedinica u koje smo do sada uložili gotovo tri milijarde kuna, a do 2020. godine uložit ćemo još dvije milijarde, kako bi 95 posto naših hotelskih kapaciteta bilo na razini četiri ili pet zvjezdica. Za vrijeme trajanja turnira očekujemo ostvarenje od oko 6000 noćenja, pretežno gostiju iz Njemačke i Austrije, no velik dio čine i domaći turisti, što potvrđuje interes hrvatskih građana za ovom kraljevskom igrom – istaknuo je Popović. Ovogodišnje otvorenje gledališta za javnost pokazalo je kako je interes za turnir iznimno velik te da se građani raduju što će imati priliku uživo pratiti uzbudljive utakmice ovog jedinstvenog sporta. Uwe Zimmerman, predsjednik organizacijskog odbora Beach Polo turnira, istaknuo je da je Rovinj već prepoznat kao luksuzna destinacija.  – Ove godine dodatno smo podignuli kvalitetu turnira poboljšanjem kvalitete terena, dodavanjem još dva tima te povećanjem broja ženskih igrača i otvaranjem gledališta za javnost. Igrači pola i publika rijetko imaju priliku uživati u ovako predivnom okruženju, u neposrednoj blizini mora te se jako veselim početku utakmica. Uvjeren da ćemo još jednom ispuniti visoka očekivanja gostiju i igrača – dodao je Zimmerman. Važnost događanja poput Rovinj Beach Pola koji pridonose pozicioniranju Rovinja, Istre, ali i cijele Hrvatske kao poželjne i zanimljive destinacije potvrdio je i zamjenik gradonačelnika grada Rovinja, Marino Budicin. – S obzirom na dosadašnje iskustvo s RC 44 Cupom, Red Bull Air Raceom i prošlogodišnjom prvom edicijom polo turnira, uvjeren sam da će i ovogodišnji Rovinj Beach Polo turnir biti vrlo uspješan i da će imati veliki utjecaj na prepoznatljivost i atraktivnost našega grada na svjetskoj turističkoj karti – rekao je Budicin. Osim sportskog dijela programa, u pauzama između utakmica gledatelji će moći uživati u bogatom zabavnom programu koji priprema zaklada Eilika Habsburg, a koji uključuje različite akrobacije na konjima. U subotu će se održati i Polo parada koja će u 10 sati krenuti od Polo arene do hotela Adriatic u pratnji luksuznih limuzina i automobila marke Bentley. Ove godine svi posjetitelji turnira moći će sudjelovati u takozvanom „Hat Contestu“, na kojem će se birati najbolji šešir ili umetak za kosu. Tijekom trajanja turnira najbolji rovinjski restorani nudit će poseban meni osmišljen posebno za Polo po promotivnim cijenama. Događanje završava u nedjelju kada će se proglasiti pobjednik turnira uz nastup Ane Rucner. Ovo atraktivno natjecanje, uz Adris, podupire poznati domaći brend Jana te vodeći svjetski brendovi poput Bentleya, proizvođača luksuznih automobila, D1 Milano satova, Miller piva i Veuve Clicquot šampanjca.