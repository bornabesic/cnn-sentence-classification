Djeca koja sisaju palac ili grizu nokte, u odrasloj su dobi otpornija na različite alergije, pokazala je studija znanstvenika sa novozelandskog Sveučilišta Otago, a prenosi agencija STA. Istraživanje je pratilo više od tisuću djece u dobi od 5, 7, 9 i 11 godina, nakon čega su testirani na različite alergije kada su bili u dobi od 13 i 32 godine. Istraživanje je pokazalo da je 49 posto 13-godišnjaka koji nisu sisali palac ili grizli nokte bilo pozitivno na barem jednu alergiju.  Kod onih koji su u ranom djetinjstvu imali jednu od tih dviju navika postotak pozitivnih na alergije bio je 38 posto, dok je samo 31 posto pozitivnih bilo u kategoriji onih koji su i sisali palac i grizli nokte. Jednake rezultate dalo je ispitivanje otpornosti na alergije izvedeno kad su sudionici istraživanja testirani u dobi od 32 godine. Prema mišljenju novozelandskih znanstvenika, rezultati idu u prilog teoriji da izloženost mikroorganizmima u ranoj životnoj dobi smanjuje rizik nastanka različitih alergija. >>Otkrivamo zašto vaša beba tako lijepo miriše  