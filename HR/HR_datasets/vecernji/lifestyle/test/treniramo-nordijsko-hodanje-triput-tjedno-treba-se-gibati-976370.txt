Više od 200 građana odlučilo je poboljšati kondiciju i početi se baviti sportom i to na GoOUT treninzima trčanja i nordijskog hodanja koje organiziraju Večernji list i Kineziološki fakultet. – Treba se gibati i zato mi je drago da me prijateljica nagovorila da tri puta tjedno treniramo nordijsko hodanje – poručila je Višnja Petek koje je ovaj tjedan krenula s treninzima na Jarunu. Vježbanju se još uvijek mogu priključiti svi zainteresiran tako da dođu na jedan od treninga. – Najčešća pogreška koju ljudi rade kada sami vježbaju jest to da ne prilagode intenzitet svome tijelu te ne znaju koja je ispravna tehnika – objasnio je dr. sc. Vlatko Vučetić, viši predavač na Kineziološkom fakultetu i voditelj programa. Poručuje i kako su treninzi trčanja namijeni prije svega onima koji su već u dobroj kondiciji. S druge strane, nordijskim se hodanjem mogu baviti svi bez obzira na dob i kondiciju. – To je jako dobar sport za cijelu obitelj jer ga mogu trenirati svi od 7 do 97 godina – objasnio je dr. sc. Vučetić te dodao da je sport primjeren za sve bez obzira na kondiciju. Da bi intenzitet bio prilagođen svakome, polaznici su podijeljeni u pet grupa. Prva je za početnike gdje se vježba tehnika i većina počinje trenirati u njoj, a kasnije napreduju sukladno mogućnostima. – Glavni je cilj programa da pokrenemo ljude, da se sami požele baviti sportom jer je to dobro za njihovo zdravlje – poručio je dr. sc. Vlatko Vučetić te objasnio da ne sumnja da hladnoća neće biti ni najmanji problem polaznicima jer se veoma brzo zagriju čim trening počne. Napominje kako je jedna od glavnih prednosti trčanja i nordijskog hodanja što se mogu održavati na svježem zraku u svim uvjetima. Ipak, stručni treneri koji vode program poručuju polaznicima da se toplo obuku, a kapa i rukavice su obvezni. >>https://www.vecernji.hr/goout-program/ Trčanje i nordijsko hodanje građani pod vodstvom stručnih kineziologa mogu trenirati svakoga dana u jutarnjem terminu od 9.30 do 10.30 sati te popodne od 18 do 19 sati. Treninzi su prilagođeni svakome, a održavaju se na četiri lokacije – u Maksimiru, na Jarunu i Bundeku te kod Boćarskog doma. 