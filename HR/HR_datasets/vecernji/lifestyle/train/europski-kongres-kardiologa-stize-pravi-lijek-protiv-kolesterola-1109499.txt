Možeš pušiti šest kutija dnevno, imati tlak 200, sjediti na kauču i jesti do gojaznosti, ali još uvijek imati manji rizik od srčanog udara od onih koji žive zdravo, a imaju visok kolesterol – rekao je dr. Peter Sever jučer na prezentaciji liječenja kolesterola na prvom danu godišnjeg kongresa Europskog društva za kardiologiju u Rimu. Tisuće stručnjaka iz cijelog svijeta idućih će dana razmijeniti posljednje novosti o srčanim bolestima i njihovu liječenju. A upravo su te bolesti glavni uzrok smrtnosti i u Hrvatskoj, što pokazuju i novi podaci Hrvatskog zavoda za javno zdravstvo prema kojima su ishemijska bolest srca i cerebrovaskularne bolesti lani bile uzrok oko 35 posto svih smrti. A puno ih se moglo i mora spriječiti, smatra taj britanski stručnjak i upire prstom u kolesterol. Neprepoznati kolesterol njegova je profesionalna preokupacija pa se prisjetio i debata prije više od dva desetljeća kada je struka diskutirala o ulozi kolesterola. – Prije 20 godina Japanci su puno pušili, ali nisu imali infarkte, umirali su od moždanog udara. Otkad su ih napali “fast food pilići”, to se i kod njih promijenilo – u svom je ležernom stilu rekao taj klinički farmakolog i profesor s londonskog Imperial Collegea. Sam je odavno otklonio svaku sumnju u devastacijski učinak kolesterola te je dio tima američkog biotehnološkog diva Amgen, koji je jučer obilježio i godišnjicu europskog odobravanja prvog lijeka za nasljedni kolesterol. Baš taj tip kolesterola iznimna je opasnost jer se kasno dijagnosticira, često previdi, a nikakve promjene načina života ne mogu ga riješiti. Ili, kako je jučer rekao jedan od gostujućih profesora, možeš se baviti sportom koliko hoćeš i jesti jednu mrkvu cijeli dan, neće se ništa promijeniti i pod velikim si rizikom da u mladim godinama doživiš srčani udar. Kao da si daju inzulin Kardiovaskularne bolesti zdravstveni sustav EU godišnje koštaju 196 milijardi eura, a 60 posto visokorizičnih pacijenata u Europi s trenutačnom terapijom ne može sniziti opasnu razinu kolesterola, tvrdi prof. Sever, koji je oponirao uvriježenu mišljenju o preventivnom uzimanju 75 miligrama aspirina za zdravlje srca. Njegov je stav da zdravi ljudi ne trebaju piti lijekove. Spomenuti visokorizični pacijenti upravo su oni s nasljednim kolesterolom kojih je u Europi od 1,8 do 4,5 milijuna, a kako je rekao prof. Sever, ni sam ne zna zašto je procjena toliko daleka, no obje su brojke – previsoke. Lijek spomenute kompanije koji je dobio i europsko odobrenje – Evolocumab reducira takav kolesterol za 55-75 posto neovisno o tome uzimaju li pacijenti već neke druge lijekove. Lijek se primjenjuje svaka dva tjedna (140 miligrama) i pacijente se uči da si sami apliciraju dozu poput davanja inzulina. U proceduri je postupak odobrenja HZZO-a da lijek bude dostupan i hrvatskim pacijentima. – Idući mjesec u Americi ćemo predstaviti rezultate nakon dvije i pol godine istraživanja 27.500 pacijenata svih dobi i rasa koji su visokorizični, odnosno koji su imali srčani, već piju lijekove... Predviđam da će ovi rezultati promijeniti kliničku praksu – najavljuje prof. Sever, koji je više puta istaknuo izostanak ružnih nuspojava pri ovom liječenju. Sve skupa to je novi korak u liječenju srčanih bolesti, ali i prevenciji mnogih smrti, posebice onih koje su se mogle izbjeći, što je činjenica kod ljudi s nasljednim kolesterolom. Takvu dijagnozu, primjerice, u Sloveniji zdravstveni sustav detektira već u petogodišnje djece, kojoj na sistematskom pregledu provjeravaju razinu kolesterola u krvi baš zato da bi pronašli nasljedne slučajeve bolesti. Nizozemska već godinama ima registar pacijenata s nasljednim kolesterolom jer, kako je jučer rekao njihov kardiolog dr. Kees Hovingh, vlast je iznimno orijentirana na novac i ne pada joj na pamet trošiti na liječenje i posljedice koje mogu biti spriječene. Kada je jedan pacijent u registru, njihov tim odlazi k njemu doma i uzima krv za analizu svim članovima obitelji. Umjesto elektrokardiograma Na skupu je jučer Tero Koivisto sa sveučilišta u finskom Turku predstavio i mobilnu aplikaciju koja će, smatra se, zamijeniti elektrokardiogram kao pretragu. Ako se ljudi osjećaju čudno i žele provjeriti kako im radi srce, trebaju samo leći, staviti na prsa svoj mobitel i dobit će jednostavan odgovor imaju li fibrilaciju atrija ili nemaju. >> Stručnjaci savjetuju: Jedite 9 obroka na dan da smanjite kolesterol 196 milijardi eura godišnje koštaju Europsku uniju kardiovaskularne bolesti koje su glavni uzrok smrtnosti i u Hrvatskoj 1,8 - 4,5 milijuna visokorizičnih pacijenata u Europi upravo su oni su s nasljednim kolesterolom 55 - 75 posto nasljednog kolesterola reducira lijek koji ima europsko odobrenje, a u proceduri je i odobrenje u nas      