Jedna jabuka dnevno čuva vaše zdravlje, stara je poslovica koju nikako ne biste trebali podcijeniti. Posebno u ovo blagdansko vrijeme, kad vam jabuka može pomoći da se riješite problema nastalih zbog prekomjerne količine hrane, ako joj niste uspjeli odoljeti. Svježa jabuka sadrži veće količine pektina, koji, osim što apsorbira vodu iz organizma, apsorbira i otrove. Tako se među preporukama stručnjaka može naći i ona da bi bilo dobro jedan dan u mjesecu na jelovniku imati samo jabuku, odnosno piti sok od jabuke. Na taj način, kažu preporuke, iz organizma ćete izbaciti sve “otrove” koji se nakupljaju konzumiranjem namirnica životinjskog porijekla. Birajte svježinu i kvalitetu Iako je jabuka voće koje se dugo može čuvati, pa se može kupiti cijele godine, obratite pažnju na njihovu kvalitetu i svježinu. Kupujte ih na zelenim tržnicama od malih uzgajivača, a još bolje ih je nabaviti iz organskog uzgoja. Tako ćete moći iskoristiti i njezinu koru, jer upravo u njoj krije se dio zdravlja jabuke. Možete ih jesti svježe ili od njih pripremiti sok ili kompot. Zahvaljujući velikom udjelu ugljikohidrata, posebno fruktozi i glukozi, pomoći će vam da se vratite u fit formu i riješite umora. U jabuci se krije i serotonin koji pomaže u vraćanju raspoloženja, a prema nekim istraživanjima u tome je čak uspješnija i od čokolade. Smiruje i ublažava nervozu i razdražljivost pa će vam pomoći i kod problema s nesanicom. Narodnu mudrost i ljekovita svojstva jabuke potvrđuju i vrlo opsežne studije u biomedicinskoj literaturi. Brojne su dobrobiti za čovjekovo zdravlje koje se navode u istraživanjima. Posljednjih godina posebno se istraživao utjecaj polifenola, molekula koje su uključene u rast i razvoj biljaka, a koji imaju snažna antioksidativna svojstva. Pokazalo se da zbog specifične biološke aktivnosti štite srce, krvne žile i imunološki sustav, a imaju pozitivan učinak i na kronične upalne bolesti, karcinome i procese starenja. Za zube i svježi dah I vitamin C koji jabuka sadrži pridonosi antioksidativnim svojstvima jabuke. Sadrži i minerale, velike količine kalija (100 do 180 mg) te kalcij, fosfor, magnezij i željezo. Iako u odnosu na jabuku neke druge sorte voća ipak imaju više C vitamina, njegova kombinacija s mineralim i ostalim tvarima kojima jabuka obiluje potiče imunološki sustav. Zbog toga je jabuka vrlo učinkovita u brobi protiv virusa i bakterija, ali i razornog utjecaja slobodnih radikala. Jabuka, između ostalog i zato što sadrži pektin i celulozu, potiče i regulira probavu, stabilizira crijevnu floru te pomaže kod poteškoća s probavom, posebno proljeva te opstipacije, odnosno zatvora. Važna je za njegu zubi, a također je jako dobro sredstvo za osvježenje daha.  >>Evo zašto biste već danas trebali staviti sušiti koru od jabuke 