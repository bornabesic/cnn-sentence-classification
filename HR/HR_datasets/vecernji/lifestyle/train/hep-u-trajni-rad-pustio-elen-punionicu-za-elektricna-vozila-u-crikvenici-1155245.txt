Hrvatska elektroprivreda je danas u trajni pogon pustila prvu ELEN punionicu za električna vozila u Crikvenici, koja je smještena u Vinodolskoj ulici bb. Punionicu su svečano otvorili Veselko Mutavgjić, zamjenik gradonačelnika Grada Crikvenice, i Domagoj Vego, član tima za eMobilnost i rukovoditelj Službe za upravljanje projektima HEP-a d.d. ELEN punionica u Crikvenici postavljena je temeljem Sporazuma o suradnji na razvojnom projektu HEP-a za izgradnju infrastrukture za punjenje električnih vozila, gdje je Grad Crikvenica dao pravo služnosti za parkirna mjesta, a HEP je ugradio punionicu uz tehničku podršku Elektroprimorja Rijeka, Pogona Crikvenica. Na punionici u Crikvenici moguće je istodobno punjenje dvaju vozila, s načinom punjenja AC mod3 tipe2, te uz vrijeme punjenja od jednog do četiri sata, ovisno o stanju baterije vozila i vrsti pretvarača u samom vozilu. Punjenje na ELEN punionicama je trenutno besplatno, ali je moguće samo uz RFID identifikacijsku karticu, koja se za sve vlasnike električnih vozila u Hrvatskoj može dobiti slanjem zahtjeva na e-mail adresu elen@hep.hr. HEP je do sada u Hrvatskoj postavio i pustio u pogon 35 javnih ELEN punionica u suradnji s gradovima i zainteresiranim partnerima, od čega je pet brzih AC/DC punionica ugrađeno u Koprivnici, dok se u Zagrebu nalazi jedna ultrabrza punionica sa solarnim nadstrešnicama. U fazi realizacije priključka na elektroenergetsku mrežu nalaze se punionice u Čakovcu, Dubrovniku, Našicama, Gospiću, Otočcu, Novom Vinodolskom, Pagu, Braču i ostalim gradovima. Također, kroz sufinanciranje od strane Europske unije, HEP priprema otvaranje brzih punionica na autocestama koridora TEN-T. U svom voznom parku HEP za sada ima 22 električna vozila, a u garaži glavne poslovne zgrade u Zagrebu izgrađen je i sustav koji je namijenjen punjenju HEP-ovih električnih vozila. HEP je prvi u Hrvatskoj prepoznao europski trend uvođenja odrednica održivog razvoja u sektore energetike i transporta. Zbog toga u razvojni projekt elektromobilnosti ulazi kao ravnopravni partner sa zainteresiranim gradovima, lokalnim samoupravama te svim stranama koje imaju interes i želju modernizirati javni i privatni transport te doprinijeti smanjenju emisija CO2 i očuvanju okoliša, a sve prateći stavke Direktive 2014/94/EU o uspostavi infrastrukture za alternativna goriva. Za razvojni projekt eMobilnosti te promicanje elektromobilnosti u Hrvatskoj, HEP-u je krajem 2016. godine dodijeljena titula Ambasadora alternativnih goriva. 