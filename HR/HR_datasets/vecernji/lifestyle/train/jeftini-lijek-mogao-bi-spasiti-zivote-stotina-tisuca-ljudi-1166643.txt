Jeftin i provjeren lijek koji zaustavlja obilna krvarenja mogao bi spasiti živote tisuća mladih majki neposredno nakon poroda, piše časopis Lancet. Svake godine od postpartum krvarenja, onoga koje se dogodi u roku od dva sata nakon porođaja, u svijetu umre oko 100.000 žena. Ono bi se moglo spriječiti primjenom traneksamične kiseline (TXA) koja se dosad primjenjivala u kontroli krvarenja kod hemofiličara, pri smanjenju krvarenja kod većih operacija te kod žena s obilnim menstrualnim krvarenjem. Šira upotreba nije ispitivana jer su se liječnici bojali nuspojava. Po rezultatima nove globalne studije, čiji su rezultati objavljeni u Lancetu, broj smrtnih slučajeva zbog postporođajnog krvarenja smanjen je za trećinu nakon što su pacijentice primile traneksamičnu kiselinu u roku od tri sata od početka obilnog krvarenja. Jedan tretman tom kiselinom u većini zemalja stoji oko dva i pol dolara (oko 18 kuna). – Lijek je siguran, jeftin i jednostavan za primjenu. Nadamo se da će ga liječnici koristiti puno češće nego dosad u slučaju obilnoga postporođajnog krvarenja – rekla je dr. Haleema Shakur, profesorica na London School of Hygiene and Tropical Medicine koja je vodila istraživanje. – Rana primjena TXA može spasiti pacijentičin život i omogućiti da novorođenče odrasta uz majku – istaknula je. U studiju su bile uključene trudnice odnosno majke iz 21 zemlje. 