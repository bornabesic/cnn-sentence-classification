Prvi put u 10 godina u Hrvatskoj je 2015. godine zabilježen pad broja rastava braka za 8,5 posto u odnosu na prethodnu godinu, pa je tako pravomoćno razvedeno 6010 brakova, pokazuju to podaci Državnog zavoda za statistiku, a koje je u povodu Međunarodnog tjedna braka iznijela Udruga Fokus. Broj je sklopljenih brakova treću godinu u porastu, dok je broj razvoda svoj vrhunac imao 2014. s ukupno 6570 rastavljenih brakova. U Hrvatskoj, baš kao i u većini Europe, svaki treći brak završava razvodom već za nekoliko godina. Tjedan braka odvija se kroz promicanje događaja sa svrhom povećanja kvalitete bračnih odnosa i njihova pozitivnog utjecaja na razvoj društva. Više od 2000 sudionika nazočilo je jednom od 50 događaja za vrijeme međunarodnog tjedna braka prošle godine od 7. do 14. veljače, koji se odvijao u 16 hrvatskih gradova. Studije pokazuju da povećanjem kvalitete bračnih odnosa parovi provode manje dana na bolovanju, društveno su aktivni jer su skloniji volontiranju, manje su skloni depresiji te su generalno boljeg fizičkog i psihofizičkog stanja. U isto vrijeme, zdravi brakovi najbolje su okruženje za odrastanje djece i njihov razvoj, što potvrđuju i mnoga istraživanja. – Želja nam je vidjeti još veći broj gradova u kojima će se priključiti pojedinci, mali obrtnici i kompanije, neprofitne udruge, vjerske zajednice i vladine agencije s programima i događajima koji povećavaju kvalitetu bračnih odnosa i njihov pozitivan utjecaj na obitelj i društvo. Vjerujem da ćemo zajedničkim naporom pružiti još veću, uvijek potrebnu podršku bračnim parovima u izgradnji kvalitetnijih brakova i čvršćih obitelji – kaže Daniel Wurzberg iz Udruge Fokus.  >> 5 žena otkrile na koji su način zatražile razvod...I što se onda dogodilo... 