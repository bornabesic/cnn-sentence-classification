Nije stvar u tome da se svijet treba gledati kroz ružičastu prizmu. Bolje je da ga gledate kroz zelenu. Utvrdili su to stručnjaci s američkog sveučilišta Harvard. Tvrde da bijela, plava, crvena i jantarna svjetlost redom pojačavaju glavobolje, dok je zagasitozelena smanjuje. Takva osjetljivost na svjetlost naziva se fotofobija. Dakle, naočale koje bi propuštale samo zelenu boju mogle bi pomagati onima koji pate od migrena, piše New Scientist. Znanstvenici smatraju da se ovo događa zbog križanja neurona. U dijelu mozga koji se naziva talamus neuroni koji odašilju informacije iz retine križaju se s neuronima koji signaliziraju bol. Tako svjetlost doista može pojačavati bol, a ta bol može remetiti vid. Različite boje imaju različit učinak pa je tako ranije testiranje pokazalo kako se bol pojačava najviše kada je retina osvijetljena plavom svjetlošću. Ipak, ovo novo istraživanje pokazalo je kako sve boje imaju podjednak učinak na bolove, ali i to da će oni biti manji ako se retina osvijetli zagasito zelenom svjetlošću. Ta boja generira manje aktivnosti neurona i pozitivno utječe na migrene. Harvardski stručnjaci misle kako bi naočale koje bi propuštale zelenu svjetlost imale blagotvoran učinak na one koji pate od fotofobije. >>Umor i iscrpljenost mogu biti okidači migrenske aure 