Starenje svjetske populacije rapidno se ubrzava pa bi 2050. godine stariji od 65 godina mogli činiti 17 posto stanovništva, u usporedbi s 8,5 posto danas, pokazuju podaci američkog statističkog zavoda. Po američkim projekcijama, starijih od 65 u svijetu će 2050. biti 1,6 milijardi, a danas ih je 617 milijuna. "Stanovništvo rapidno stari. Ljudi žive duže, ali ne nužno i zdravije i to predstavlja izazov za javno zdravstvo", rekao je dr. Richard Hodes iz američkog nacionalnog zdravstvenog instituta (NIH).   "Starenje populacije zahvaća sve zemlje svijeta, a u nekima od njih u Europi i Aziji to se događa ubrzano", dodao je Hodes. Starenje stanovništa utječe na mnoge aspekte društva poput zdravstva, umirovljeničkog sustava, tržišta rada, prometa i druge. Očekuje se i da će se broj ljudi starijih od 80 utrostručiti do 2050. na 446,6 milijuna. Danas ih je u svijetu 126,4 milijuna. Do sredine 21. stoljeća očekivani životni vijek pri rođenju narast će na 76,2 godine, u usporedbi s današnjih 68,6 godina. Broj ljudi na svijetu do 2050. će narasti na oko 10 milijardi. Sada nas na planetu ima oko 7,3 milijarde. >>Kako usporiti i ublažiti starenje kože? 