“Trogir vrijedi, Trogir je svjetska baština. Ali ne osvrćite se samo za kamenom. Osvrnite se za duhom skrivenim u tom kamenu”. Upravo je tim riječima UNESCO 1997. popratio proglašenje Trogira svjetskom kulturnom baštinom. Ovih dana u grad-spomenik stiže još jedno vrijedno priznanje. Najdugovječnija turistička nagrada u Hrvatskoj, pobjeda u Večernjakovoj turističkoj patroli, odlazi upravo onamo. Priopćiti ovu vijest čelnim ljudima grada nije bilo nimalo jednostavno: ne sjede u uredima, na terenu su, upravo pripremaju novi veliki projekt u organizaciji Grada Trogira i Turističke zajednice, festival “Slavuji Kamerlenga – Vinko Coce”. S ciljem da postane tradicija, festival se održava danas, u čast trogirskom slavuju u posebnom ambijentu tvrđave Kamerlengo, simbolu ovog grada, na čijoj je pozornici Vinko rado nastupao i koja mu je bila najdraža od svih. Projekt “T day” Premda užurban, gradonačelnik Ante Stipčić s velikim je zadovoljstvom primio vijest o Večernjakovu priznanju. Trogir je pobijedio u jakoj konkurenciji 23 jadranska turistička središta, iza sebe ostavljajući i bisere poput Rovinja ili Bola. Ove godine, međutim, najbolji od najboljih ipak je Trogir. – Hvala Večernjem listu, pobjeda nam iznimno laska. Otkako smo prošle godine preuzeli grad, radili smo cijele zime kako bismo ovo naše prvo ljeto dočekali spremni. Imali smo tri cilja: uljepšati grad, pojačati turističku ponudu i poboljšati suradnju s turističkim agencijama. Dali smo sve od sebe, a koliko smo u tome uspjeli, rječito govori i nagrada Večernjeg lista – kaže trogirski gradonačelnik. Potom spominje jedan u nizu projekata koje je pokrenuo sa svojim timom, zove se “T day”, odnosno Trogir Day ili trogirski dan koji za cilj ima u kratkom vremenu prezentirati najbolje što Trogir nudi. Naime, analize su pokazale da se čak 100.000 gostiju grada ovdje zaustavi na samo sat vremena. Što im ponuditi da ih se zaustave na barem jedan dan, zapitali su se autori ovog projekta. – Trogir nije samo katedrala, imamo što ponuditi, kule, tvrđave, muzej benediktinki, samostan sv. Dominika, imamo crkvu sv. Marte u Bijaćima... Imamo klapsku pjesmu, ali i autohtoni ručak s prepoznatljivim dalmatinskim i trogirskim delicijama poput pašticade i rafiola. Spojiti gastronomiju i turizam, pokazati turistima ljepote grada, dobro ih najesti i odvesti na plažu, to je način na koji smo radili – govori Ante Stipčić. Vizija za iduće sezone Potom nam predstavlja još jedan projekt – Trogirsko ljeto koje se održava u srpnju i kolovozu. Ovog ljeta, kaže gradonačelnik s neskrivenim ponosom, na programu je čak 115 kulturnih manifestacija: folklornih večeri, kazališnih predstava, opera, koncerata, festivala klapske pjesme, izložbe... Kako bi turiste zadržali dulje u svom gradu, osmislili su i projekt “Tri grada” pa ih nakon obilaska Trogira “šalju” put Zadra i Šibenika. Novopokrenutim projektima nadaju se produljiti turističku sezonu kako bi njihovi gosti kući odlazili još zadovoljniji pa im se dogodine i vratili. – Naša turistička ponuda nije usmjerena samo na jednu sezonu nego i nadalje – kaže gradonačelnik Ante Stipčić. Uistinu, u ovom gradu rade dobar posao. Obilazeći Jadran u Turističkoj patroli, u to smo se na više načina uvjerili. Razgovarajući s turističkim djelatnicima, ugostiteljima i hotelijerima srednjeg Jadrana, čuli smo da i njihovi gosti imaju samo jednu želju. Vidjeti Trogir. Grad koji živi i danju i noću, kada treba prošetati uz zidine povijesne jezgre, zaviriti u ponudu nekog od brojnih štandova s autohtonim proizvodima, fotografirati se uz neku od mnogih privezanih velebnih jahti i u toploj ljetnoj noći uvjeriti se da Trogir baš ničim ne zaostaje za Azurnom obalom. 1. Trogir 99 2. Rovinj 98 3. Bol 95 4. Vis 94 5. Dubrovnik 91 6. Korčula 90 7. Makarska 89 8. Hvar 89 9. Rab 88 10. Mali Lošinj 87 11. Poreč 87 12. Zadar 86 13. Split 85 14. Medulin 84 15. Šibenik 81 16. Crikvenica 80 17. Baška 79 18. Opatija 78 19. Novalja 76 20. Cres 68 21. Vodice 67 22. Umag 64 23. Pula 62 Veličanstvena tvrđava Kamerlengo, s koje se pruža prekrasan pogled na grad i okolicu, kula sv. Marka, palača Ćipiko, samostan sv. Dominika, svakako i katedrala sv. Lovre čiji ulaz nadvisuje portal majstora Radovana iz 1240. godine... samo su neke od odlika ovog grada-muzeja, neke od kulturnih senzacija koje ovamo dovode ponajviše turiste koji žele vidjeti i obilaziti, ne samo ležati pod suncem. A kad se umore, treba ih poslati preko mosta na lijepe duge plaže Čiova i na plaže četiri kilometra udaljenog hotela Medena. Tko ne voli gužvu, sat vremena vožnje brodom dijeli ga od predivnih pješčanih plaža na Velom i Malom Drveniku. Za svačiji ukus... 