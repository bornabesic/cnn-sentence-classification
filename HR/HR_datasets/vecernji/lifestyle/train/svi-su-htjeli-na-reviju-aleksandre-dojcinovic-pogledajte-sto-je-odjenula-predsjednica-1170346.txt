Sinoćnja revija Aleksandre Dojčinović bila je mnogo više od modne revije.  Bio je to pravi spektakl kakav još nisu doživjeli brojni ljubitelji mode i uzvanici, a koje je dizajnerica odlučila poslati na putovanje. I to Lei Lou expressom, vlakom Hrvatskih željeznica koji je krenuo sa stanice Zapadnog kolodvora na put do Glavnog kolodvora gdje je jedan peron pretvoren u modnu pistu samo za ovu prigodu. Dojčinović je htjela na ovaj način upozoriti na probleme s kojima se u novijoj povijesti suočava željeznički promet u Hrvatskoj, a bilo je to i Aleksandrino osobno, sasvim životno putovanje, budući da je to njoj, prema vlastitom priznanju, bilo prvo putovanje Hrvatskim željeznicama u životu. Na tom putu pridružili su joj se brojni uzvanici, među kojima su bili predsjednica Republike Hrvatske Kolinda Grabar-Kitarović, Ana Stojić Deban, Sandra Perković, Severina Kojić, Branka Krstulović, Iva Balaban, Andrea i Hrvoje Čermak, Sanja Doležal, Lejla Filipović, Antonija Stupar-Jurkin, Ivona Čulo, Marija Borić, Judita Franković, Petra Kurtela, Ante Vrban, Nikolina Pišek, Maja Šuput, Tihana Harapin Zalepugin, Ana Čagalj, Korana Gvozdić, Mirna Maras, Monika Kravić, Mila Elegović, Ivana Ergić, Kristina Krepela, Iris Androšević Pinjuh, Mauro Massarotto, Nenad Sovilj...   Posebnu pozornost prisutnih plijenila je Kolinda Grabar-Kitarović koja je reviju pratila odjevena upravo u "proljetnu" haljinu slavne dizajnerice. Svoj "look" Grabar-Kitarović upotpunila je salonkama žute boje.  Predstavljena je kolekcija za nadolazeću jesen i zimu, Aleksandrina najsuvremenije kolekcija do sada. Večernji dio kolekcije čine i Gatsby plesne haljinice inspirirane charlestonom i ludim dvadesetim godinama prošlog stoljeća, kakvu je sinoć nosila i pjevačica Maja Šuput. Ali i dugačke, glamurozne toalete za najposebnije životne trenutke, a upravo jednu takvu odjenula je i Severina. Još fotografija pogledajte u galeriji.  Aleksandra se ovaj put nešto više poigrala dužinama, pa haljine variraju od mini do maksi, a dojmu pridonosi i asimetrija kojom je dobila na voluminoznosti i slojevitosti. Novi moment i jedan od najposebnijih od ukupno sedamnaest izlaza modela svakako je Lei Lou karirano odijelo, čiji maskulinizirani chic razbija pojas stisnut visoko na struku, a hlače se pojavljuju u još dvije varijante, od brokata s odgovarajućim kaputom u bordo boji te u kombinaciji s metaliziranim korzetom i kaputom u boji senfa. Raskošne bunde od najfinijeg umjetnog krzna u zimskim, zagasitim bojama dima, petroleja i vina već sada najavljuju nikad atraktivniju zimu. 