Pivo i roštilj, ljubavni su par gastronomije i zbilja nema bolje kombinacije od dobrog hladnog piva i mesa s vrućih rešetki, a mi vam otkrivamo koja još pića možete sljubiti s jelima s roštilja. PIVO Uz crveno meso s roštilja najbolje će se sljubiti nešto tamnija piva i piva s okusom pržena slada jer ima tonove pečenog i slatkastog pa se odlično slaže s ovim mesom, pogotovo ako je meso prije pečenja marinirano u nekoj slatko - ljutoj kombinaciji. Ovoj vrsti mesa odgovaraju i piva jačeg voćnog okusa jer takvi voćni tonovi naglašavaju još bolje okus crvenog mesa. Svijetla piva bolja uz lakše komade mesa poput piletine ili teletine. KOKTELI Ako niste ljubitelj piva postoje i druga osvježavajuća i prikladna pića koja savršeno idu uz objed s roštilja. Uz sočni goveđi odrezak napravite si osvježavajući koktel od tekile s nekoliko kapi Camparija i soka od grejpa. Uz svinjska kotlete koji su prije pečenja bili marinirani u ulju i začinskim travama možete popiti koktel koji sadrži kombinaciju ruma, likera naranče i soka od limete. VINA Piletina, riba ili svinjski odresci, koji su nakon pečenja osvježeni finim začinskim biljem, odlično će ići uz bijela vina. Bijeli chardonnay bio bi odličan odabir za hamburger pa čak i one u veggie varijanti. Osvježavajući prijatelj svakog roštilja je i gemišt i s njim, kao i s pivom ne možete pogriješiti. Za ovo piće birajte sorte suhog bijelog vina, kao što su graševina. Kada meso s roštilja, bilo da se radi o odrescima, rebarcima ili kobasicama, kombinirate sa crnim vinom birajte sortu poput shiraza koje ima arome u rasponu od bobičastog voća do šljiva i višnji. Takvi tonovi će uvijek naglasiti miris i okus mesa s roštilja. 