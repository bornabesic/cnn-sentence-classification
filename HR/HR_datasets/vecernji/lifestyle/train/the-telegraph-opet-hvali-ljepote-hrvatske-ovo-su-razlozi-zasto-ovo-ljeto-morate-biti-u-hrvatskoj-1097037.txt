Britanski The Telegraph slijedi ostale svjetske medije i hvali Lijepu našu kao ovogodišnju hit destinaciju. Na svom portalu objavili su čak 23 razloga zašto bi Britanci ovo ljeto trebali doći baš u Hrvatsku. I to ne samo zbog snimanja serije Igre prijestolja, navodi autor Oliver Smith. Da su oni i ovako prepoznali Hrvatsku kao destinaciju na kojoj bi trebali provesti svoj ovogodišnji ljetni odmor, pokazali su podaci prema kojima je posjet Britanaca Hrvatskoj u prvoj polovici ove godine porastao za čak 36 posto. Što ih je privuklo? Evo koje razloge navodi ovaj prestižni britanski list. 1. Mnogo sunca Hrvatska je jedna od najsunčanijih zemalja Europe, a posjetitelji ove zemlje mogu očekivati i do 12 sunčanih sati na dan tijekom svibnja i lipnja, navodi se. 2. Do Hrvatske je lako doći Do nekih grčkih otoka potrebno je letjeti i do 4 sata, a do Dubrovnika, Hvara, Splita i Pule tek dva ili manje. 3. Dobar omjer cijene i dobivenog Nakon ulaska u EU obitelj, Hrvatska je zadržala svoju valutu – kunu. Iako je tečaj funte najniži od 1985. godine nakon izglasanog Brexita, još uvijek ćete dobiti više za svoj novac nego prije tri godine. 4. U Hrvatskoj se snimala Igra prijestolja Osim mnogih povijesnih i prirodnih znamenitosti, dubrovačke zidine poslužile su kao set za snimanje 6. sezone serije Igre prijestolja. 5. U Hrvatskoj se nalaze mnoge od najdojmljivijih rimskih arheoloških vrijednosti Dioklecijanova palača u Splitu također je poslužila kao jedna od lokacija na kojoj se snimala svjetski poznata spomenuta serija. 6. ...i jedan od najbolje očuvanih rimskih amfiteatara Riječ je, naravno, o pulskoj Areni. Autor savjetuje Britancima da Pulu posjete u vrijeme filmskog festivala koji se održava od 9. do 16. srpnja. Kad ste već tu, otiđite na jednodnevni izlet na Brijune, gdje je ljetovao i Tito, savjetuje Smith. 7. Hrvatska je prepuna prekrasnih plaža Nalaze se u gotovo svim brošurama pa očekujte gužvu, ali hrvatska obala skriva i mnoge zabačene plaže s prekrasnim, čistim, kristalnim morem. 8. ...i nevjerojatnih nacionalnih parkova Plitvice i Krka samo su neki od parkova koji će vas očarati predivnim vodopadima. 9. Možete uživati i na moru i u planinama Na Biokovu je drugi najviši vrh u Hrvatskoj, Sv. Jure na 1762 m, a nalazi se nedaleko od mora. Autor savjetuje da se do tog vrha uputite iz malog sela Makar pokraj Makarske. 10. Glavni grad Hrvatske je raj za ljubitelje kave Gornji Grad morate vidjeti, kao i crkvu sv. Marka koja datira iz 13. stoljeća. Smith navodi kako građani Zagreba vrlo ozbiljno uzimaju svoj ritual ispijanja kave pa je diljem grada mnoštvo kafića i restorana s odličnom kavom. 11. Jedan od najneobičnijih muzeja – Muzej prekinutih veza, nalazi se u središtu Zagreba, hrvatske metropole. 12. Bijela kuća sagrađena je od hrvatskog kamena. Naravno, riječ je o bračkom kamenu. 13. Ovo je zemlja s mnoštvom ljetnih festivala 14. ...i gradova u kojima se tulumari i po danu i po noći 15. Neki dijelovi Hrvatske još nisu toliko poznati 16. Neka mjesta niste ni mislili posjetiti, a onda doznate koliko su prekrasna 17. U Hrvatskoj je rođen Marko Polo 18. U nekim regijama najukusnija je hrana u Europi – djevičansko maslinovo ulje, bijeli i crni tartufi, vina... 19. U Jadranskom moru žive dupini koje je lako vidjeti 20. Hrvatska je zemlja fascinantne povijesti 21. Dubrovnik je na listi svakog putnika 22. Hrvatske plaže izgledaju kao da su ispale iz filmova o Jamesu Bondu 23. Neki od spomenika izgledaju kao Millenium Falcon >>Business Insider: Ovaj je hrvatski otok na popisu lokacija koje morate vidjeti ovo ljeto 