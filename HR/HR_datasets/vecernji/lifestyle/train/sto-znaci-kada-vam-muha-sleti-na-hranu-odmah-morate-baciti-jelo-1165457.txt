S toplim i lijepim vremenom stižu i ne tako dobrodošle muhe. Njihovo zujanje i letenje oko glava mogu biti itekako iritirajući, ali kada nam neka od njih sleti na obrok, vrijeme je za drastične mjere. Postoji itekako dobar razlog da se razmašete rukama, krpama i svim ostalim rekvizitima kako biste spriječili da muhe slete na vaš ručak. Muhe na svojim nožicama i krilima nose i više od 200 bakterija koje itekako mogu ugroziti vaše zdravlje. Ono što ne želimo, ali moramo znati, svakako je činjenica da muhe, kada slete na hranu, gotovo uvijek povraćaju ono što su prethodno pojele.  "Dovoljno je da se muha zadrži samo sekundu na vašoj hrani pa da prenese bakterije koje je pokupila na raznim odvratnim površinama", objasnio je entomolog ​Ron Harrison za Daily Mail. Muhe mogu prenijeti zaraze poput kolere, dizenterije i tifusa, stoga je najbolje paziti da muhe ne dolaze na vašu hranu, a ako su ipak odlučile prigristi nešto s vašeg tanjura, odvojite taj komad hrane i nemojte ga pojesti.  