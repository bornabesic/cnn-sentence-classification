Prva Michelinova zvjezdica jednom hrvatskom restoranu, rovinjskom Monteu, kao i Michelinove preporuke za još 30-ak restorana za ovu godinu iznimno su bitne za promociju gastronomije i ukupne turističke ponude, a takvo svjetsko priznanje zasigurno je i poticaj daljnjem razvoju gastronomije, ocjenjuju u Ministarstvu turizma, Hrvatskoj turističkoj zajednici (HTZ) i ugostiteljskim udruženjima. Francuski vodič za restorane Michelin jedan je od najpriznatijih u svijetu, čije preporuke uvažavaju gosti i struka, jer se radi o vrlo strogim kriterijima koje restorani moraju zadovoljiti a provjeravaju ih inspekcije Michelina. Michelin  je jučer objavio da prvu zvjezdicu daje i jednom hrvatskom restoranu te preporuke (oznaku žlice i vilice) za još 34 restorana u Hrvatskoj (12 u Zagrebu, 12 u Istri i 10 u Dubrovniku) čime su se našli u 'društvu' više od 2.600 probranih restorana u svijetu. Komentirajući pred sjednicu Vlade to priznanje hrvatskim restoranima, ministar turizma Gari Cappelli naglasio je da je to dokaz da se hrvatski turizam i gastronomija razvijaju u pravom smjeru te vjeruje kako će i to pridonijeti da se na Hrvatsku gleda kao na cjelogodišnju turističku destinaciju. Na novinarski komentar "kako je zanimljivo da to dolazi baš u vrijeme kada je povećana stopa PDV-a za ugostiteljske usluge, a slijedom toga i cijene", ministar je odgovorio da to nema veze jedno s drugim. "Naravno da bi bilo bolje da smo prije 20 godina dobili Michelinove zvjezdice i da smo imali rezultate kao sada, kada samo u siječnju ove godine imamo porast turističkog prometa od 20 posto, što nikada nije bilo. Mislim da gosti dolaze u Hrvatsku zbog kvalitete, a ne cijena", istaknuo je Cappelli, koji je i jučer, vrlo brzo nakon Michelinove objave, čestitao restoranima koji su dobili priznanje dodavši da na to možemo biti i ponosni.  "To će biti i velik poticaj svima u turističkom sektoru, a posebice ugostiteljima, jer je to najbolji put ka međunarodnoj afirmaciji hrvatske gourmet scene. Prednost gastro ponude Hrvatske je i dobavljivost svježih namirnica tijekom cijele godine te mogućnost kreiranja atraktivnih menija, pri čemu moramo biti svjesni da je u cijelom tom procesu neophodna edukacija i ulaganje u ljude, povezivanje s kvalitetnim proizvođačima namirnica te stjecanje međunarodnog iskustva chefova", poručio je Cappelli. O Michelinovim 'inspekcijama' po hrvatskim restoranima pričalo se u sektoru prošle godine, no bez konkretnih potvrda. Poznato je da su se predstavnici HTZ-a i njegova francuskog predstavništva te Ministarstvo turizma u zadnje dvije-tri godine par puta susreli s predstavnicima Michelina tijekom službenih posjeta Francuskoj. No, nitko iz Hrvatske, pa ni HTZ ni Ministarstvo nisu imali utjecaja na odluke niti uvide u inspekcije Michelina jer oni, kako kaže direktor Glavnog ureda HTZ-a Ratomir Ivičić, idu sustavno svojim redom 'monitoringa' kojeg ne otkrivaju. "Nesumnjivo je to veliko priznanje i promocija cijelog hrvatskog turističkog sektora i gastronomije, jer Michelinov sustav predstavlja kompleksan i složen proces, priznat u svijetu. To je i poticaj za daljnje usavršavanje i dostignuća na gastronomskoj sceni Hrvatske, ali i odlična motivacija za sve chefove. Ministarstvo turizma i HTZ u idućem će se razdoblju usmjeriti i na edukaciju ugostitelja te motiviranje mladih ljudi da upisuju strukovne škole", poručio je Ivičić. Ugostitelji zadovoljni, no upozoravaju na mjere za bolji razvoj gastronomije "Zadovoljni smo, sretni i ponosni što su se naša dva restorana našla među Michelinovim preporukama za ovu godinu, što je i dokaz da su prepoznati trud i kvaliteta. Drago nam je da je Michelin došao u Hrvatsku", komentirali su preporuke iz zagrebačkog hotela Esplanade, iz kojeg kažu da su prošle godine čuli da stižu u Hrvatsku, ali da nisu znali kada su bili kod njih jer je to sve po principu 'tajnog gosta i obilaska'. I Kristijan Gržetić iz Koordinacije ugostitelja Hrvatske ističe za Hinu da je to iznimno velika stvar za ukupni hrvatski turistički proizvod koja se, po ocjeni ugostitelja, trebala dogoditi i ranije s obzirom na veliku važnost gastronomije za ponudu bilo koje destinacije u svijetu. "S obzirom da je gastronomija u hrvatskoj turističkoj strategiji označena jednim od važnijih turističkih proizvoda, vjerujemo da će u budućnosti tih zvjezdica u Hrvatskoj biti još, a nadamo se i da će uslijed tog priznanja mjerodavne institucije shvatiti da donesene mjere za ugostiteljstvo u zadnjim mjesecima ne idu na ruku razvoju gastronomije", poručio je Gržetić u ime ugostitelja, koji se nadaju i boljem razumijevanju institucija te aktivnostima za poboljšanje gastro scene. Slično poručuje i predsjednik Udruženja ugostitelja Zagreba Zlatko Puntijar, također vlasnik jednog od poznatijih restorana u Zagrebu i šire, a koji nije na listi preporuka Michelina. "U svemu je najvažnije što je Michelin ušao na hrvatsko tržište i počeo dodijeljivati zvjezdice i preporuke. Osim Istre, Zagreba i Dubrovnika, mislim da i drugdje po Hrvatskoj ima jako dobrih lokala koji zaslužuju visoki rejting po kvaliteti ponude, pristupu gostu i uređenju, i ne bi se smjeli voditi samo tim zvjezdicama nego puno više sami raditi na promociji naše gastro ponude, a pogotovo autohtone gastronomije. Cilj treba biti stvaranje hrvatskog gastro brenda, što se počelo raditi prije par godina, pa je stalo, i nadam se da će se sada više na tome činiti", ocijenio je Puntijar, naglašavajući da je za razvoj hrvatske gastronomije iznimno važno da se poljoprivreda što više uključi u turizam s domaćim proizvodima i namirnicama što sad baš nije u mjeri koliko bi moglo. >>Kakva promocija za Hrvatsku! 'Uvjeren sam da je ovo samo početak' 