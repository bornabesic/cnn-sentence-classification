IVF tehnologija pomogla je parovima diljem svijeta da ostvare san i dobiju potomstvo, no američki su znanstvenici otišli korak dalje, razvivši potpuno novu tehnologiju utemeljenu na umjetnim jajnicima od želatine koja je isprintana pomoću 3D printera.  Ova bi tehnologija mogla pomoći ženama koje boluju od raka jajnika, ali i onima koje su u menopauzu ušle prerano.  Iako zvuči kao znanstvena fantastika, ova je tehnologija već testirana na ženkama miševa, a proveli su je znanstvenici s Medicinskog fakulteta Feinberg pri Sveučilištu Northwestern u Chicagu.  Suautorica istraživanja Teresa Woodruff s čikaškog sveučilišta kazala je da bi se nova tehnologija mogla primijeniti i u liječenju neplodnosti. Objasnila je da su ženke laboratorijskih miševa kojima su usađeni 3D jajnici na svijet donijele zdravo potomstvo te da su imale normalan hormonalni ciklus, pa su uspijevale i brinuti o njima i dojiti ih, što je iznimno važan faktor istraživanja.  "Ženkama miševa uklonjeni su jajnici i zamijenjeni su umjetnima, a struktura jajnika izrađena je procesom 3D printanja pri čemu se koristila želatina koja je sigurna i nije štetna. Nakon stvaranja umjetnog jajnika znanstvenici su ga "isprintali" i u njega uveli stanice koje proizvode estrogen ili folikule koji su normalno funkcionirali", objasnila je Woodruff.  Printanje je obavljeno uz pomoć želatine, hidrogela sastavljenog od kolagena, koji se prirodno nalazi u ljudskim kostima i u koži.  Woodruff je istaknula da bi se ova tehnika mogla iskoristiti i u stvaranju umjetnih organa koji bi se koristili za presađivanje umjesto organa preminulih osoba, zbog čega pacijenti do kraja života moraju uzimati imunosupresive.  - Uz pomoć bioinženjeringa, ubuduće ćemo, umjesto transplantiranja organa s umrle osobe, moći stvoriti umjetan organ i pacijentu vratiti zdravo tkivo, uvjerena je čikaška profesorica.  Iako znanstvenici još uvijek nisu sigurni hoće li uz pomoć ovakvih proteza uspjeti obnoviti plodnost kod ljudi, nadaju se da će im dodatna testiranja uskoro na to dati odgovor. - Nama znanstvenicima nazanimljiviji dio ovog otkrića je mogućnost stvaranja jajnika, koji bi u dogledno vrijeme mogli pomoći vratiti plodnost mladim ženama koje su oboljele od raka i prošle kemoterapije, kao i djevojčicama u pubertetu koja su nakon teškog liječenja morala biti sterilizirana, kaže prof. Woodruff.  Znanstvenici će tehnologiju primijenjenu na miševima nastaviti testirati na svinjama. Treba podsjetiti da su tehnologijom 3D printanja znanstvenici dosad napravili udove, uši, kosti i druge dijelove tijela.  