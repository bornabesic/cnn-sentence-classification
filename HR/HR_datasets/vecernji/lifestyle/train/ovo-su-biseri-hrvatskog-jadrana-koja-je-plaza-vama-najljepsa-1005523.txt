Hrvatska obala uistinu je predivna i tko god je uspoređuje s nekim mediteranskim destinacijama poput Tunisa i Turske, sigurno je u krivu. Jer ljepota našeg Jadrana neusporediva je s jeftinim ljetovalištima koje nude pojedine zemlje. Osim što gradovi na našoj obali imaju dugu povijest, prekrasne građevine, ono što ih čini najljepšima su definitivno plaže. Bilo da su šljunčane, kamene ili pješčane, plaže u Hrvatskoj su lijepe, a mi vam donosimo popis najljepših hrvatskih bisera. Rajska plaža i Lopar Rajska plaža poznata je pješčana uvala s pregršt sadržaja koje je čine savršenim odredištem za obiteljski turizam. Ipak, poistovjećivati Lopar samo s ovom uvalom koja posjeduje Plavu zastavu greška je jer mjesto nudi daleko više. Cijeli sjeverni dio prepun je prekrasnih skrivenih uvala poput Sahare do kojih se dolazi plovilima ili šumskim putevima, a odlazak do njih razveselit će turiste željne pokreta i istraživanja. Najuzbudljiviji je put uz obalu jer je presječen dojmljivim stijenama, strmim liticama i klifovima koji ostavljaju bez daha. Zlatni rat, Brač Najpoznatija i najrazvikanija jadranska plaža, ali s razlogom. Šljunčani rt koji se prostire na tisuću metara na južnoj strani otoka jedan je od najpoznatijih simbola hrvatskog turizma, a zbog izbočenosti i izloženosti vjetrovima, atraktivna je lokacija za daskanje na vjetru. Vole je i obitelji jer spas od nesnosnih vrućina mogu potražiti u obližnjem boriku. Bijela plaža, Solaris, Šibenik Ovdje će djeca doći na svoje uz pregršt zabavnih sadržaja poput vodenih tobogana i bazena, igrališta sa spravama i minikartingom, drvenim dječjim gradom te napuhanim dvorcem i toboganom. Šljunčana bijela plaža s finim ulazom u more jedna je od nezaobilaznih obiteljskih odredišta u šibenskom arhipelagu. Stiniva, Vis Čarobna uvalica skrivena između dvije visoke kamene litice koje su međusobno udaljene samo četiri metra, Stinivu čini posebnom plažom na cijelome Jadranu. Onima koji nemaju plovilo dolazak do nje predstavlja napor jer se do uvale čija je jedna polovica tijekom cijelog dana u sjeni spušta strmom, kozjom stazom iz zaseoka Žužeca, a strmi put traje oko 25 minuta. Ipak, isplati se jer kupanje na oblucima s jedinstvenim pogledom oduzima dah. Cres, Lubenice Plaža smještena podno magičnih creskih Lubenica godinama glasi za jednu od najljepših u sjevernom dijelu Jadrana. Šljunčana plaža smaragdno-safirnog mora mamac je za oko, ali i dobra lokacija za bijeg od civilizacije jer, osim što ne nudi nikakve dodatne sadržaje, zahtijeva popriličan napor za one koji se na njoj žele opuštati. Spust do plaže traje oko 40 minuta, a uspon sat i pol vremena pa je ovaj komadić raja na zemlji dostupan samo avanturistima kojima naporan put ne predstavlja problem ili onima koji posjeduju jedrilicu. Slanica, Murter Slično je i na murterskoj Slanici smještenoj uz hotel Colentum. Turisti imuni na buku i gužvu rado posjećuju predivnu pješčanu plažu na južnoj strani otoka koja je zbog plitkoće idealna za malu djecu i one koji nisu savladali plivačke tehnike. Za one kojima je sve to ''previše'' odšetat će stotinjak metara dalje do Podvrški ili se ''parkirati'' na obližnje stijene i uživati u kristalno čistom moru s predivnim pogledom na susjedne Kornate. Vela plaža, Baška, Krk I ova plaža spada u najljepše na Kvarneru. Šljunčano-pješčana plaža dužine čak 1800 metara nazali se u središtu Baške što je čini idealnim odredištem za obiteljski turizam. Pristupačan ulaz u more te popratni sadržaji svake godine uveseljavaju djecu, a tu je i budno oko spasilačke službe koja pazi na kupače. Onii kji se nerado miču sa svojih ručnika ovdje će doći na svoje. Nekoliko metara od mora nalaze se mnogobrojne trgovine, kafići, slastičarne i restorani pa se na Veloj plaži može boraviti od jutra do mraka. Banje, Dubrovnik S pogledom na stari grad i zidine, centralna dubrovačka plaža najljepša je gradska na cijeloj obali. Kristalno čisto more s pogledom na susjedni otok Lokrum, obližnji bar u kojem mogu naručiti hladni koktel ili piće te prostrane ležaljke čine Banje popularnim turističkim odredištem. Oni kojima promatranje božanstvene povijesne jezgre Dubrovnika nije dovoljno, mogu joj se približiti iznajmljivanjem pedalina i obilaskom gradskih zidina s morske strane. Sakarun, Dugi otok Jedna od takvih je i najpoznatija plaža Dugog otoka - Sakarun. Onome tko promatra fotografije ovog komadića raja nadomak Velog rata, a nije upoznat s njenom lokacijom, pomislio bi da uživa u prizorima Mauricijusa ili Maldiva. Sitni bijeli pijesak i tirkizno čisto more odmor su za dušu i tijelo pa je razumnjivo da je mnogi proglašavaju najljepšomplažom na Jadranu. Proizd, Vela Luka Predivne šljunčane plaže okružene mediteranskom vegetacijom nalaze se četiri nautičke milje od Vele Luke. Smještene u kamenitim uvalama i poznate po izuzetnoj kakvoći mora, ove su plaže nezaobilazno odredište svih koji za godišnji odmor odabiru otok Marka Pola. >> Ovoj rajskoj plaži u Hrvatskoj dive se i svjetski mediji 