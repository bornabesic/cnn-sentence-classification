Planirate li vikend koji je pred vama provesti u dobrom društvu, s prijateljima uz slastan roštilj? Da ne planiramo isto, bili bismo ljubomorni. Početak sezone roštiljanja nekima počinje ranije, nekima kasnije. Kako god bilo, u svakom slučaju dobro je pripremiti se unaprijed kako se ne biste kasnije hvatali za glavu s pitanjima kako se toga niste sjetili. Priprema hrane na roštilju, osim što spada u jedno od najstarijih načina pripreme hrane, zasigurno je i sinonim za zabavu i dobro druženje na otvorenom, uz okupljanje obitelji ili prijatelja u raznim prigodama. Nerijetko ćemo za roštiljem ugledati upravo muškarce koji će uz pokoje pivo pripremu jela učiniti vrstom zabave. Odredili ste datum, okupili ekipu i postigli dogovor za uživanciju u prirodi. Što morate pripremiti? Na listu napišite drva za potpalu, ugljen, tendu ili suncobran za zaštitu od sunca u slučaju da ćete boraviti negdje gdje vam hlad nad glavom neće činiti krošnje stabala, stolice ili klupice za sjedenje, jastučiće za sjedenje na travi ili dekicu te osvježavajuće piće, meso, salatu i možda čak i neki desert s kojim ćete iznenaditi okupljene. No pravi roštilj-majstori znaju da je uz niz kulinarskih taktika i tajni neophodna i dobra oprema, a veliki izbor možete pronaći u svim Pevecovim prodajnim centrima. Pravi gurmani će reći kako se roštilj jede rukama pa vilice i noževe ne trebate nositi, ali svakako će vam dobar alat dobro doći. Ako nemate roštilj na drva, poslužit će i strujni ili plinski u slučaju da planirate mesnu gozbu napraviti kod kuće. Praktična zamjena mnogima će biti i prvi izbor, no ako ste ipak za roštilj na drva, nimalo vas nećemo kriviti. U tom slučaju na nekoliko stvari morate posebno paziti. Iako se čini sasvim jednostavno zapaliti vatru, pogrešan korak može pokvariti objed. Vatra ne smije biti prejaka jer će meso biti pougljenjeno, a ako je preslaba, dobit ćete efekt kuhanja. Ako ste bar nekoliko puta pekli roštilj, znate o čemu pričamo. Meso bi mnogi okretali prstima "da ga osjete", no mnogo je bolje imati pravi pribor, poput hvataljki kojima ćete s lakoćom okrenuti meso na užarenoj rešetki i ne riskirati da vam ijedan komad slasnog zalogaja padne u prašinu, na pod ili u travu. Ako ste odlučili jesti salatu uz roštilj, pripremite i pribor koji vam je potreban za jelo. Imajte na umu pritom da pravi majstori roštilja meso okreću samo jednom kako se ne bi presušilo i kako bi zadržalo sočnost. Jednostavan je to trik koji će osigurati da meso bude sasvim dovoljno pečeno, a istodobno sočno iznutra. Kada ste u prirodi, svakako ne zaboravite ponijeti sa sobom dovoljnu količinu čiste vode koja će vam sigurno zatrebati, kako oko pripreme roštilja tako i za piće… Jastučići u raznim, veselim bojama, odličan su izbor ako ne želite nositi sklopive klupice za svakog člana vašeg veselog društva, a i podići će vam proljetno raspoloženje i boravak u prirodi učiniti ugodnijim. Sada imate gotovo sve što vam je potrebno i možete se upustiti u hedonističku pripremu roštilja u ugodnom društvu. U slast! 