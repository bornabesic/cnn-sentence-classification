Plavac mladi dosad je bila neprikosnovena autohtona crna sorta - i vina od nje - u hrvatskom vinarstvu. U posljednje vrijeme prilike se međutim mijenjaju, pojavio se novi/stari favorit poznat pod imenom crljenak (kaštelanski), tribidrag, pribidrag… Znanstvena istraživanja unazad dva desetljeća dokazala su da je naš crljenak ustvari slavni kalifornijski zinfandel, odnosno talijanski primitivo. Ali crljenka gotovo da nije više ni bilo, slučajno je pronađeno nekoliko trsova u Kaštelima. I počeo je mukotrpan posao na njegovoj obnovi, zahvaljući (tada mladim) znanstvenicima zagrebačkog Agronomskog fakulteta Ediju Maletiću i Ivanu Pejiću. A najveća zasluga za „pronalazak“ te nekoć slavne, a zaboravljene sorte pripada glasovitom Miljenku Grgiću i profesorici Carol Meredith. Danas već ima crljenka/tribidraga na više od 100 hektara, ne samo u Kaštelima nego na Biokovu (najviše!) zahvaljujući pokojnom Zlatanu Plenkoviću, nad Makarskim primorjem, na Braču…i 15 robnih proizvođača. Istraživanja su otkrila da se ta sorta spominje još prije 500 godina, i to pod imenom tribidrag, pa joj je to sad prvenstveni naziv, a davala je u Dalmaciji glavno crno vino! Tribidrag/crljenak/zinfandel je naša najraširenija sorta u svijetu, od Kalifornije do Australije. Konferencija u Splitu jedinstven je, dosad najveći takav hrvatski vinski skup; gostovat će i brojni svjetski stručnjaci Težnja je da se ta slava obnovi, jer mnoga nova relevantna kušanja pokazuju svo bogatstvo tih vina, čak i nadmoć nad plavcima! (uostalom, s dobričićem i jest roditelj plavcu malom.) Veliki obol reafirmaciji tribidraga/crljenka imat će međunarodna konferencija pod nazivom „Ja sam tribidrag“ koja će se održati u Splitu 27. i 28. travnja. Bio je to i povod za druženje s novinarima na Pokušalištu Agronomskog fakulteta Jazbina, kojom je prigodom degustirano devet tih crnih vina i jedno ružičasto. Organizatori su bili Udruga tribidrag, kojoj je na čelu Davorka Krnić-Trick, u suradnji s Ivom Drganc i Fani Prodan, te domaćini, profesori Maletić i Pejić. Cilj je Konferencije promicanje i afirmiranje, na domaćem i međunarodnom planu, te poticanje proizvodnje, rekao je Maletić, te podsjetio da su 2007. donijeli u SAD prvih nekoliko boca crljenka! Dakako da su bili senzacija, a danas već imamo vina koja su kvalitetom blizu američkim zinfandelima, ističe Pejić. Valja napomenuti da je tribidrag/crljenak/zinfandel naša najraširenija sorta u svijetu, od Kalifornije do Australije… Konferencija u Splitu jedinstven je, dosad najveći takav hrvatski vinski skup; gostovat će i brojni svjetski stručnjaci, među njima slavne Carol Meredith i Jancis Robinson, te strani novinari, što sve jamči velik međunarodni odjek tog događaja. Prvoga dana razgovarat će se o potrazi za podrijetlom zinfandela, a sljedećeg su dana četiri degustacije: američkog zinfandela, potom primitiva, pa hrvatskog tribidraga i na kraju tih vina iz ostalih dijelova svijeta. Na posebnoj večeri predstavit će se i ostale dalmatinske autohtone sorte, jer Udruga tribidrag brine se za očuvanje naših autohtonih sorti, podsjeća D. Krnić Trick, a gostima iz svijeta predstavit će se i graševina. Nastupit će i vinari, i svi su se proizvođači tribidraga/crljenka odazvali pozivu. 