Mnogi od nas muku muče sa zubnim kamencom – tvrdom naslagom na površini zuba. Stomatolozi upozoravaju da zubni kamenac ne nastaje samo kod ljudi s lošom oralnom higijenom, već može biti povezan i s ortodontskim anomalijama (zbijeni, rotirani i nagnuti zubi), pri čemu je otežano njihovo čišćenje. – Najčešće se stvara s unutarnje strane donjih prednjih kao i na gornjim stražnjim zubima. Nastaje kada na zubima ostane biofilm (ostaci hrane) koji nismo uspjeli ukloniti svakodnevnom oralnom higijenom, a sve što ostane na površini zuba mineralizira se u roku od 48 sati – ističe dr. med. dent. Ivana Cekić. – Kod ljudi koji konzumiraju puno kave, gaziranih napitaka ili kod pušača, kamenac poprima pigment i postaje žućkasto-smeđa mineralizirana tvorba. Jednom kad nastane, nemoguće ga je ukloniti bez profesionalnog čišćenja – objašnjava Cekić te napominje: – Zubni kamenac zadržava bakterije, što pogoduje nastanku upale zubnog mesa (gingivitis), ali duljim zadržavanjem na površini zuba predstavlja potencijalni problem za nastanak parodontne bolesti. Iz tog se razloga mora ukloniti profesionalnim čišćenjem. Ako se zubni kamenac ne ukloni kroz dulje vrijeme, dolazi do upale, povlačenja zubnog mesa i propadanja potpornog aparata zuba, što može utjecati i na opće stanje organizma.    