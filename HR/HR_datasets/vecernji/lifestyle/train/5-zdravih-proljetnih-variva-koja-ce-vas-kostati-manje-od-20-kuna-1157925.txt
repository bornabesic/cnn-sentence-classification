Kako dolaze topliji dani tržnice u gradovima sve su zelenije i bogatije domaćim proizvodima koji su i puno jeftiniji u odnosu na zimske dane. Uostalom, kako dolaze topliji dani tako imamo manju potrebu za teškom hranom, a ako i nemate onda je vrijeme da skinete tih nekoliko kilograma koje ste dobili preko zime. U nastavku vam donosimo pet recepata za ukusna povrtna variva koja će pozitivno djelovati na vaš organizam, ali i na novčanik s obzirom na to da za njihovu pripremu nećete morati izdvojiti više od 20-ak kuna. Špinat na mlijeku Pola kilograma špinata kratko prokuhajte u vreloj vodi. Procijedite ga i sitno nasjeckajte. Na žlici ulja popržite jednu žlicu brašna. Dodajte jedan režanj sitno nasjeckanog češnjaka, kratko popržite i ulijte pola litre mlijeka. Zagrijte do vrenja, dodajte nasjeckani špinat, posolite i popaprite po želji i kuhajte dok se ne zgusne. Pred kraj dodajte jedno ili dva jaja, po želji koja ste prethodno razmutili u šalici. Kuhajte još minutu-dvije i vaše jelo je spremno za kušanje. Kelj na varivo Jedan crveni luk narežite, posolite i popržite na žlici ulja. Očistite dvije mrkve, peršin i četiri srednja krumpira i narežite na kockice. Dodajte luku i kratko pržite. Posolite i popaprite te prelijte s litrom i pol vode. Kada zavrije kuhajte 15-ak minuta. Dodajte obareni kelj, žličicu mljevene crvene paprike, posolite ako je još potrebno i kuhajte još 10-ak minuta. Pred kraj zdrobite nekoliko kockica krumpira kako bi dobili gustoću. Kupus na rajčici Izdinstati glavicu crvenog luka na masnoći. Dodati dvije nasjeckane mrkve na kolutiće, celer, korabice i tri krumpira. Manju glavicu kupusa isjeći na rezance i dodati povrću, posoliti, popapriti i dinstati. Kada kupus uvene preliti povrće s vrućom vodom, toliko da sve prekrije. Kada prokuha, dodati dva-tri decilitra pirea od rajčice i pustiti još nekoliko minuta da kuha. Varivo od blitve, rajčica i krumpira Tri krumpira ogulite, narežite na kocke pa stavite kuhati. Oko 800 grama blitve operite, narežite svaki list na 2-3 komada pa je nakon što se krumpir kuhao 5 minuta stavite kuhati s krumpirom dok korijen ne omekša. Nemojte je prekuhati. U posebnoj posudi dinstajte sitno nasjeckani luk na maslinovom ulju dok ne uvene. Dodajte nasjeckane pelate rajčica (još bolje ako imate domaći sok od rajčica). Neka se dinsta 10-15 minuta. Posolite i popaprite. Kada je blitva omekšala, šupljom žlicom je vadite i dodajte u rajčice. Krumpir također. Dodajte još vode u kojoj se kuhalo povrće. Dodajte još soli i papra ako je potrebno. Neka se kuha još 5 minuta i vaš ručak je spreman. Varivo od poriluka Pola kilograma poriluka izrežemo na tanke kolutiće i dobra operemo. 100 grama pancete (slanine, špeka), jedan crveni luk, režanj češnjaka i celer sitno isjeckamo, a jednu mrkvu na tanje kolutiće. Na vruće ulje stavimo pržiti pancetu, kada se malo isprži dodamo ostale sastojke i lagano dinstamo. Tri krumpira isiječemo na kockice i dodamo ga pa kuhamo sve zajedno uz povremeno miješanje. Zatim dodamo mljevenu papriku, sol, papar i očišćeni poriluk. Sve to podlijemo s vodom da pokrije sastojke i kuhamo 20-ak minuta dok varivo ne dobije gustoću. >> Iz posne kuharice: recept za juhu od kupusa 