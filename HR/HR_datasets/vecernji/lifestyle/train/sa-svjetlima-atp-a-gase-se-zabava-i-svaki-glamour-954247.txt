Otkrili su ga rimski plemići i odlučili prisvojiti kao svoju ljetnu rezidenciju. Sjaj, raskoš i glamur tih vremena oslikava se i danas u venecijanskim kućama stare gradske jezgre Umaga – sačuvani su dijelovi zidina i kula, ali i renesansne i barokne zgrade i crkve... Uska Epifanijeva ulica na kućnom broju tri krije i ranokršćanski sarkofag iz šestog stoljeća, a turistima bi mogao biti posebno zanimljiv potonuli grad Sipar. Mali je to poluotok koji se plimom pretvara u otok, duž kojeg su vidljivi ostaci ruševina drevnog kaštela. Ostali samo detalji Ima tome i pedeset godina da su se tijekom oseka mogli vidjeti podni mozaici, ostaci soba i kupališnih zgrada. Danas, primjetni su tek detalji, grad je progutalo more. No, što je ostalo od turizma u Umagu? Prvog dana kolovoza teško je ne primijetiti da su ulice puste, da ovdje nema vreve, da restorani zjape prazni. Djelatnik hotela žali nam se da ima praznih soba više nego popunjenih, što smo uočili još na polupraznom parkiralištu. – Ne možemo baš za sve okriviti recesiju i jadnu sezonu. Pitanje je što Umag može ponuditi svojim gostima – žali se. Zaista, Umag malo što nudi turistima, kada svoja vrata zatvori popularni ATP, no riječ je ionako o samo nekoliko dana godišnje. Ovdje se slabo nudi i zabava, osobito je neće naći mladi turisti. Za starije Gospa Snježna Oni stariji ovih će dana moći sudjelovati na pučkoj fešti “Gospa Snježna” koju organizira Grad Umag u suradnji sa Zajednicom Talijana Materada, gdje će se gosti moći okušati u boćarskom turniru, biciklijadi, malom nogometu i briškuli, kao i večeri uz živu glazbu i ples. Ni gastroponuda nije na visini: mesna plata – riblja plata sumnjive kakvoće, a mještani nam kažu da onaj koji želi dobro jesti mora u neku od konoba izvan grada. Ondje treba tražiti i neku turističku atrakciju, kao što je, primjerice, savudrijski svjetionik. Riječ je o najstarijem hrvatskom svjetioniku sagrađenom 1818. godine, čiji se svjetlosni signal vidi na udaljenosti od 32 kilometra. No, i za ulazak u njega potrebna je pismena dozvola splitske tvrtke za održavanje, pa mu se turisti mogu diviti tek izvana. U cjelini, premalo i za goste visokog profila kakvi dolaze na ljetovanje u vrhunski hotel Kempinski. >> Broj im se ne zna, ali ova simpatična bića često iznenade turiste i na bazenu >>Neobična dvokatnica sagrađena je u 13. stoljeću, a trenutačno se restaurira >>Čak 20 posto svih Plavih zastava ima grad Poreč 