Znate li kako nakit, prilikom dodira s kožom, skuplja različite masnoće i mrtve stanice te kamenac iz vode? Postaje taman, bez sjaja…Što učiniti? Naše bi bake rekle da ga je tada najbolje čistiti četkicom za zube ili malom slikarskom četkicom i kvalitetnim tekućim deterdžentom. Nakon toga dobro ga obrišite mekom i vlažnom krpom te poslije suhom, objašnjava modna savjetnica Alma Premerl Zoko, glavna urednica modnog savjetovališta www.modniALMAnah.com. Uz bakine, Alma donosi još neke savjete koji će vam pomoći sačuvati nakit i uvijek ga lijepo i pravilno održavati.  Evo nekih pravila… Biseri – Ako imate požutjele bisere, uronite ih na dvije minute u mlaki vinski ocat te poslije u mlaku čistu vodu. Neka se suše na čistom ručniku.  Platina – Ovaj omiljeni metal čisti se vodom pomiješanom s deterdžentom ili posebnim sredstvom za čišćenje zlata. Bakar – S vremenom gubi sjaj, a čisti se deterdžentom za pranje posuđa. Ako postoje mrlje, najbolje ih je ukloniti vaticom namočenom u ocat i sol. Poseban sjaj ćete mu dati ako ga istrljate limunovom korom. Koralji – Operite ih maslinovim uljem, a sjaj im vratite tako da ih nekoliko sati ostavite u zamrzivaču. Srebro – Ako je vaš nakit potamnio, očistite ga limunom ili ga namočite u vodu kojoj ste dodali sodu bikarbonu, istrljajte i osušite vatom ili mekom suhom krpom. Srebro s ukrasnim kamenjem očistite pepelom, a filigranski srebrni nakit čisti se mješavinom alkohola i talka tako da to utrljate četkicom u sva udubljenja, a zatim iščetkate i izglačate krpom. Zlato – Očistite ga vodom u kojoj je sredstvo za pranje odjeće te osušite mekom suhom krpom; zlatni prsten bez kamena uronite nakratko u alkohol i lagano iščetkajte.  Drago kamenje – Dijamante, safire ili rubine iščetkajte novom četkicom za zube namočenom u toplu vodu s deterdžentom. Slonovača – Istrljajte je četkicom na kojoj je pasta za zube, isperite i osušite; isto možete napraviti i sa sodom bikarbonom umjesto paste za zube. 