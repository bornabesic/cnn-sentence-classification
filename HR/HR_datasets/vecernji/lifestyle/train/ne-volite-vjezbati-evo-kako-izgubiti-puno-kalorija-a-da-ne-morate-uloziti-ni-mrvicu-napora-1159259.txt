Ako niste ljubitelj napornog vježbanja, trčanja ili teretane, onda imamo sjajne vijesti za vas. Naime, znanstvenici sa Sveučilišta Loughborough tvrde kako vruća kupka ima sličan učinak na ljudsko zdravlje kao vježbanje. Pasivno zagrijavanje, tvrde stručnjaci, ima pozitivan učinak na šećer u krvi (što je dobar pokazatelj cjelokupnog metabolizma), ali i na broj kalorijakoje tijelo potroši. Dr. Steve Faulkner proveo je istraživanje na 14 muškaraca koji su sudjelovali u dva testa. U prvom su morali jedan sat biciklirati, dok su u drugom sat vremena morali provesti u kadi s temperaturom vode od 40 stupnjeva Celzijevih. U oba testa cilj je bio podići bazalnu temperaturu čovjeka za jedan stupanj nakon koje su stručnjaci mogli saznati koliko su kalorija sudionici izgubili u oba testa. I dok su bicikliranjem, logično, potrošili više kalorija, istraživači su otkrili kako toplom kupkom trošimo isto kalorija kao nakon šetnje od 30 minuta. Kupkom od sat vremena, naime, potroši se 130 kalorija. – Sveukupni šećer u krvi reagirao je na oba stanja slično, ali najviša razina šećera u krvi nakon obroka bila je oko 10 posto niža kod sudionika koji su imali vruću kupku od onih koji su vježbali – pojašnjava dr. Faulkener. Dodaje i kako pasivno zagrijavanje može pomoći kod kroničnih upala u stanjima poput dijabetesa tipa 2. >> Što se događa s vašim tijelom kada prestanete vježbati? 