Putujući idiličnim bregima i vinogradima, nevjerojatne ljepote i čistog zraka, stigao sam na Varaždin Breg do Ville Donate, točnije izletišta Zlatne gorice, odakle se pruža pogled na Varaždin, Međimurje, Mađarsku i Sloveniju, a za vedra jutra i pogled na austrijske Alpe. Nekadašnji dvorac plemenitaške obitelji Kussy pretvoren je u ugostiteljsku bajku obitelji Jambriško. Osim uživanja u profinjenoj domaćoj kuhinji, u Zlatnim goricama uživa se i u vrhunskim vinima iz vlastitih vinograda, rajnskom rizlingu, tramincu crvenom, chardonnayu i pjenušcima koji se rade po champagne metodi, kao i vinima najboljih hrvatskih vinara, ukupno s vlastitom edicijom 34 etikete. Osim vinima iz vlastitih vinograda, mogu se pohvaliti i vlastitom proizvodnjom bučina ulja i brašna od kojeg pripremaju više vrsta domaćeg kruha i domaće priloge. Budno paze da namirnice budu svježe, visoke kvalitete i kontroliranog porijekla, a 15-ak stalno zaposlenih brine se o kvaliteti, usluzi i zadovoljstvu gostiju. Za gastronomske delicije koje sam kušao pobrinuo se tim kuhara, Anđelko Pomper i Nikolina Kefelja te šef kuhinje Ivo Dubravac. Za predjelo su pripremili ječmeni orzoto s telećom jetrom i plemenitim sirom u ponadi od badema na kremi od bundeve. Sve pohvale za odličnu krem-juhu od kopriva i hrena. Za glavno jelo kušao sam pačja prsa marinirana u finim Podravkinim začinima (papar, ružmarin i timjan) s umakom od ribiza i meda na marmeladi od luka te rolice od krumpira sa sirom i lješnjacima. Pačja prsa po mom ukusu trebala su biti malo više pečena i korica malo više zapečena, ali su vrlo ukusna. Za kraj odličnog ručka varaždinska čokoladna torta bio je pravi odabir kuhara. Karta jela prevedena je na engleski, njemački i talijanski, prilagođavaju je godišnjim dobima, a nude i jela za vegetarijance. Cijene su prihvatljive i prilagođene za sve goste. Vrtna terase radi od 20. travnja do 15. rujna, ovisno o vremenskim prilikama, može primiti do 130 gostiju ili 250 gostiju ako je riječ o hladno-toplom bifeu. S četiri odvojena salona i staklenom panoramskom terasom ima mogućnost smještaja 120 gostiju, istovremeno se mogu održavati razna događanja, a velika prednost je vlastito parkiralište. Svoj posjet Zlatnim goricama završavam u prekrasnim starim podrumima na degustaciji odličnih vina koju mi je upriličio vlasnik Dražen Jambriško. Ako se želite odmaknuti od ubrzane zbilje, gradskog prometa i svakodnevnih briga, Zlatne gorice svakako su mjesto za to. Ambijent i pogled te tradicija vinarstva i gastronomije zaustavit će vrijeme za vas u varaždinskom kraju. >> Čakovec: Najsigurniji grad na svijetu jer po njemu je ime dobio – Chuck Norris Izbor i kvaliteta jela (do 50 bodova): 48 bodova Izbor i ponuda pića (do 15 bodova): 12 bodova Posluga i ljubaznost (do 10 bodova): 8 bodova Dojmovi i prostor (do 20 bodova): 20 bodova Ukupnost ponude (do 5 bodova): 4 boda Ukupno: 92 boda 