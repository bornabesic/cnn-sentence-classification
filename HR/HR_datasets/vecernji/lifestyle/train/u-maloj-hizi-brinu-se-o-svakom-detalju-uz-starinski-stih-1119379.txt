Od Čakovca prema Svetom Martinu i graničnom prijelazu Mursko Središće – Lendava nalazi se mjesto Mačkovec, točnije Balogovec, za koje mnogi ne znaju ili nisu čuli, ali kad kažete Mala Hiža, e to je nešto drugo... odmah kažu: “Znam, čuo sam za taj restoran” ili “Bio sam tamo”. Zato sam i ja odlučio posjetiti Malu Hižu. Restoran je prava starinska hiža u kojoj se osjećate kao da ste u svojoj kući. Svaki detalj, od ulaza pa do unutrašnjosti, pomno je osmišljen i uređen. Unutrašnjost restorana ukrašena je na tradicionalan način, prevladava rustikalni stil, a od elemenata dominira drvo koje svojom toplinom pridonosi ugodnom boravku gostiju. Konobar mi je preporučio stol u poluotvorenom dijelu terase, jer bio je prekrasan dan, s pogledom na dvorište u kojem je smještena fontana koja daje dodatnu opuštajuću atmosferu. Moram pohvaliti osoblje na ljubaznosti, ali moja mala digresija na uniformiranost osoblja. Uz čašu pjenušca iz sjeverozapadne Hrvatske prepustio sam se sljedovima jela kuhara Božidara Bajsa, Brune Hermana i Darka Šplajta. Za hladno predjelo kušao sam popečenu buču s mladim kozjim sirom i ždrebećim kulenom, brusketu sa svježim kravljim sirom i mesom iz tiblice, dimljena pačja prsa na listovima maslačka s domaćim pekmezom od marelica uz odlični zeleni silvanac. Za toplo predjelo bio sam iznenađen odličnom guščjom jetrom u finom umaku od naranče, konjaka, prošeka, malina i grožđa te domaćim raviolima punjenima sušenom rajčicom, raznim sirevima i svježim vrganjima. Po preporuci konobara polusuhi rose bio je dobar odabir vina. Svakako i pohvala za četiri vrste domaćeg svježeg kruha.Pretepena juha s domaćim štruklicama od sira bila je također pravi izbor kuhara. Mala hiža već 15 godina maksimalnu pažnju posvećuje svojim gostima tradicionalnom međimurskom i modernom kuhinjom, bogatstvom vlastitih sezonskih namirnica ili namirnica iz bližeg okruženja provjerena porijekla i visoke kvalitete. Meso crne slavonske svinje vrhunske kvalitete, teleći, juneći i goveđi svježi ili odležani bifteci također vrhunske kvalitete iz slobodnog uzgoja iz bliže okolice, divljač, ždrebetina te tjestenina koju isključivo sami rade samo su neka jela iz ponude, iako mislim da je karta jela malo preopsežna ponudom, ali je cjenovno prilagođena svim ljubiteljima dobre papice i kapljice. Glavno jelo koje se sastojalo od jelenje rolice punjene Podravkinom pečenom crvenom paprikom, slanim sirom i skutom, šunkom, popečenom bučom i začinskim biljem na umaku od šljiva i aronija sa savijačom od tikvica i popečcima od prosa i povrća preporučljivo je za svako nepce, a cjelokupni okus obogatio je odličan crveni cuvee cabernet sauvignona i gamea. Namjerno sam rekao crveni cuvee jer za mene postoje bijela vina, crvena vina i rose premda se kod nas često upotrebljava izraz crna vina, što mislim da nije ispravno. Vinska karta sadrži 30 etiketa međimurskih vina, kao i ponajboljih vina iz drugih hrvatskih regija te velik broj stranih vina, ukupno oko 200 etiketa. Da se u Maloj hiži brinu o svakom detalju, vidi se i po kvaliteti pribora za jelo te starinskom štihu posuđa od keramike visoke kvalitete, a i restoranska je “apoteka” (izbor ulja, octa, soli, šarenog papra Podravka, itd.) zadovoljavajuća. Ručak završavam odličnom međimurskom gibanicom u kombinaciji sa sladoledom od buče s karameliziranim breskvama, šljivama i kruškama uz odličan žuti muškat.Mala hiža zaista je restoran za velike gastronomske užitke koji će svojom kuhinjom i kvalitetnim vinima zadovoljiti i najzahtjevnija nepca. >> Čakovec: Najsigurniji grad na svijetu jer po njemu je ime dobio – Chuck Norris Izbor i kvaliteta jela (do 50 bodova) - 48 bodova Izbor i ponuda pića (do 15 bodova) - 15 bodova Posluga i ljubaznost (do 10 bodova) - 8 bodova Dojmovi i prostor (do 20 bodova) - 20 bodova Ukupnost ponude (do 5 bodova) - 4 boda Ukupno 95 bodova (80-87 bodova - 3 zvjezdice, 88-94 - 4 zvjezdice, više od 95 - velika zvjezdica) 