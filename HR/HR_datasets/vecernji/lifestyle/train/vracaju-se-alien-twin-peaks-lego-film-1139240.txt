Sudeći prema najavama novih filmova i serija, 2017. će biti dobra godina za gledatelje. Nakon relativno uspješnog “Prometeja”, Ridley Scott otvoreno se naslanja na svoje kultne stare filmove novim “Alien: Covenant”, u kojem se uz Noomi Rapace, Michaela Fassbendera i Guya Pearcea kao novi glavni junaci Daniels i Branson pojavljuju mlada britanska glumica Katherine Waterston i hollywoodska posvuduša James Franco. Iznimno popularni “Lego film” dobit će “Lego Batman” nastavak, dok krajem godine dolazi i “Lego Ninjago” koji na prvu zvuči kao silovanje franšize, ali tvorci originalnog Lego filma pokazali su nam da skepsa u slučaju animiranih legića ne mora biti neopravdana. S mješavinom straha i radosti očekujemo i hollywoodsku adaptaciju kultne japanske franšize “Ghost in the Shell”, koja se između ostaloga često spominjala kao jedna od glavnih inspiracija za “Matrix” sestara (u to vrijeme braće) Wachowski. Zvjezdana animacija U moru adaptacija, nastavaka, rebootova i prequela fanove će obradovati novi “Ratovi zvijezda”, ljubitelje ratne akcije razveselit će “Dunkirk” Christophera Nolana s Tomom Hardyjem i Cillianom Murphyjem, a među animiranim filmovima izdvaja se “Boss Baby” u kojem glasove posuđuju Alec Baldwin, Steve Buscemi, Lisa Kudrow i drugi. Vjerski totalitarizam Prave atrakcije, ipak, nalaze se u iznimno bogatoj TV sezoni, u kojoj najviše pažnje opravdano privlači najava novog “Twin Peaksa” s brojnim članovima originalne glumačke postave iz devedesetih. Nakon istoimenog filma iz 1990., mnogo pozitivne buke podigla je i najava nove TV adaptacije romana “The Handmaid’s Tale” Margaret Atwood o totalitarnom ultrakonzervativnom vjerskom režimu u kojem se rijetke fertilne žene koriste kao seksualne robinje bogatih obitelji. 