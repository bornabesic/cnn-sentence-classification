Poreč uistinu živi za turizam, ovdje je sve podređeno turistima. Gosti ovog grada imaju što vidjeti, što jesti, gdje se odmarati i gdje kupati. Mogu se smjestiti u neki od tridesetak hotela, brojnih autokampova, naturističkih kampova, apartmana, bungalova, vila, a resorti Zelena i Plava laguna dočekuju ih raširenih ruku, nudeći i odmor i zabavu. Duh Venecije Poreč je i jako kulturno središte koje vrvi povijesnim spomenicima duboko u prošlost. Šetnja kamenim ulicama odmah otkriva da je ovdje gospodarila Venecija, no najznačajniji spomenik kulture ostavio im je Bizant – Eufrazijevu baziliku s biskupijom iz šestog stoljeća, najvrednije kulturno dobro Poreča, 1997. godine uvršteno na UNESCO-o­vu listu svjetske baštine. Redovi za ulaznice stvaraju se čak i u ne tako turistički uspješnom srpnju. Večeri jazza u lapidariju porečkog muzeja organiziraju se već 11 godina, imaju Međunarodnu studentsku kiparsku školu Montraker, održavaju festival pročitanih knjiga. Upravo ih je posjetio David Morales, stiže im Goran Bregović, pa i klapa Kampanel. Plaža je na pretek, a valja istaknuti da Poreču pripada 20 posto svih Plavih zastava u Hrvatskoj, što slikovito govori o kvaliteti plaža i čistoći mora. Onima koji ne vole gužvu preporučujemo odlazak na “divljakušu” Porto Bussolu. Lokalci kažu da je najbolja u okolici, uglavnom nenapučena i idealna za meditaciju ili pak roštiljanje u prirodi. U turističkim je naseljima i kampovima te oko hotela uređeno dvadesetak sportsko-­rekreacijskih centara. Brojna su igrališta za tenis, košarku, odbojku na pijesku, mali nogomet, boćanje, golf i minigolf. Poreč se može pohvaliti i s nekoliko travnatih nogometnih igrališta, četiri polivalentne sportske dvorane te dvoranom za boćanje i skvoš... zaista, za svačiji ukus ponešto. Ima i karneval Osim spomenika kulture, jedan mali izlog privlači veliku pozornost porečkih gostiju. Riječ je o jedinoj trgovini za izradu venecijanskih maski, čije tajne zanata brižljivo čuva vlasnik Nenad Jakovljević. Premda najskuplji primjerak košta više od tisuću kuna, jeftinije su i 30 posto od onih u Veneciji. A onda na karneval: tko voli, može u Naturist Resort Solaris, ima i toga ljeti u Poreču. >> Čak 20 posto svih Plavih zastava ima grad Poreč 