Primopredaji ovog doniranog projekta prisustvovali su Zlatko Komadina, župan Primorsko-goranske županije, Marko Filipović, zamjenik gradonačelnika Grada Rijeke, Suzana Mravinac, ravnateljica Dječjeg doma „Ivana Brlić Mažuranić“, Saša Dujmić, član Uprave HEP-a, Tina Jakaša, direktorica HEP Opskrbe, i Vlasta Zanki, direktorica HEP ESCO-a. „Izuzetno nam je drago da je prva HEP-ova donacija iz sredstava prikupljenih prodajom proizvoda ZelEn bila upravo donacija projektu energetske učinkovitosti u Dječjem domu Ivane Brlić Mažuranić. Proizvod ZelEn jedinstveni je projekt na hrvatskom tržištu koji obuhvaća sve tri dimenzije društveno odgovornog poslovanja: ekonomsku, okolišnu i društvenu. Ekonomsku zato jer jača tržišni položaj HEP Opskrbe i HEP grupe u cjelini; okolišnu zato jer na strani proizvodnje potiče korištenje obnovljivih izvora energije, a kod kupaca ostvaruje mjerljive uštede energije u potrošnji energije te društvenu dimenziju jer podiže kvalitetu skrbi za socijalno osjetljive kategorije stanovništva. Upravo smo ovih dana okončali i drugi po redu natječaj za izvedbu mjera energetske učinkovitosti ukupne vrijednosti milijun kuna. Donacija će biti raspoređena na pet javnih institucija u Hrvatskoj. I ovim projektima potvrđujemo kako je HEP tvrtka koja ima veliki pozitivni utjecaj na društvo“, rekao je Saša Dujmić, član Uprave Hrvatske elektroprivrede d.d. Donacijom projekta energetske učinkovitosti u vrijednosti 400 tisuća kuna izvedene su sveobuhvatne mjere energetske učinkovitosti koje će Dječjem domu Ivane Brlić Mažuranić omogućiti sigurnost opskrbe toplinskom energijom, bolju kontrolu troškova i upravljanje potrošnjom prirodnog plina uz značajno povećanje udobnosti korisnika te u konačnici ostvarenje energetskih ušteda. Projekt je uključio izvedbu instalacije plinskog priključka te rekonstrukcije sustava grijanja, ugradnju solarnih kolektora za potrebe zagrijavanja tople vode te zamjenu postojeće stolarije novom PVC stolarijom. Procijenjene uštede koje će ostvariti zamjenom stolarije iznose 38 posto ukupne potrošnje prirodnog plina na godišnjoj razini. Ugradnjom solarnih kolektora te korištenjem sunčeve energije za potrebe grijanja tople vode moguće je ostvariti uštede od 35 posto potrošnje prirodnog plina za potrebe grijanja tople vode. Donirani projekt energetske učinkovitosti provela je tvrtka HEP ESCO u sklopu projekta ZelEn. ZelEn je proizvod HEP Opskrbe namijenjen kupcima kategorije poduzetništvo kojima isporučuje električnu energiju dobivenu isključivo iz obnovljivih izvora. Na prijedlog odbora u čijem je sastavu i predstavnik kupaca, Uprava HEP-a donosi odluku o donaciji sredstava isključivo za realizaciju projekata energetske učinkovitosti i korištenja obnovljivih izvora energije u ustanovama javnog sektora koje skrbe o socijalno osjetljivim kategorijama stanovništva kao što su vrtići, škole, domovi i bolnice. 