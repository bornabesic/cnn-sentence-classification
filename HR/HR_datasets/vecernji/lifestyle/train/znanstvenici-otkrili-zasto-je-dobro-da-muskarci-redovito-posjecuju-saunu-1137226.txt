Nova studija jednog finskog sveučilišta upućuje na to da bi redoviti posjeti sauni kod muškaraca mogli smanjiti rizik od razvoja demencije, prenose francuski mediji.  Finski znanstvenici pratili su stanje 2315 muškaraca dobroga zdravlja u dobi od 42 do 60 godina u sklopu šireg istraživanja o faktorima koji utječu na razvoj koronarnih oboljenja.  Muškarci su podijeljeni u tri grupe, po učestalosti odlaska u saunu: prvu grupu činili su muškarci koji su saunu posjećivali jednom tjedno, drugu grupu oni koji su onamo odlazili dva do tri puta tjedno, a u trećoj grupi bili su muškarci koji su u saunu odlazili četiri do sedam puta tjedno.  Eliminiravši faktore koji bi mogli utjecati na rezultate poput životne dobi, podataka o konzumiranju alkohola i uživanju u duhanskim proizvodima, podataka o indeksu tjelesne mase i stresu, znanstvenici su ustanovili da su muškarci koji su tijekom dvadesetgodišnjeg razdoblja redovito odlazili u saunu bili manje podložni razvoju demencije. Vezani članak  Opasnost od dijagnoze demencije u skupini muškaraca koja je u saunu odlazila četiri do sedam puta tjedno bila je 66 posto manja nego u grupi koja ju je posjećivala jedanput tjedno, a izgledi za razvoj Alzheimerove bolesti bili su manji za 65 posto, pokazali su rezultati istraživanja.  Povezanost između odlaska u saunu i rizika od razvoja demencije prije nije istraživana, no neki rezultati studije o faktorima koji utječu na razvoj koronarnih oboljenja pokazali su da su redoviti posjeti sauni kod ispitanika znatno smanjivali rizik od razvoja teških srčanih oboljenja, ali i stopu mortaliteta općenito.  Voditelj studije Jari Laukkanen rekao je da odlasci u saunu istodobno štite srce i pamćenje kroz slične mehanizme, iako još nije ustanovljeno na koji način.  – No poznato je da kardiovaskularno zdravlje utječe i na mozak. Osjećaj opuštenosti i ugode koji pruža boravak u sauni također može imati važnu ulogu – kazao je, dodavši da je potrebno provesti dodatne studije kako bi se produbila saznanja o povezanosti između odlazaka u saunu i problema s pamćenjem.  Rezultati istraživanja objavljeni su na internetskoj stranici Age and Ageing.  