Poznati modni dvojac eNVy room ususret reviji na BIPA FASHION.HR-u priprema kolekciju koja će oduševiti sve ljubiteljice romantičnih i ženstvenih kreacija s neočekivanim pomakom prema street style komadima. Na samostalnoj reviji koja će se održati u srijedu, 12. listopada, pod pokroviteljstvom Ghetaldus optike, eNVy room će predstaviti kolekciju koja nosi prepoznatljiv potpis - vrlo retro, vrlo romantično s dozom seksepila i zavodljivosti. Prava novost i iznenađenje u kolekciji će biti komadi poput hoodica koje će dizajneri Nikica Ivančević i Vjeko Franetović u stylinzima ležerno kombinirati s večernjim komadima, a koje će dati sasvim nov i svjež izgled. U tipično večernjim stylinzima, kao i u ležernijim lookovima koje krasi pomaknuta retro romantika, odličan su modni detalj i naočale Ghetaldus optike koje će se i ove sezone moći vidjeti na pisti. „Inspiracija za ovu kolekciju proteže se iz razdoblja sedamdesetih, osamdesetih, devedesetih godina prošlog stoljeća, ali savršeno je ukomponirana s dozom futurizma. Bez obzira što je kolekcija sastavljena od romantičnih večernjih komada, sam pomak smo dali kroz par ležernih kombinacija tipičnih za streetstyle“, izjavili su dizajneri Nikica Ivančević i Vjeko Franetović. Njihov prepoznatljiv potpis - volan, i dalje je osnovni motiv kolekcije, ali je stroži i manji. Asimetrija, mrkva kroj hlača, kombinezoni i haljine na jedno rame s volanima prizivaju osamdesete godine, dok pročišćenost u detaljima i suknjama zvonastog kroja prizivaju eleganciju sedamdesetih. Kolorit je vrlo sofisticiran i smiren, od crne, bijele, prljavo ružičaste i svijetlo sive dok infuzija neonsko žute u detaljima, ali i u total looku, daje pomalo otrovan i moderan ton referirajući se tako na kolekciju iz zime 2013. i proljetno ljetnu kolekciju 2015. Nova kolekcija ovog modnog dvojca na programu BIPA FASHION.HR-a je u srijedu, 12. listopada u paviljonu 5 Zagrebačkog velesajma. Uz njih svoje će nove kolekcije predstaviti najjača imena hrvatske modne scene: Robert Sever, Ivica Skoko, ELFS, Ivica Klarić, BiteMyStyle by Zoran Aragović, Ana Maria Ricov, Martina Budek, Marina design u suradnji s brendom Ruke, Krie design, Gala Marija Vrbanić, Morana Krklec i Ana Bogdan. Prvi put na pisti FASHION.HR-a nastupit će i dobitnik prestižne nagrade Najbolji mladi dizajner by Perwoll, koji se bira 1. listopada na najvećem natjecanju za mlade talente Portanova Fashion Incubator u Osijeku. Uz uzbudljive modne revije, posjetitelji će imati priliku doživjeti ovu modnu priču na najrazličitije načine pa će tako prvi put biti predstavljen i FASHION.HR Community Wall, a za vrijeme najvažnijeg modnog tjedna u sezoni lansirat će se i Viber Chat te personalizirani stickeri koje je za FASHION.HR osmislila umjetnica Boo Boo Tannenbaum. >>Glamur 'na kvadrat' u kolekciji Ivice Skoke na nadolazećem Bipa Fashion.hr >>Nadrealna modna bajka u kampanji BIPA FASHION.HR-a 