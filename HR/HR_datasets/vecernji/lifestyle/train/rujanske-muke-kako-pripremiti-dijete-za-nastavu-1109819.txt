Svaki je rujan za roditelje osnovaca i srednjoškolaca velik izazov, s kojim se neki suočavaju prvi put, a drugi “ponavljaju gradivo”. Koliko se god puta suočili s istim obvezama, nabava knjiga i kupnja odjeće i obuće za novu školsku godinu mnogim su majkama i očevima, jednako kao i njihovoj djeci, jako stresni. U želji da djetetu osiguraju najbolje uvjete za nastavu mnogi se lome između financijskih mogućnosti i dječjih stvarnih potreba. S prosječnim primanjem od oko 5000 kuna – a što mnogi u našoj populaciji nemaju – roditelj za opremanje školarca mora izdvojiti najmanje tisuću za one najmlađe do minimalnih 2000 kuna za starije školarce. To uključuje samo kupnju odjeće i obuće, te bilježnica, olovaka, bojica, pernica... Kupnja knjiga znatno povećava troškove, pa ako roditelj ima tri starija školarca mora izdvojiti više tisuća kuna samo za udžbenike. Ovisno o razredu, taj trošak doseže i više od 5000 kuna. Zato su pravi sretnici oni kojima su škole osigurale besplatne knjige. Nerijetko roditelji dvoje kako obući svog školarca, pogotovo osnovca, a da on bude zadovoljan. U našem prilogu donosimo pregled odjeće i obuće za djevojčice i dječake u tri kategorije, prilagođene roditeljima različitih kupovnih mogućnosti, te ruksake. Koliko god djeca vole biti u trendu, roditelji ne smiju “padati” na svaku njihovu želju, nego im mudro i s puno ljubavi objasniti da im baš sve to ne treba. Početak školske godine za brojne je učenike prava mora, pogotovo kada mijenjaju školsku sredinu, primjerice kada prelaze u peti ili prvi razred srednje škole. Roditelji tad moraju biti i psiholozi. Savjetima i podrškom svojim mališanima moraju dati osjećaj sveprisutne sigurnosti, poučiti ih kako prevladati strah od škole. Pročitajte na sljedećim stranicama što o tome kažu stručnjaci. Kako pak opremiti sobu za školarca, kakav stolac, stol i lampu izabrati za očuvanje zdravlja njegove kralježnice i vida te još drugih korisnih savjeta donosimo u našem drugom nastavku 31. kolovoza, a u trećem nastavku, 1. rujna, donosimo sve o knjigama i gadgetima za školarce.      Mnogi roditelji svakog rujna muku muče kako s raspoloživim novcem nabaviti sve što je potrebno za đaka, ili više njih, što im dodatno opterećuje kućni proračun. Stiskat će remen koliko god mogu samo da svom djetetu dadu najbolje. Da bi opremio svog prvašića za školu – odjeća, obuća, papučice za školu, ruksak... – treba mu najmanje tisuću kuna. Za one dubljeg džepa taj iznos se penje i iznad 2000 kuna      