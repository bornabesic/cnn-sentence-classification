Postporođajna depresija psihičko je stanje osobe, najčešće majke, u kojem dolazi do mnogih zbunjujućih emocija. Najčešći su simptomi: zbunjenost, umor, manjak energije, osjetljivost, ranjivost i sl. Ono što je bitno jest da se sve ove promjene pripisuju uglavnom hormonalnoj promjeni u ženinu organizmu. Kada je riječ o očevima, hormonalne oscilacije nisu slučaj te se postavlja pitanje što točno može uzrokovati promjenu u njihovome psihičkome stanju? Statistika pokazuje kako jedan od trojice očeva priznaje da je, nakon dolaska djeteta na svijet, zabrinut za vlastito mentalno zdravlje. Isto tako, jedan od deset očeva se zaista i suoči s nekim oblikom depresije nakon rođenja djeteta. Slično kao što je slučaj i s majkama, ni kod očeva ne postoji jednostavan odgovor na pitanje što točno uzrokuje ovo stanje. Općenito, koliko to može biti općenit odgovor, okidači za depresiju nalaze se u iznimno stresnim i emocionalnim događajima, a rođenje djeteta svakako je jedan takav. – Racionalno, to je nova, rekao bih, jedinstvena i najbitnija životna dimenzija koja zasigurno, posebice kada se radi o prvom djetetu, pretpostavlja mnoge značajne promjene u životu, vjerujem, kod svakoga oca. Naravno da ta spoznaja traži više emocionalnoga zalaganja i angažmana, koji nerijetko može iznjedriti različite psihičke smetnje, fenomenološki nazvane smetnjama prilagodbe. Ako se one doista intenziviraju i potraju više tjedana možemo ih, ili ih trebamo “razumjeti” kao depresivni poremećaj, kao i bilo koji drugi sa specifičnom genezom, u ovom slučaju reaktivno kroz emocionalni stres – ističe doc. prim. dr. sc. Trpimir Glavina, predstojnik Klinike za psihijatriju KBC-a Split. Do povećanja intenziteta emocija može doći i zbog veće financijske odgovornosti, promjene u životnome stilu, a sve to u kombinaciji s neispavanošću ili iscrpljujućim poslom. Većina očeva, kojih pogodi postporođajna depresija, proživljavala simptome blage depresije i prije nego što su im djeca došla na svijet. Nakon rođenja djeteta, pak, uslijedi oštar povratak depresivnih simptoma, i to uglavnom u prvim tjednima nakon poroda jer je tada sva pažnja usmjerena na majku i bebu, a očevi se osjećaju zapostavljeno i često se, posebno ako je prvo dijete u pitanju, teško snalaze u novoj ulozi. Osim toga, postoje još neki čimbenici koji mogu utjecati na pojavu postporođajne depresije kod očeva kao što su zategnuti odnosi s partnericom, godine (naime, mlađi očevi su skloniji depresiji) i sl. Stoga je veoma važno održavati i očuvati bliskost s partnericom. Naime, oba roditelja moraju osjećati i pružati jedno drugome podršku. Također, poželjan je odnos u kojem će ohrabrivati jedno drugo u svakoj situaciji, kako zbog sebe samih, tako i zbog razvoja odnosa s djetetom. – Stručni je terapijski pristup u pojedinim slučajevima specifičan, no kada govorimo o blažim izričajima emocionalnoga reagiranja na “novo životno poglavlje”, uvijek je važno razumijevanje okoline, “dobro rame za plakanje” ili “uho za slušanje” i upućenost čovjeka čovjeku. Najveći broj nas očeva ipak doživljava i emocionalno proživljava to razdoblje kao normalnu, očekivanu životnu promjenu u najpozitivnijem smislu – savjetuje primarijus Glavina. >>Postporođajna depresija dovodi i do suicidalnih misli >>Ako ste u trudnoći 'zaradili' dijabetes, velika je vjerojatnost da će vas snaći i ovo... Sniženo raspoloženje, razdražljivost, reducirani vitalni dinamizmi, smetnje koncentracije, osjećaj umora ili suprotno, intrapsihički nemir neki su od brojnih mogućih simptoma depresivnoga stanja kojma se može opisati emocionalni, psihički status i funkcioniranje kod, ipak maloga broja očeva nakon rođenja njihove djece. Ono što je na određen način zadano biološko-psihološkim i sociološko-filozofskim konceptom života nema potrebe stavljati u kontekst “psihijatrizacije” i “psihologiziranja” do razine bolesnoga stanja - mišljenje je primarijusa Glavine. Sniženo raspoloženje, razdražljivost, reducirani vitalni dinamizmi, smetnje koncentracije, osjećaj umora ili suprotno, intrapsihički nemir neki su od brojnih mogućih simptoma depresivnoga stanja kojma se može opisati emocionalni, psihički status i funkcioniranje kod, ipak maloga broja očeva nakon rođenja njihove djece. Ono što je na određen način zadano biološko-psihološkim i sociološko-filozofskim konceptom života nema potrebe stavljati u kontekst “psihijatrizacije” i “psihologiziranja” do razine bolesnoga stanja - mišljenje je primarijusa Glavine. 