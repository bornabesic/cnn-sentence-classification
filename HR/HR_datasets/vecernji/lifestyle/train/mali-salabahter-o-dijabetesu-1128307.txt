Svake godine 14. studenog obilježava se Svjetski dan šećerne bolesti od koje u svijetu boluje 422 milijuna odraslih. To znači da će, ako se bilo gdje u svijetu nađete u prostoriji s deset drugih ljudi, jedna osoba imati dijabetes. Broj ljudi oboljelih od dijabetesa jednak je broju stanovnika cijele Južne Amerike, a broj oboljelih u odnosu na 1980. danas je četiri puta veći. Što je dijabetes? Dijabetes ili šećernu bolest karakterizira povišena razina glukoze u krvi što tijekom vremena dovodi do oštećenja srca, krvnih žila, očiju, bubrega i živaca. Koji su glavni tipovi dijabetesa? Najčešći tip dijabetesa je dijabetes tipa 2 do kojeg dolazi kada tijelo postane otporno na inzulin ili ne proizvodi dovoljno inzulina, a njegov osnovni uzrok pripisuje se pretilosti, nezdravoj prehrani i manjku fizičke aktivnosti. Kod osoba koje boluju od dijabetesa tipa 1, gušterača ne proizvodi ili proizvodi jako malo inzulina. Dok od dijabetesa tipa 2 obolijevaju uglavnom odrasli, od dijabetesa tipa 1 koji je posljedica autoimunih procesa u organizmu, obolijevaju uglavnom djeca i mladi. Što je glukoza? Glukoza je u biologiji ono što je nafta u prometu - sveprisutno pogonsko gorivo. Ugljikohidrati se prilikom probave razgrađuju u glukozu koju stanice koriste kako bi proizvele energiju. Zadužena je za gotovo svu energiju koju koristi mozak te njena razina u organizmu utječe i na psihološke procese koji iziskuju mentalni napor kao što su primjerice donošenje odluka i samokontrola. Zašto je važan inzulin? Inzulin je hormon gušterače koji prenosi glukozu iz krvi u stanice koje ga koriste za dobivanje energije.  Kada u organizmu nedostaje inzulina ili kada on ne vrši svoju funkciju, stanicama nedostaje goriva za proizvodnju energije, a šećer ostaje u krvi. Za one koji žele znati više: Hrvatski savez dijabetičkih udruga Svjetska zdravstvena organizacija (World Health Organization - WHO) Međunarodna dijabetička federacija (International Diabetes Foundation - IDF) 