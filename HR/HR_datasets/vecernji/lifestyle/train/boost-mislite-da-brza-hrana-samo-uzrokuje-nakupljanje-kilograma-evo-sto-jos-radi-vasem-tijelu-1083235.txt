Osobe koje se često hrane "junk foodom" nerijetko imaju problema s neželjenim kilogramima.  Ali nije to jedina negativna posljedica na organizam.  Novo istraživanje na životinjama pokazalo je da, osim što ne obiluje zdravim, hranjivim tvarima, ovakva hrana sadrži velike količine šećera i soli što može naškoditi bubrezima na sličan način kao dijabetes tipa 2.  Rezultati istraživanja objavljeni su u časopisu Experimental Physiology. Neki štakori su bili hranjeni čokoladicama, sljezovim kolačićima i keksima tijekom osam tjedana, a neki hranom koja sadrži 60% masti tijekom pet tjedana. Analizom razine šećera u krvi i funkcije bubrega, utvrđeno je da je ovakva vrsta prehrane negativno utjecala na bubrežne funkcije životinja iz obje skupine.  Ovo nije prvo istraživanje koje upućuje na negativne posljedice konzumiranja "brze i nezdrave hrane". Dokazano je i da osobe koje se često hrane ovakvim namirnicama imaju problema s neuravnoteženim hormonima, mijenja im se osjetilo okusa, čak mogu nastati i psihički problemi.  Nezdrava hrana može čak i promijeniti način na koji naše tijelo reagira na određene namirnice. Istraživanje iz 2015. godine pokazalo je da je dovoljno jesti pet dana zaredom nezdravu hranu da se zdravi metabolizam drastično promijeni. Osobe koje su u protekla 24 sata prije mjerenja rezultata konzumirale nezdrave namirnice, imale su i do 40% više razine ftalata u organizmu, kemikalije koje se povezuju s hormonskim poremećajima i manjim brojem spermija.  >>Ova hrana ubrzava starenje. Evo zašto je treba izbjegavati u širokom luku 