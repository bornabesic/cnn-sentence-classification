Miljenici publike, modni dvojac ELFS, u sklopu nadolazećeg BIPA FASHION.HR-a predstavljaju novu kolekciju na samostalnoj reviji pod sponzorstvom Perwolla, koja će iznenaditi ženstvenim, senzualnim i glamuroznim potpisom. Nova ELFS kolekcija namijenjena je svima koji u odijevanju polaze od klasičnih komada i inzistiraju na udobnosti, kvaliteti i praktičnosti, a istovremeno se vole poigravati različitim stilovima. „Za ovu kolekciju inspiraciju smo pronašli u raskošnim materijalima bogatih tekstura. Svečani dio kolekcije čine haljine izrađene od finih čipki, reljefnih vezova, brokata i metalnih plisea u čitavoj paleti boja, od puderastih do bakrenih i crnih tonova“, objasnili su Ivan Tandarić i Aleksandar Šekuljica. Za revije modnog dvojca ELFS uvijek se traži pozivnica više, a u novoj kolekciji i oni su htjeli postići nešto više pa kolekcija odiše luksuzom i glamurom. Nova kolekcija osvojit će djevojke i žene koje u posebnim prigodama vole zaigrati na kartu senzualnosti i fatalnosti dok je muški dio kolekcije namijenjen muškarcima koji njeguju klasičan stil, ali s dozom ekskluzivnosti koju daju pažljivo promišljeni detalji. ELFS i Perwoll još jednom uspješno surađuju i na pisti i izvan nje. Partiji pod pokroviteljstvom poznatog brenda na FASHION.HR-u garantiraju dobru zabavu pa će tako tematski Black party by Perwoll nakon revije u Paviljonu 5 okupiti poznate ljubitelje mode. ELFS revija na rasporedu je u petak, 14. listopada, a uz njih svoje će nove kolekcije predstaviti najjača imena hrvatske modne scene: eNVy room, Ivica Skoko, Robert Sever, Ivica Klarić, BiteMyStyle by Zoran Aragović, Ana Maria Ricov, Martina Budek, Marina design u suradnji s brendom Ruke, Krie design, Gala Marija Vrbanić, Morana Krklec i Ana Bogdan. Prvi put na pisti FASHION.HR-a nastupit će i Ivana Janjić, dobitnica prestižne nagrade Najbolji mladi dizajner by Perwoll. Uz uzbudljive modne revije, posjetitelji će imati priliku doživjeti ovu modnu priču na najrazličitije načine pa će tako prvi put biti predstavljen i FASHION.HR Community Wall, a za vrijeme najvažnijeg modnog tjedna u sezoni lansirat će se i Viber Chat te personalizirani stickeri koje je za FASHION.HR osmislila umjetnica BooBoo Tannenbaum. >>Modni spektakl u tunelu Grič otvara BIPA FASHION.HR 