U ovo pokladno vrijeme (razdoblje od Bogojavljenja do Pepelnice) u mnogim se kućanstvima često rade tradicionalna jela, a nezaobilazna slastica definitivno su – krafne. Ipak, svaka regija ima svoje pokladne običaje. Detaljnije o svemu piše i Večernjakova blogerica Tatjana Pastuović Klaić, a u nastavku vam donosimo i nekoliko njezinih recepata. U svim krajevima Hrvatske ovo je vrijeme kada se pripremaju razne jednostavne slastice pržene u dubokoj masnoći za koje svaki kraj ima svoj naziv (krafne, krofne, pokladnice, poderane gaće, listarići, fanjki, fritule, uštipci, mišeki, kroštule…). Nekoliko recepata odale su nam i članice grupe na Facebooku Starozagrebački recepti. Nadamo se da ćete pronaći nešto za sebe! U slast! Krafne Milene Trudnikov. Recept: (za otprilike 20 kom.) Sastojci: 1 kg brašna za dizana tijesta, 100 g maslaca, 80 g šećera, 1 cijelo jaje, 8 žumanjaka, 50 g kvasca, 0,5 l mlijeka, 1 mala čašica ruma, malo soli (prstohvat), korica od jednog limuna . Priprema: Pripremite rijetku smjesu od mlijeka, žumanjaka, cijelog jajeta, kvasca, soli, šećera, limunove korice i ruma, malo brašna i ostavite da se digne. Promiješati tijesto i dodati ostatak brašna. Sad vam treba muška ruka da ga dobro istuče drvenom kuhačom. Ostaviti na toplom da se diže. Dignutu smjesu prebacite na radnu površinu i razvaljajte debljine 1 cm. Pokrite ih krpom i pustite malo da se dižu. U toplo ulje, ne prevruće, stavite peći poklopljene 2-3 minute, otklopite i okrenite da se druga strana ispeče. Pečene krafne slagati na papir da upije višak masnoće. Pospite šećerom u prahu. Ako vam je ova količina previše, uzmite pola sastojaka za smjesu. Krafne iz pećnice na način Milene Trudnikov Sastojci: 500 g glatkog brašna, 200 g miješanog Zvijezdina namaza s maslacem, 50 g šećera, 1 jaje, 1 žutanjak, 2,5 dl mlijeka, 1 prstohvat soli, 1 suhi kvasac, 2 žlice šećera za bjelanjak, 2 žlice ruma, 1 korica od limuna Priprema: Mlijeko sjedinimo s jajima, maslacem, šećerom i suhim kvascem. Pustimo da se digne i pomiješamo s brašnom, izradimo glatko tijesto. Tijesto ostavimo da odmara dok se ne udvostruči. Razvaljamo tijesto debljine 1 cm, oblikom za krafne izrežemo krugove. Na svaku krafnu stavimo žličicu pekmeza od marelice. Od jednog bjelanjka i 2 žlice šećera napravimo snijeg koji žlicom nanesemo na svaku krafnu i pospemo malo mljevenim orasima. Ostavimo da se dižu 15 min i stavimo peći na 200 stupnjeva, 10 min. Pečene krafne pospemo šećerom u prahu. Krafne Ivane Mikšić Sastojci: 1,20 kg brašna, 15 dag šećera, malo soli, 15 dag ulja, 6 dag svježe germe, 3 cijela jaja, 2 žutanjka, 2 vanilina, 1/2 dl ruma, mlijeko prema potrebi Priprema: Od ove smjese dobije se oko 35 velikih krafni. Možete raditi i od pola smjese (ja tada stavim 1 veće jaje i 1 žutanjak). Uzmite (od 1,2 kg brašna) pola smjese. Podijelite na dva dijela. Jedan dio razvaljajte i stavite sa strane. Razvaljajte i drugi dio približno iste veličine. Na njemu označite krugove, stavite na njih pekmez i poklopite prvim razvaljanim dijelom. Tamo gdje se vide hrpice, izrežite krafne. Postupak ponavljajte dok ne potrošite tijesto. Važno je da kalup koji režete nije oštar tako da slijepi tijesto na rubovima. Kad napravite zadnju, možete već krenuti s prženjem onih koje ste napravili prve. Recept Tatjane Pastuović Klaić, Večernjakove blogerice Tijesto: 600 g glatkog brašna (plus još za posipanje), 60 g šećera, 1 vrećica vanilin šećera, 1 žličica soli, 2 žlice ruma, ribana korica 1 limuna, 2 jaja, 60 g rastopljenog maslaca, 2,5 – 3 dl toplog mlijeka, 1 kockica svježeg kvasca (40 g), pekmez i šećer u prahu Postupak: U šalicu ili manju posudicu grubo izmrvite kvasac, dodajte mu žlicu šećera i malo toplog mlijeka (oko 50 ml), promiješajte i ostavite da se kvasac aktivira (da naraste i napravi se pjenica). U veliku posudu uspite brašno, dodajte šećer, vanilin šećer, posolite, dodajte rum i limunovu koricu. Sve promiješajte pa rukom razmaknite brašno iz sredine, napravite udubljenje, tu dodajte jaja, uzašli kvasac, maslac i dio toplog mlijeka pa sve lagano rukom umijesite postupno dodajući i preostalo mlijeko. Izradite glatko tijesto (možete si pomoći i mikserom, ali koristite spiralne nastavke). Stijenke zdjele lagano nauljite kako se tijesto ne bi kasnije lijepilo za zdjelu. Tijesto poklopite ili prekrijte kuhinjskom krpom i pustite da se na toplom mjestu diže oko sat vremena. Ovo možete ubrzati tako da posudu s tijestom stavite u toplu kupku (veću zdjelu s toplom vodom), tada će tijesto dvostruko narasti za nekih 30-ak minuta. Ja uglavnom tako dižem tijesto. Kada se tijesto diglo, premijesite ga pa opet pustite da se diže oko pola sata, odnosno dok se ne udvostruči. Sada obilno pobrašnite radnu plohu, na nju izručite tijesto, lagano ga premijesite, pokrijte krpom i ostavite tako 15-20 minuta. Odstajalo tijesto rastanjite, pa modlom ili čašom vadite krugove tijesta. Krugove složite na kuhinjsku krpu (možete je prethodno lagano pobrašniti) i pokrijte drugom krpom. Neka odmara sljedećih 30-ak minuta. Ostatak tijesta premijesite pa ponovite sve kao prvi put (neka malo odstoji pa ga rastanjite i opet vadite krugove, pokrijte i pustite da odmara). Kada tijesto odstoji i opet malo naraste, pržite krafne u dubokoj masnoći sa svake strane kratko, dok ne prime finu boju. Vadite ih na kuhinjski papir kako bi upio višak masnoće. Malo ohladite svoje krafnice pa ih obilno pospite šećerom u prahu i na svaku stavite po žličicu finog pekmeza (po mogućnosti domaćeg). Ako želite na vrhu krafne imati malo udubljenje za pekmez, tada samo lagano palcima utisnite tijesto s gornje strane dok ga prebacujete na prženje. Recept Jasne Mikše Sastojci i priprema: 4 žutanjka, 5 velikih žlica šećera, 2,5 dcl mlijeka,1,5 dcl ulja, 1 svježi kvasac i žlica ruma – to se sve izmiješa i ostavi pola sata da se diže. Nakon dizanja umijesi se 500 grama oštrog brašna, malo soli i limunova korica. Razvalja se i naprave krafne koje se dižu pola sata s jedne i pola sata s druge strane, nakon čega se peku. Recept Marije Cindrić Sastojci: 500 g glatkog brašna, 1 paketić suhog kvasca, 3 žlice šećera, pola čajne žličice soli, 1 vanilin šećer, 200 ml toplog mlijeka, naribana korica 1 limuna, 2 žumanjka, 1 dl ulja. Priprema: Napraviti tijesto, dobro ga premijesiti i ostaviti ga da se digne oko 2 sata. Kasnije sam ga premijesila i odokativno uzimala dijelove tijesta, ravnala ih u dlanu, punila i radila kuglice. Nakon toga kuglice su odmarale oko pola sata (na toplom da se opet dignu). Treba ih peći u zagrijanoj pećnici pola sata na 180 stupnjeva, ali moje su bile gotove za 15 min. Kad su se ispekle, odmorile su par minuta, premazala sam ih maslacem, pustila da se upije i prekrila s mokrom hladnom krpom i jednom suhom. Recept Jadranke Njegač za 9 komada Sastojci: 250 grama oštrog brašna, 250 grama glatkog brašna, 3 žutanjka (bjelanjke zaledim za Pavlovu), 5 grama soli, 1 vanilin šećer, još bolje ako je limun-šećer, 60 grama šećera, 20 grama maslaca sobne temperature, 20 grama svježeg kvasca (cijeli kvasac ima 40 grama), 20 ml ulja, 20 ml ruma ili rakije, 1 tekući jogurt od 180 ml, pomiješati ga s 50 ml vode, pa sve skupa malo ugrijati da bude mlako, ribana korica od neprskanog limuna Priprema: Zamijesiti tijesto od navedenih namirnica. Kvasac ne dižem posebno, nego samo usitnim i sve zajedno pomiješam. Najprije izmiješam žlicom da se sve spoji i manje lijepi za ruke, pa tek onda tijesto izradim rukama oko 10 min. Izrađeno tijesto u posudi pokrijem i tako ostavim 2,5 sata da se diže i poveća volumen za 2,5 do 3 puta. Dignuto tijesto premijesiti, pokriti i ponovno ostaviti 1 sat da se ponovno diže i poveća volumen. Dok se tijesto diže, u prostoriji ne smije biti hladno i ne smije biti propuha. Ponekad stavim pećnicu na 200 i otvorim vrata od pećnice da se prostorija ugrije. Staviti u posudu 2 prsta ulja i uključiti štednjak na nisku temperaturu. Moj štednjak ima regulaciju temperature najviše na broj 9, a ja stavim ulje za krafne na broj 3, a nekad na broj 4, što ovisi o jačini struje. Znači, ulje se treba lagano zagrijavati oko 1/2 sata. Ponekad mi tako stoji i do sat vremena. Ulje neće izgorjeti na tako niskoj temperaturi, samo će se lagano ugrijati. Pobrašniti dasku i istresti tijesto koje se već dva puta diglo. Razvaljati na debljinu 1-1,5 cm. Modlicom promjera 8 cm raditi krugove-krafnice. Pokriti ih krpom i pustiti da se dižu 15 min. Okrenuti ih i neka se dižu još 15 min. Kad je ulje ugrijano i krafne su se digle, najprije ispečem one komadiće koji su ostali dok sam radila krugove. Na taj način vidim je li ulje dovoljno ugrijano. Stavljam po 3 kom jer se ulje previše ohladi ako se odjednom stavi više stavi krafni. Najprije u ulje stavim onaj dio koji je bio okrenut prema gore, a kasnije onaj koji je bio na stolnjaku. To je važno radi prstena koji se napravi oko krafnice. Poklopim i pečem 2 min. Bilo bi dobro staviti stakleni poklopac da se vidi kako se peku dok su poklopljene. Otklopim, okrenem krafnice i pečem još 2 min, ali otklopljeno. Pečene krafnice stavim najprije na papirnati ručnik da upije višak masnoće. Posipati ih šećerom u prahu. U vrijeme karnevala nezaobilazne su i kroštule – prhki, hrskavi, prženi kolačići koji se pripremaju s brašnom i jajima te dodatkom vina ili rakije, ruma i korice limuna ili naranče. Aromatične, mirisne i ukusne kroštule tradicionalno se pripremaju od Istre do Dalmacije, a omiljene su i u ostatku Hrvatske. Detaljnije možete pročitati kod Večernjakove blogerice Tatjane Pastuović Klaić. A u nastavku donosimo i njezin recept. Sastojci: 250 g glatkog brašna, limunova korica, mali prstohvat soli, 1 jaje, 1 žumanjak, 2 žlice šećera, 1 vrećica vanilin šećera ili malo ekstrakta vanilije, 3 žlice bijelog vina, 1 žlica ruma, 2 žlice ulja, ulje za prženje, šećer u prahu za posipanje Priprema: Prosijati brašno, dodati naribanu limunovu koricu i prstohvat soli te sve promiješati. U drugoj zdjeli pjenjačom izmiješati jaje i žumanjak pa dodati šećer, vaniliju, vino, rum i ulje. Sve dobro promiješati. U tu smjesu dodati dio brašna, promiješati kuhačom pa dodati ostatak brašna i umijesiti tvrđe tijesto. Tijesto formirati u kuglu, staviti u zdjelu, pokriti prozirnom folijom i ostaviti da miruje 15-20 minuta. Radnu površinu lagano posuti brašnom, tijesto tanko razvaljati pa ukrasnim kotačićem izrezati u trakice široke oko 1,5-2 cm, a dugačke 15 cm. Svaku trakicu lagano zavezati u čvor pa pržiti u vrućem ulju kratko, tek toliko da s obje strane kroštule dobiju malo boje. Vaditi na kuhinjski papir da se ocijede od viška masnoće, a zatim posipati šećerom u prahu i poslužiti. Tijesto možete rezati i na malo šire trakice, zarezati kroz sredinu pa jedan kraj provući kroz taj otvor u sredini. Hrstule – kroštule Tatjane Vigne Sastojci: 1 jaje, 1 žlica šećera, 1 žlica ulja, 3 žlice rakije (rakija od ruža 1, travarica 2, a može i rum pa sve po 1) i glatkog brašna koliko "popije". Od mirodija dodati koricu limuna ili naranče, vaniliju. Priprema: Trebate umijesiti tvrđe tijesto, kao za rezance. Tanko razvaljati, rezati na trakice, vezati mašne i pržiti u dubokom ulju. Prže se kratko, po mogućnosti da ne potamne jako. Posuti šećerom u prahu. Ovakav recept možete raditi s koliko god jaja hoćete, za obitelj s dvoje ili troje djece kao kolač za nedjelju popodne može s 3 jaja, a za rođendane 4-6 jaja. Naša djeca obožavaju i pojedu uvijek sve hrstule (tako se kod nas zovu). Recept Katarine Glogovšek Sastojci: 20 jušnih žlica brašna (400 g), 1 paketić praška za pecivo ili puna čajna žličica sode bikarbone, malo soli, 2 jaja , 4 jušne žlice šećera vrhom pune, a može se po želji dodati i paketić vanilin šećera, 2 čašice tekućeg jogurta (ukupno 360 g), po želji se može dodati žlica ruma ili rakije, preporučuje se da ne bi upijale masnoću, ali ja to nikada ne stavljam jer nema potrebe. Stvarno i bez toga ne upijaju masnoću. Masnoća za prženje (oko 1 litre). Ne treba mikser, sve se radi pjenjačom. Priprema: Brašno pomiješati s praškom za pecivo. Jaja pomiješati sa šećerom i vanilin šećerom, dodati sol, jogurt i rum, pa umiješati u brašno. Smjesu dobro izmiješati pjenjačom dok ne nestanu grudice i bude lijepo glatka. Smjesa treba biti gusta tako da kad zagrabite žlicom, ne curi, već stoji poput loptice na žlici. Zagrijati masnoću u posudi (neka bude najmanje 2 cm visine da fritule mogu plivati na ulju i ne zalijepiti se za dno). Ja ubacim u masnoću mrvicu kruha, pa ako odmah počne cvrčati, dovoljno je vruća da se mogu stavljati fritule. U svaku ruku uzeti žličicu za čaj. Žličice umočiti u posudu s uljem da se smjesa ne bi ljepila za njih. Jednom žličicom zagrabiti smjesu, prenijeti nad zdjelu s masnoćom, pa drugom žličicom gurnuti smjesu da se prži. Treba ih biti toliko da imaju mjesta napuhnuti se i da se pritom mogu same okretati. Neki tvrde da se smjesa treba istiskivati kroz dlan kako to rade naše none i bake, ja tako ne radim jer mi i ovako ispadnu lijepe loptice. Slobodno prilikom prženja pojačajte ili smanjite vatru, bitno je da se ne prže prejako jer onda nemaju vremena narasti pa ostanu male, a unutrašnjost im bude pudingasta. Kada se dovoljno isprže na jednoj strani, obično se same okrenu na drugu ili je dovoljno da ih samo dotaknete vilicom pa će se okrenuti. Mojoj kćeri je zabavno gledati kako narastaju u lijepe loptice i kako se same preokreću. Kada su gotove, treba ih izvaditi da se ocijede na papirnatom ručniku pa još tople posuti šećerom u prahu. Jasmina Ružić Haucinka (kroštule, poderane gaće, fanjki ,puhanci..) Sastojci: 200 g oštrog brašna, 200 g glatkog brašna, uz brašno za izradu tijesta – oko 10 dkg oštrog mijesiti da se ne lijepi za ruke, 1/2 praška za pecivo, 2 žlice šećera, malo soli (kroz prste), korica limuna i naranče, 2 dl milerama ili kiselog vrhnja, 4 žlice ruma ili rakije, 3 žumanjka, 1 žlica ulja ili 5 dkg otopljenog maslaca, 1 dcl vina ili šampanjca Priprema: 1. Brašno pomiješajte s praškom za pecivo. 2. Žumanjke, šećer, sol, limunovu koricu, rum, mileram i ulje miksate. Pomalo dodavati brašno i vino. 3. Mijesiti na dasci dok se tijesto ne prestane lijepiti za ruke. Prekriti folijom ili platnenom krpom i pustiti pola sata. 4. Razvaljajte na nekoliko mm debljine, rezati na razne oblike. 5. Pecite u vrućem ulju, a kad su svjetlosmeđe okretati (1 minuta) i odložiti na papir da se ocijede. 6. Za posipanje imam uvijek spremljenu mješavinu osušene korice od limuna i naranče smljevene u mlinčeku za kavu, pomiješane sa šećerom u prahu.To daje poseban šmek i ne osjeti se ulje. Recept za listariće Tatjane Pastuović Klaić Sastojci: 250 g glatkog brašna, ¼ – ½ žličice sode bikarbone, malo soli, 1 jaje, 1 ravna žlica masti, 1 žlica šećera, 1 žlica rakije ili ruma, 2 pune žlice kiselog vrhnja, malo naribane limunove korice, mast ili ulje za prženje, šećer u prahu za posipavanje Priprema: 1. U prosijano brašno dodati sol i sodu bikarbonu pa sve promiješati. 2. Dodati jaje, mast (ili maslac), šećer, rakiju, vrhnje i limunovu koricu pa umijesiti tijesto. 3. Formirati tijesto u kuglu pa u disk, zamotati u foliju i ostaviti na hladnom mjestu oko 30 minuta. 4. Radnu plohu posuti brašnom pa tanko razvaljati tijesto te ga kotačićem izrezati i pržiti u dubokoj masnoći sa svake strane kratko, dok ne prime boju. Listarići će se tijekom prženja malo napuhnuti, odnosno tijesto će mjestimično ostati šupljikavo. 5. Rupičastom/žičanom žlicom vaditi listariće na kuhinjski papir da se višak masnoće ocijedi. 6. Tople listariće posuti šećerom u prahu i poslužiti. Imate li i vi neki zanimljivi pokladni recept, pošaljite nam na e-mail javi@vecernji.net >>Bez grižnje savjesti! Isprobajte recepte za krafne i kroštule! >>Neodoljive pokladnice: krafne, fritule, kroštule ili poderane gaće... 