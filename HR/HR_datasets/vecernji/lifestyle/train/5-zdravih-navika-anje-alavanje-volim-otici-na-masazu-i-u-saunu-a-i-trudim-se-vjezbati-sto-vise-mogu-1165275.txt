Voditeljica Anja Alavanja pazi na zdravu prehranu, trudi se redovito vježbati, ali i provoditi vrijeme s djecom. Voli si priuštiti i pokoji tretman opuštanja. 1. San mi je vrlo bitan, iako zbog sinova ponekad spavam nedovoljno i s čestim prekidima. Ne prakticiram gledanje televizije kasno navečer ili prije spavanja. Još uvijek smatram kako je bolje pročitati dobru knjigu. 2. Volim provoditi vrijeme s djecom u prirodi i na otvorenome što je više moguće. To je korisno za njih, a oni obožavaju trčati i skakati na čistom i svježem zraku. Također, vjerujem kako ih to čini otpornijima na razne viruse i bakterije. 3. Ponekad je potrebno opustiti se te misliti na sebe. Duh i um jednako su važni kao i tijelo zato se trudim upisivati razne tečajeve čim uhvatim vremena za to. Ujedno, za svaku ženu važno je osjećati se ugodno pa zbog toga volim otići na masažu i u saunu te, naravno, na frizuru i njegu lica i tijela. Putovanja me ispunjavaju jer smatram da je za duševni mir važno iščekivanje, planiranje i veselje, a moji dječaci su uvijek spremni na nove avanture. Kao i majka. 4. Trudim se vježbati koliko mogu, nekada je to kod kuće, a kada imam viška vremena, onda odlazim i na pilates i jogu. Naravno, volim se penjati na Sljeme te jednako tako otići na skijanje. Ljeti, na moru, puno plivam i ronim. 5. Bitno je ono što jedeš. Kod kuće nemamo slanih grickalica kao što su čipsevi i smokiji. Djeci pripremam zdrave slastice s medom i dobrim sladilima. A za grickanje uvijek može poslužiti bobičasto voće poput brusnica i borovnica te orašasti plodovi. Batat koristimo kao zamjenu za krumpir, a jednako ga pripremamo u pećnici ili na tavi.   