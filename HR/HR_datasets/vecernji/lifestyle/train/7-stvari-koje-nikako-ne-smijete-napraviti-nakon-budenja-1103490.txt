Jutarnje rutine različite su i različito djeluju na nas, ali postoje određene pogreške koje trebate izbjegavati ako želite što produktivnije provesti ostatak dana. Independent.Co.Uk donosi 7 stvari koje su znanstvenici i stručnjaci proglasili najgorim početkom dana. Nikako ne smijete:  1. Odgoditi alarm na budilici Nekada (često) započinjemo dan tako što odgodimo alarm za još desetak minuta sna. Nakon toga, proces se ponavlja sve dok ne postane prekasno dobro se pripremiti za budući radni dan. No, to nije najgora stvar. Svaki put kad stisnete tzv. snooze button, vraćate se u stanje dubokog sna i ulazite u ciklus koji nemate vremena završiti. Zbog toga ćete cijelog dana biti mrzovoljni i pospani. 2. Ostati ušuškani u toplom krevetu Niste odgodili alarm (čestitamo!) i sada ležite u krevetu, ušuškani u debele slojeve deka, skupljenih ruku i nogu i ne da vam se pomaknuti. Istraživanja pokazuju kako ljudi koji se istegnu svakog jutra budu bolje raspoloženi i imaju više energije. Obrnuto, ljudi koji su skupljeni u fetalni položaj pokazuju veće znakove stresa. 3. Provjeriti e-mail/društvene mreže Ako spavate u blizini mobitela, nema lakše stvari nego okrenuti se, uzeti ga i početi pregledavati bezbrojne vijesti i e-mailove. Zašto je to loše? Jer povećava stres tako što se prisjećate problema i zadataka koji vas čekaju taj dan. Predlaže se neka druga kreativna i bezbrižna aktivnost na koju ćete se fokusirati. 4. Ostaviti krevet nepospremljenim Zašto uopće pospremati krevet kada ćemo ga ionako navečer raspremiti? Istina, ali neki autori i stručnjaci naglašavaju kako jutarnje spremanje kreveta povećava organiziranost i produktivnost. Nakon svega, pospremiti krevet je navika koja bi mogla potaknuti i druge dobre navike. 5. Popiti kavu Ako mislite da ne možete funkcionirati bez kave, promislite opet. Ljudsko tijelo proizvodi velike količine kortizola, koji regulira energiju, negdje između 8 i 9 sati ujutro. Zbog toga je najbolje popiti kavu poslije 9.30 sati, jer će se u protivnom vaše tijelo naviknuti na kofein i proizvoditi manje kortizola, što znači i manje energije. 6. Spremiti se u mraku Mnogi misle kako će spremanjem u mraku ublažiti prijelaz iz noći u dan. Ipak, naš unutarnji sat osjetljiv je na svjetlost i tamu. Spremanje u mraku signalizirat će mu da noć još traje i kako se ne treba još probuditi. Kad su zimi jutra mračnija, preporučuje se paljenje jakog svjetla prilikom spremanja. 7. Raditi stvari ''kako dođu'' umjesto rutinski Možda ćete natočiti vodu. Možda ćete slušati glazbu. Možda ćete nazvati prijatelja. Sve ove aktivnosti se preporučuju, ali najbolje je kad su ukomponirane u određene cjeline.  Probudite se, popijte šalicu čaja, odjenite se slušajući glazbu, nazovite prijatelja dok putujete na posao... Znanstvenici tvrde kako su snaga volje i koncentracija ograničeni. Šteta je potrošiti ih ujutro dok mozgate što ćete dalje. Rutinom se postiže da neke stvari radite automatski, a time štedite dragocjenu energiju za ostatak dana. >> 6 načina kako da se pomirite s partnerom 