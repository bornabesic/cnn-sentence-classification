Desetak kilometara od Delnica, posjetio sam Brod na Kupi, mjesto uza samu granicu sa Slovenijom, gdje su nekad prolazili važni putovi prema moru. Iako u Brod na Kupi najčešće dolaze lovci, ribiči, biciklisti i kajakaši, u zadnje vrijeme sve je poznatiji po kaštelu Zrinskih i restoranu “Mance”, poznatom po jedinstvenoj goranskoj kuhinji. Pohvala Danijeli Zidarić Restoran se nalazi u sklopu istoimenog hotela koji vodi obitelj Mance. U restoranskoj ponudi nude se izvorna nacionalna i autohtona jela, morski specijaliteti iz Kvarnerskog zaljeva i internacionalna kuhinja. Vlasnik Božidar Mance bio je davne 1962. godine i djelatnik hotela “Esplanade” u Zagrebu gdje je ispekao znanje o ugostiteljstvu i hotelijerstvu, što potvrđuje i orden viteza gastronomske akademije Francuske koji je dobio 1990. godine. U predivnom prostoru, uz kamin i pucketanje drva, koji su me podsjetili na neki klub u Engleskoj, prvo sam popio čašu domaćeg pjenušca i s vlasnikom porazgovarao o temama koje muče obrtnike toga kraja i Gorskog kotara, koji nemaju nikakvih beneficija zbog položaja i dugotrajne zime, jer nije isto imati restoran u Opatiji, Istri ili u Brodu na Kupi. Naručio sam krem-juhu od vrganja spravljenu po Božinoj recepturi i uživao pri tome u lijepo postavljenom stolu, kvalitetnim tanjurima, priboru, ubrusima i čašama. Nakon ukusne juhe, naručio sam file mladog jelena pripreman u šumskim travama obložen goranskom šunkom na podlozi od voćnog umaka. File je bio mekan, ukusan i pečen po mojoj želji. Sve pohvale kuharici Danijeli Zidarić. Od ostalih jela iz karte izdvojio bih samo neka: pršut od divljači, paštetu od guščje i pačje jetre, cocktail od vrganja, razne juhe od kojih bih izdvojio francusku juhu od luka te riblju juhu, topla predjela od vrganja, jela s roštilja, ali na poseban način kao što je lovački ražnjić (meso razne divljači, paprika, slanina i šampinjoni, sve nabodeno na štapić), zatim razni odresci, teleći medaljoni, biftek i ramstek na nekoliko načina i nezaobilazne slatke delicije od jagoda, malina, jabuka ili bazge, ovisno o sezoni. Naravno, i restoran “Mance” muku muči s profesionalnim osobljem. Zapuštena mala Švicarska Teško je opstati u poslu, kako kaže vlasnik Božo: “Ovo je mala Švicarska, ali zapuštena i zaboravljena”. Za desert sam naručio štrudl od šumskog voća. I moram priznati da nema razlike između njega i onih koje su nekad pripremale naše bake, pravi je domaći. Odlazim iz, nažalost, praznog Broda na Kupi cestom prema Delnicama po mraku kroz šumu iz koje izlijeću jeleni i srne. Izgleda da su izgubili pravi put zbog žilet-žice na slovenskoj granici.   IZBOR I KVALITETA JELA (do 50 bodova): 49 bodova IZBOR I PONUDA PIĆA (do 15 bodova): 13 bodova POSLUGA I LJUBAZNOST (do 10 bodova): 10 bodova DOJMOVI I PROSTOR (do 20 bodova): 18 bodova UKUPNOST PONUDE (do 5 bodova): 4 boda Ukupno: 94 boda 1. Karlovac - Korana-Srakovčić - 100 Osijek - Waldinger - 100 3. Samobor - Lod špilje - 98 4. Čakovec - Mala hiža - 95 Ilok - Principovac - 95 V. Gorica - Mon ami - 95 Ozalj - Žganjer - 95 Ravna Gora/ Brod na Kupi Mance - 94  Vukovar - Lav - 94 10. Varaždin - Zatne gorice - 92 11. Krapina - Vuglec breg - 91 Našice - Ribnjak - 91 Požega - Grgin dol - 91 Sisak - Cocktail - 91 Sl. Brod - Savus - 91 16. Koprivnica - Kraluš - 90 Ludbreg - Mejaši - 90 18. Buje - La parenzana - 89 Đakovo - Sorriso - 89 Fužine - Bitoraj - 89 21. Bjelovar - Bistro Franz - 88 Ogulin - Frankopan - 88 Slunj - Mirjana- 88 24. Otočac - Mirni kutak - 83 25.. Zabok - Stara škola - 82      