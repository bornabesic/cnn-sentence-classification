Sjećate li se kada ste posljednji put otišli u obližnju videoteku i posudili neki dobar film? Ako se ne sjećate, možda biste prvo trebali provjeriti postoji li još uopće vaša kvartovska videoteka. Do filma i prije kina Videoteke, koje su prije deset ili 20 godina bile iznimno popularne, sada su na izdisaju. Svako malo jedna se zatvori. Nije ni čudno, s obzirom na to da je danas moguće kupiti ili neovlašteno skinuti s interneta film i prije nego što dođe u kina. – Situacija je vrlo teška kod nas kao i u državi. Ljudi danas na raspolaganju imaju jako puno televizijskih kanala, nove se tehnologije razvijaju, a i neimaština i kriza učinile su svoje – smatra Ante Šarić, vlasnik zagrebačkih videoteka Pauk kojih je nekada bilo 15. Danas planiraju zatvoriti još dvije i ostat će na samo pet lokacija. – Prije pet godina u Hrvatskoj je bilo 1500 videoteka, a sada ih ima 150 – kaže Šarić. Slična je situacija i u drugim videotekama. Sve manja platežna moć i neovlašteno presnimavanje filmova učinili su svoje. MAXtv i ostali programski paketi još su jedna teška muka hrvatskih videotekara. Gledanje novog filma na MAXtv-u stoji 15 kuna, koliko i posudba. – Promet nam je pao oko 30%, iako je tijekom vikenda bolje nego radnim danima. Imamo 6 poslovnica, a imali smo ih 10 – kaže Žanet Purgar iz videoteke Središće. Utjecaj krize – Pad prometa događa se zbog novih tehnologija, razvoja, ali i krize. Potpuno smo izgubili djecu koja imaju internet, igrice i slično – kažu u videoteci King koja ima dvije poslovnice. Mnoge videoteke u ponudi imaju i grickalice, pića i cigarete, i to po sličnim cijenama kao u trgovinama. No, čini se da im ni to previše ne pomaže. Kako i sami videotekari kažu, oni ne vide nimalo svijetlu budućnost. U videotekama Središće posudba jednog filma stoji 15 kuna, a dva filma 20 kuna. Ako se posudi tri i više filmova, klijent ih može zadržati dva dana. Ako se zakasni s vraćanjem, zakasnina se plaća 10 kuna, ali zato se za taj iznos može posuditi novi film. U videoteci Pauk posudba novog filma stoji 15 kuna, a starog 10, odnosno 8 kuna. Pokrenuli su i akciju – koliko filmova klijent posudi, toliko ih dana može i zadržati (primjerice, deset filmova na deset dana). Kako kažu u videoteci Pauk, film ih u nabavi stoji od 130 do 140 kuna, a na sajmu se može kupiti kvalitetan za 10 do 15 kuna. 