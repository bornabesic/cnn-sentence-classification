Depresija koja se kontinuirano pogoršava u starijoj životnoj dobi može biti prvi indikator rizika pojave demencije, otkrili su nizozemski znanstvenici. Prema tom istraživanju drugi oblici depresije poput kronične depresije nisu povezani s kasnijom pojavom demencije. Nizozemski znanstvenici proučavali su načine na koje depresija u starijoj životnoj dobi progredira i kako je povezana s nekim rizikom. Zaključili su da depresija koja se stalno pogoršava može ukazati na rizik od pojave demencije. U okviru istraživanja čiji su rezultati objavljeni u časopisu Lancet Psychiatry praćeno je više od tri tisuće osoba starijih od 55 godina koje žive u Nizozemskoj.  Svi su imali neki oblik depresije, ali na početku istraživanja nitko nije imao demenciju. Istraživanje je pokazalo da je samo u skupini kod koje se pojačavala depresija uočen rizik od demencije i u toj skupini od 255 osoba demencija se razvila kod njih 55. Povećani rizik nije uočen u skupini u kojoj je depresija bila istog intenziteta ili u onoj u kojoj je kod ispitanika intenzitet simptoma oscilirao.  Voditelj istraživanja Arfan Ikram s medicinskog centra Erasmus sveučilišta u Rotterdamu  kaže da se depresija koja je postupno pojačava čini kao bolji pokazatelj demencije kasnije u životu od drugih pojavnih oblika depresija. "Postoji mnogo mogućih objašnjenja uključujući i ono da depresija i demencija obje mogu biti simptomi istog stanja ili da je depresija koja se pojačava naprosto prvi dio procesa koji završi demencijom u starijoj životnoj dobi". >>Živa u ribama i plodovima ne utječe na rizik od Alzheimerove bolesti 