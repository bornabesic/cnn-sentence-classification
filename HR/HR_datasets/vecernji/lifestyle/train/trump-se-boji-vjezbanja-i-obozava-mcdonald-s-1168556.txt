Američki predsjednik Donald Trump dosad je izgovorio mnogo "bisera". Po posljednjem u nizu, piše američki časopis, njujorški multimilijarder vjeruje da se ljudi rađaju s ograničenom količinom energije, kao baterije, te da ne bi smjeli trošiti vježbanjem ukoliko žele poživjeti dulje.  Ova je 'misao' objavljena u sklopu duljeg teksta o Trumpovim životnim navikama što ga je na svojim stranicama objavio The New Yorker.  "Nebrojena su nagađanja o Trumpovu fizičkom i mentalnom zdravlju, djelomično zato jer o tome imamo malo činjenica. Tijekom kampanje njegovi su suradnici objavili da je visok 192 cm te da teži 107 kilograma, što ne znači da spada u grupu pretilih osoba, ali u svakom slučaju ima višak kilograma", piše The New Yorker.  Kada govori o sebi Trump kaže da "nije velika spavalica" te tvrdi da spava između tri i četiri sata. Najdraža hrana su mu "dobar steak i obrok iz McDonald'sa". Povremeno odigra partiju golfa jer smatra da u svijetu vlada pogrešno uvjerenje o tome da je vježbanje korisno. "Ma baš suprotno, svaki je čovjek poput baterije... rođen je s ograničenom količinom energije", smatra Trump.  Obavljanje funkcije predsjednika Sjedinjenih Država bez sumnje je iznimno stresan posao i vjerojatno uzimak danak u zdravlju. No za razliku od Trumpova prethodnika Baracka Obame kojega se moglo vidjeti kako redovito trči, aktualni predsjednik 'čuva' energiju tek povremeno igrajući golf. Tako, izgleda, želi doživjeti stotu.  