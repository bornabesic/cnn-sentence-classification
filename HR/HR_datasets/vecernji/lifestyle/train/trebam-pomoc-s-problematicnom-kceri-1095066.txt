Trebam pomoć s problematičnom kćeri. Uvijek je bila sramežljiva, ali zadnjih par godina gotovo je asocijalna - ne želi se s nikim družiti, nitko joju razredu ne paše, treba izvlačiti rečenice iz nje jer se stisne i šuti... Sada u srednjoj mislim da nije našla prijatelja u razredu. Doma je posve drukčija. Terorizira mene i muža. Hoće puno stvari ( ne shvaća da nismo bogati), dere se, a mene krivi što nema prijatelje i ne sluša kad pokušavamo razgovarati s njom. Što nam je činiti?  Vaša kći je bila sramežljiva, što znači da je u kontaktu s nepoznatim ili čak i s poznatim u novim situacijama doživljavala nelagodu. Pojavom puberteta (tjelesni razvoj) i adolescencije (psihičke promjene koje prate pubertet) takva djeca postanu još anksioznija u komunikaciji. To pojačanje anksioznosti rješavaju povlačenjem od svijeta dok nakupljenu frustraciju kao bijes često ventiliraju u komunikaciji s članovima obitelji. Sve nabrojene teškoće i emocionalne dileme koje ima vaša kći često se vide i kod drugih adolescenata. U Zagrebu imamo odličnu ustanovu za psihičke poremećaje djece (Psihijatrijska bolnica za djecu i mladež) gdje se pomoć može dobiti na uputnicu liječnika opće medicine. Kako osobu ovisnu o alkoholu i klađenju nagovoriti na liječenje? Pokušali smo razgovorom s ocem dok je trijezan, ali on negira ili obeća da će se promijeniti pa od sutra sve po starom. Kako da mu pomognemo? Ovisnost o kockanju/klađenju udružena s alkoholizmom je loša kombinacija. Ovisnici o kockanju zatraže pomoć uglavnom kad se nađu u nepremostivim financijskim problemima. Prisilno psihijatrijsko liječenje je krajnji instrument koji se primjenjuje u nastojanjima da pomognemo pacijentu. Mislim da su vam veće šanse započeti liječenje vašeg oca zbog alkoholizma: kad je alkoholiziran i agresivan, osim toga što prespava u bolnici da bi se otrijeznio, treba ga prijaviti za agresivno ponašanje pa će možda dobiti mjeru obveznog psihijatrijskog liječenja. >>Odvikavanje od spreja za nos zahtijeva volju i disciplinu 