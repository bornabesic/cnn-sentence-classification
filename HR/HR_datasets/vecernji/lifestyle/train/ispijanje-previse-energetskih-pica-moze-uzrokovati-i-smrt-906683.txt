Industrija energetskih pića vrti milijarde i milijarde dolara, ali utjecaj energetskih pića na zdravlje konzumenata nije dovoljno istraženo. Stoga su znanstvenici odlučili ispitati kakav utjecaj na srce imaju energetska pića, koja sadrže i do tri puta više kofeina nego kava i coca cola. Otkrili su da se uz konzumiranje veće količine energetskih pića vežu nuspojave poput ubrzanog rada srca, lupanja srca, porasta krvnog tlaka, pa čak i smrti, a dosadašnji rezultati predstavljeni su na godišnjoj konferenciji radiološkog društva Sjeverne Amerike (NSRS), piše Medical News Today. Jedan od voditelja istraživanja dr. Jonas Dörner sa sveučilišta u Bonnu u Njemačkoj, napomenuo je da tradicionalno najviše energetskih pića piju tinejdžeri, ali posljednjih godina bilježi se i sve veći porast starijih osoba koji posežu za "dozom energije iz limenke". Da ova pića nisu sasvim bezazlena, pokazuje i činjenica da je u razdoblju od 2007. do 2011. zabilježen gotovo udvostručen broj medicinskih intervencija nad osobama koje su imale određene zdravstvene probleme koji su nastali zbog ispijanja energetskih pića. Ta se brojka sa 10.068 popela na do 20.783, piše u izvješću predstavljenom na godišnjoj konferenciji. Znanstvenici ističu da se većina takvih intervencija prije događala kod osoba u dobi od 18 i 25 godina, ali posljednjih godina riječ je i o osobama u dobi od 26 do 39 godina. Istraživanje, koje je i dalje u tijeku, obuhvatilo je 15 odraslih zdravih muškaraca i tri žene prosječne starosti oko 27 godina. Otkriveno je da se kod konzumenata energetskih pića sat nakon ispijanja znatno povećala sistolička stopa naprezanja lijeve klijetke srca. Iako je znanstveni tim došao do ovih rezultata, ističe da još uvijek nije poznat utjecaj na svakodnevne ili sportske aktivnosti. – Moramo provesti dodatna istraživanja da bi se utvrdilo koliko dugo traje učinak energetskog pića – kaže dr. Dörner. >>I energetska pića uništavaju zubnu caklinu 