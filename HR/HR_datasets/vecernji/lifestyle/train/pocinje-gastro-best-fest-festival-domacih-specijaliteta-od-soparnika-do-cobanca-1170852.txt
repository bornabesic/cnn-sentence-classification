Otvorenjem u 14.30 sati, na kojem će nazočiti i zagrebački gradonačelnik Milan Bandić, započinje Gastro Best Fest, festival domaćih specijaliteta. Čak deset dana Zagrepčani i njegovi mnogobrojni turisti moći će uživati u najboljim hrvatskim i inim okusima i to u samom srcu Zagreba, na Europskom trgu od 19. do 28. svibnja, svakodnevno od 11 do 23 sata. Festival doživljaja, festival atmosfere, dobre muzike i najboljih okusa priprema za svoje goste raznovrsne specijalitete, delicije – od autohtonih, izvornih, lokalnih, tradicijskih do svega onoga što je Hrvatska usvojila, prihvatila i nudi poput bosanske, turske, talijanske, austrijske i drugih kuhinja. Po prvi put na jednom mjestu, nudit će se soparnik, uštipci, čobanac, grah, štrukle, brudet, pljukanci s tartufima, sir i vrhnje, pljeskavice, roštilj, lignje, srdelice, čobanac, japrak, teleća jetrica, Jelačić šnite, Skradinska torta, buhtle, štrudle, fritule i kroštule.  Ove, ali mnoge druge poznate specijalitete pripremat će neki od najkreativnijih domaćih restorana, bistroa i slastičarnica poput bistroa Lari&Penati, Ameliea, Cukeraja, Cheese bara, Sofre, Green Huta, La Struka, Srdela bara, Meat districta, Kamanja, Hrvatskih divota, Milkya, Wurst bara, Rakijarnice, Vintese, Kuće pršuta, Lokuma i Natura bara. Na dnevnoj bazi na Europskom trgu u dvije kućice gostovat će i mnogi poznati chefovi i restorani pa će tako istarske delicije pripremati i istarska konoba Bujščina, žabe i jegulje Đuđa i Mate iz Metkovića, svoje delicije spravljat će i Konoba Opat Ante Božikova, Konoba Boba Vjeke Bašića iz Murtera, Toto’s iz Palmižane i mnogi drugi… - Hrana je doživljaj. Ona nas obogaćuje, mazi, pazi, zadivljuje. Hrani i zbližava ljude, budi naše okusne pupoljke, dijeli nam sreću, brižnost i ljubav, otklanja stres te uvodi radost i užitak u svakodnevicu i onima koji kuhaju i onima koji jedu. Jesti i uživati zajedno u dobrim okusima te družiti se i osjećati ljubav i zajedništvo moto je Gastro Best Festa, izjavila je direktorica festivala Suzy Josipović Redžepagić.  - Sretniji od ostatka svijeta jer u Hrvatskoj još uvijek možemo pronaći zdravu i pravu hranu koja nije podlegla svjetskom trendu modifikacije. Naša gastro baština je vrlo trendi, a u stvari je jednostavna, seljačka, siromašna i ispravna. Poanta našeg festivala je da iz hrane izvučemo upravo nju samu, njen izvorni okus te uživamo u bogatoj eno-gastro ponudi koju imamo, sve to, naravno, uz dobru muziku, prijatelje, smijeh i veselje, zaključila je.