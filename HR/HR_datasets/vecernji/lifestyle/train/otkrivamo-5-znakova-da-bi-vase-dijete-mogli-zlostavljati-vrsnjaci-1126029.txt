Zlostavljanje djece u školama problem je koji pogađa gotovo svakog roditelja. Zato je vrlo važno prepoznati simptome neobičnog ponašanja kod vašeg djeteta. Američka pedijatrica Meg Meeker za portal Today izdvojila je pet stvari koje upućuju na to da je vaše dijete možda zlostavljano u školi. 1. Ne želi ići u školu Većina djece veseli se odlasku u školu i ponovnom susretu s prijateljima. Neobično je da dijete iznenada stvori averziju prema odlasku u školu. Govor njihova tijela otkrit će vam postoji li dublji problem. Razgovarajte sa svojim djetetom, ali nemojte ga optuživati da se neobično ponaša. Nositi se s učenicima koji loše tretiraju svoje vršnjake vrlo je izazovno za djecu u osnovnoj školi. 2. Promjene u ponašanju Osim fizičkih simptoma, primijetit ćete da dijete ima promjene raspoloženja. Promatrajte kako se vaše dijete ponaša prije i nakon odlaska u školu te dolazi li iz škole vedro ili neraspoloženo. 3. Promjene u obrascima spavanja Zlostavljani osnovnoškolci znaju se boriti i s nesanicom. Zbog problema s kojima se suočavaju tijekom dana u školi ne mogu mirno zaspati i opustiti se. Pedijatrica tvrdi da djeca znaju imati i noćne more, buditi se usred noći pa i razviti anksioznost kao rezultat zlostavljanja. Pripazite na spomenute stvari jer njihovo ignoriranje može rezultirati problemima u odrasloj dobi. 4. Lošije ocjene Ako je vaše dijete inače imalo dobre ocjene u školi, a sada su odjednom lošije, za to vjerojatno postoji opravdan razlog. Djeci koju u školu zadirkuju ili zlostavljaju je teže je koncentrirati se na zadatke. Nemojte ih osuđivati da su nesposobni nešto učiniti ili ih uspoređivati s vršnjacima koji nemaju problema. Za sve postoji dobar razlog, a možda se krije upravo u drugoj djeci i njihovu ponašanju. 5. Promijenili su prijatelje Iako je normalno za djecu u toj dobi da mijenjaju prijatelje, pripazite ima li ih vaše dijete uopće. Naime, požali li vam se dijete da u školi jede samo ili primijetite da njegovi prijatelji, koji su vas nekoć posjećivali, sada više ne dolaze k vama, razgovarajte s djetetom. Možda se počelo izolirati od vršnjaka, što će nezdravo utjecati na njegov daljnji razvoj. Budite proaktivni i razgovarate sa svojim djetetom. Naučite ga da zlostavljanje drugih ili neprimjereno ponašanje nije u redu te da svoje vršnjake tretira s poštovanjem i empatijom. Djeca trebaju naučiti kako izgleda zdravo ponašanje u njihovoj dobi. Kad se suočavate s djetetom koje je zlostavljalo vašeg dječaka ili djevojčicu, razgovarajte s ravnateljicom, profesorima, ali i roditeljima djeteta. Zapravo su oni najveći faktor koji može utjecati na daljnje ponašanje zlostavljača. >> Ovo je top 10 namirnica koje trebate imati na jelovniku svoje djece: Za bolje pamćenje i zdravlje 