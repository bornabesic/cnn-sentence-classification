Naftalan, specijalnu bolnicu za medicinsku rehabilitaciju iz Ivanić-Grada, koja jedina u Europi i jedna od rijetkih u svijetu u liječenju kožnih i upalnih reumatskih bolesti primjenjuje jedinstven prirodni resurs, naftalan, danas su posjetili predsjednici krovnih udruga oboljelih od psorijaze te alergijskih bolesti i astme iz Finske. Predsjednik udruge psorijatičara Yrjö Määttänen i Saveza oboljelih od alergija i astme Ilka Repo u Ivanić-Gradu boravili su u sklopu inicijative Buy Croatia kako bi se upoznali s potencijalima dovođenja i liječenja većeg broja bolesnika iz Finske u Naftalanu te uspostave suradnje s finskim zdravstvenim osiguranjem. Obje organizacije okupljanju preko 37 tisuća članova u cijeloj Finskoj i usko surađuju s KELA-om, javnim fondom zdravstvenog osiguranja, na čiju su preporuku i došli u Naftalan. Za animiranje interesa Finaca za Naftalan zaslužna je agencija MEDinCRO uz suradnju finskog partnera. „Vrlo smo ugodno iznenađeni boravkom u Naftalanu, kao i svime što su nam naši domaćini ovdje pokazali. Naftalan je i na finskom tržištu prepoznat kao jedinstvena bolnica u Europi zbog primjene naftalanoterapije u liječenju psorijaze, kao i izuzetnim rezultatima koje ta metoda postiže u tretiranju bolesti. Siguran sam da bi i naši članovi bili jednako zadovoljni te se nadam da ćemo uspostaviti suradnju i omogućiti oboljelima od psorijaze u Finskoj dolazak na liječenje u Naftalan“, izjavio je Yrjö Määttänen, predsjednik finske udruge psorijatičara. Buy Croatia inicijativa je podržana od strane Hrvatske turističke zajednice, a usmjerena je na organiziranje poslovnih radionica i susreta turističkih profesionalaca iz zemlje i inozemstva kako bi se oni izravno upoznali s kvalitetnim turističkim proizvodima i destinacijama u Hrvatskoj. Ove godine planirano je nekoliko Buy Croatia radionica vezanih uz nautički, poslovni i zdravstveni turizam u sklopu kojih će inozemni partneri posjetiti Opatiju, Zagreb i Ivanić-Grad. Upravo su izvrsni rezultati koje Naftalan ostvaruje na skandinavskom tržištu bili glavni razlog da su u sklopu radionice o zdravstvenom turizmu predstavnici finskih udruga posjetili Ivanić-Grad, što je u skladu s vizijom da se grad i okolica u budućnosti u potpunosti usmjere prema turizmu kao glavnoj gospodarskoj djelatnosti, s Naftalanom kao nositeljem zdravstvenog turizma cijelog ivanićkog kraja. ”Iznimno sam ponosan na sve veći interes stranih gostiju za Naftalan. Naša jedinstvena priča liječenja neugodnih kroničnih kožnih bolesti prirodnim ljekovitim činiteljima sve je više prepoznata u cijelom svijetu, a kvalitetu naše usluge najbolje potvrđuje to što se velika većina gostiju nakon boravka u Naftalanu uvijek želi ponovno vratiti. Cilj nam je dogovoriti suradnju sa javnim zdravstvenim osiguravateljima na čitavom skandinavskom tržištu te na taj način osigurati što više pacijenata iz tih zemalja”, izjavio je Goran Maričić, ravnatelj Naftalana. Posljednjih desetak godina na liječenje u Naftalan svake godine organizirano dolazi i grupa pacijenata iz Danske, a posjet predstavnika krovnih finskih udruga psorijatičara i oboljelih od alergijskih bolesti i astme dokazuje da su pacijenti na zahtjevnom skandinavskom tržištu prepoznali blagotvorne utjecaje naftalanoterapije u liječenju kožnih i upalnih reumatskih bolesti po čijoj je primjeni Naftalan jedinstven u svjetskim razmjerima, kao i rezultate koje bolnica u Ivanić-Gradu ostvaruje u dugogodišnjem iskustvu s pacijentima s tim indikacijama. Naftalan, zemno mineralno ulje koje ubrajamo u prirodne ljekovite činitelje, komercijalno se u medicini koristi jedino u Azerbejdžanu i Ivanić-Gradu gdje se već više od 25 godina uspješno koristi u terapiji kožnih bolesti, posebno psorijaze i neurodermatitisa, ali i upalnih procesa u zglobovima poput artritisa, opeklina i rehabilitaciji poslije raznih operativnih zahvata. 