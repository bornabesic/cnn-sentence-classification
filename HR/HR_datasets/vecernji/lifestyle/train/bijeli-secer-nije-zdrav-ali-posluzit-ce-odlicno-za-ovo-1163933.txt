Bijeli, rafinirani šećer neprijatelj je našeg zdravlja i trebali bismo ga izbjegavati u svakodnevnoj prehrani. No, prije nego ga odlučite baciti iz svoje kuhinje, pričekajte. Doznajte za što će vam odlično poslužiti... Nahranite cvijeće Možete napraviti vlastitu hranu za cvijeće koja će vaš novi buket očuvati dulje svježim i lijepim. U vazu s cvijećem dodajte žličicu šećera i malo jabučnog octa koji će uništiti bakterije koje se vole hraniti šećerom. Piling za tijelo Pisali smo kako je dobro u šampon za kosu, svaki četvrti put kada perete kosu, dodati žlicu šećera. Na taj ćete način napraviti vlastiti piling tjemena, a kosa će biti blistavija. Na isti način djelovat će i na koži pa šećer iskoristite za izradu vlastitog pilinga za tijelo. Šećer djeluje poput kupovnog pilinga jer otklanja mrtve stanice kože i pomaže lakšem upijanju hidratantnih losiona i krema, zbog čega je koža glatkija i nježnija na dodir. Pomiješajte kokosovo ulje s dvostruko više šećera i hranjivi piling je gotov, piše Reader`s Digest. Ispucale usne Taj isti šećerni piling možete upotrijebiti i za usne. Stavite malo pilinga na mekšu četkicu za zube i nježno istrljajte usne kako biste uklonili mrtve stanice kože. Kokosovo ulje dobro je i za izbjeljivanje zubiju. Učinite laktove glatkima Za piling na područjima tijela s grubljom kožom, poput koljena ili laktova, pospite šećer na prerezanu polovicu limuna. Lakat otisnite na limun i trljajte naprijed-nazad. Uklonite višak masnoće Imate li naviku puno raditi u garaži ili kuhinji te su vam ruke često masne od ulja, dodajte malo šećera u tekući sapun kojim perete ruke. Šećer ima abrazivni učinak koji uništava masnoću. Uklonite ruž sa čaše Ako mrlja od ruža nije otišla ni nakon strojnog pranja u perilici, pokušajte je ukloniti uz pomoć šećera. Na rub mokre čaše na mjestu gdje se nalazi mrlja, namažite šećer i gledajte kako mrlja nestaje. Klopka za komarce Izrežite dvolitarsku plastičnu bocu na pola te u donji dio boce ulijte šećer i vodu. Gornju polovicu boce preokrenite naopako i ugurajte u donji dio boce tako da grlo dodiruje zašećerenu vodu. Oblijepite plastiku samoljepljivom trakom i zamka je gotova. Komarce će privući šećer, a jednom kada uđu u bocu, više neće moći izići. Očistite mlinac za kavu Ulijte ¼ šalice šećera u mlinac za kavu i zatim ga obrišite krpom ili prstom. Istresite šećer i još jednom prebrišite mlinac. Šećer će poslužiti kao abraziv te će oribati ostatke kave, a uspješno će upiti i ulje koje ostavlja kava. 