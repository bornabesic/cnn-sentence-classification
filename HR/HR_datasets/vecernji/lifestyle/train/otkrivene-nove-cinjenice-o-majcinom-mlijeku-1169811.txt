Već je dobro poznato koliko je zdravo majčino mlijeko, no znanstvenici su sada došli do još jednog otkrića. Stručnjaci sa švedskog Sveučilišta Lund proučavali su spoj koji se nalazi u majčinom mlijeku zvani Hamlet, a koji ubija kancerogene stanice tumora. Oni su tako došli do obećavajućih rezultata istraživanjem učinka Hamleta na pacijente s rakom mokraćnog mjehura. U ranoj fazi ispitivanja pacijenti kojima je ubrizgan ljekoviti spoj iz majčinog mlijeka nakon nekoliko dana počeli su preko urina izbacivati mrtve tumorske stanice. Spoj iz majčinog mlijeka napada stanice raka sam i mogao bi postati alternativna metoda liječenju kemoterapijom ili tretmanima radioterapije koji oštećuju i zdrave i tumorske stanice u tijelu. Imunologinja Catharina Svanborg ljekoviti spoj iz majčinog mlijeka otkrila je slučajno dok je istraživala antibiotike. – Na naše čuđenje, kada smo dodali ovaj spoj iz mlijeka, stanice tumora su umrle. Zo je bilo potpuno neočekivano otkriće – rekla je ona. Kaže kako je u majčinom mlijeku zapravo tražila nova antimikrobna sredstva koja se u velikom broju nalaze u majčinom mlijeku. Sada će se provesti daljnja testiranja kako bi se otkrila sva djelovanja ovog spoja.  