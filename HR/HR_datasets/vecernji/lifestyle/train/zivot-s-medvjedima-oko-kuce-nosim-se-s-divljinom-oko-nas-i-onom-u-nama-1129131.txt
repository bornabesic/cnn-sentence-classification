Na ulasku u Otočac parkiram automobil te za upute kamo dalje pitam prvog čovjeka: – Pardon, a gdje su medvjedi? Nisam od onih koji se koriste navigacijom, pametnim satovima, GPS-om, nemam ni kartu. Radije pitam, stara škola. Pogleda on mene, pa zatim registraciju automobila, a onda uzvrati pitanjem: – Iz Zagreba si? Kimnem glavom, a čovjek s oduševljenjem, raširenih ruku, kaže: – Pričaj! Pa što ima u Zagrebu? Eh, kad se sjetim tih dana. Bio je kraj 80-ih, a ja kao student u domu na Savi. Doba tuluma, zabave... To su bila vremena. Sjećaš se starog Babinjaka, kupališta na Savi? Tamo, kraj nasipa, satima smo znali igrati pingić, to su bili epski mečevi – nadušak je izgovorio čovjek kojeg sam sreo prije manje od minute. Sjetim se i ja da sam igrao stolni tenis kao klinac na istom mjestu. – Možda smo bili stol do stola prije četvrt stoljeća! Eto, samo što ne odemo u centar Otočca na piće. To je prednost pred elektronikom koja precizno pokazuje put. Družiš se. – Nego, u Kuterevo ćeš ovim putem, skreni na rotoru... – govori mi 50-godišnji sugovornik kojem ne znam ime. Ali znam gdje je, i kako, proveo mladost. Vraćam se u auto i – izlazim iz grada. Pratim upute. Ovo je Sjeverni Velebit, počinje divljina. Cesta je sve uža, a uz cestu ovce. Jedno mladunče trči preko ceste, ide za majkom. Stojim, čekam da simpatični mališan sigurno prođe. Dva zavoja iza, na jednoj kući natpis “Klaonica”. Surova stvarnost... Volonteri s pet kontinenata Nastavljam prema utočištu u Kuterevu, od grada nešto više od deset kilometara. Kako prolazim, tako prolaznici mašu. Prijateljska atmosfera. A u Kuterevu medvjedi novog gosta gledaju sa zanimanjem. Posebno se zainteresirao Marko, pronađen kod Crikvenice, jer držim komad kupusa i nekoliko naranči. Glorija Podnar (25) kaže: – Volonteri su ovdje bili iz Amerike, Australije, Azije, naše Europe... Neki dođu na kratko, drugi ostanu mjesecima. Pomažemo. Živim u Kuterevu, često sam tu. Djevojka iz Pule, Katarina Perković (26) dodaje: – Studentica sam biologije, pripremam diplomski o medvjedima, zato sam ovdje... Jedan Francuz nešto dalje priprema drvene medvjeđe nastambe za medvjeđe društvo pronađeno u Gorskom kotaru, Velebitu, Lici. Radi se. Tu na obroncima Sjevernog Velebita nisam zbog volontera, koji dođu i odu, nisam ni zbog životinja. Nisam zbog medvjeda, već zbog čovjeka koji već godinama živi s carevima divljine! I brine se za medvjede siročiće koje pronađu bez majke ili se nekako drugačije pronašli u nevolji, a žive u njegovu dvorištu, oko kuće. – Kreni prema Otočcu, pa ćemo se naći na pola puta. Bio sam u gradu, po namirnice – javlja mobitelom Ivan Crnković Pavenka, voditelj utočišta za mlade medvjede. Nalazimo se u kafiću Soriso, konobarica s nama sjedi za stolom. Negdje smo u ravnini otoka Raba. S one druge strane Velebita koja se, recimo, vidi s trajekta Stinica – Mišnjak. Kako se živi uz medvjede?, pitam. – Poput kovanice. Ima dvije strane, zavisi koju stranu gledaš. S jedne strane život je mukotrpan i neizvjestan, neki put ne vidiš svjetlo, a i ne znaš da si u tunelu. S druge strane, uza svoje sposobnosti i vrijednosti, shvatiš da se možeš nositi s divljinom oko nas, ali i s onom divljinom koja je ostala u nama... – govori Crnković. Divljina kao jezičac na vagi Na pitanje o godinama, kaže: – Imam 140 godina! Živim od Ivanja do Ivanja. Jedno je krajem prosinca, drugo krajem lipnja. Tako žive i medvjed – govori Ivan aludirajući na period medvjeđeg zimskog sna, pa se vraća na temu divljine: – Zaboravljamo koliko je divljina oko nas ljuta. I da je u mjerilu civilizacije, upravo ta divljina uteg s druge strane vage, onaj jezičac za koji želimo da bude na sredini. Zašto ljudi dolaze k nama? Zanimljivo je... Ovdje nema ringišpila. Nema atrakcija. Razmišljali smo da odemo u Zagreb, na Jelačić plac, stavimo štand i dijelimo letke i zovemo ljude da dođu k nama vidjeti tu impozantnu životinju. No, nismo. Shvatili su oni gdje smo, mnogi ovuda prolaze, pa dođu. I cijene to što ovdje nema ringišpila. Tu čuju ovcu, vide kravu. Važnije, vide suživot civilizacije i divljine. Ovdje se sve temelji na četiri velika sisavca. Ris, vuk, medvjed i čovjek. I sva su četvorica u odnosu koji nije konfliktan. Eto, to je tajna. I naravno, lijepo je... Ne odlazimo iz naše Like! >>Za djecu grad bajki u kojem govore i ogledala i stabla, a za Tita – mjesto robije >>Čakovec: Najsigurniji grad na svijetu jer po njemu je ime dobio – Chuck Norris TRADICIJA – Teta Dragica Biondić (85) ponos je kraja, kod nje i danas dolaze mladi na školovanje kako izraditi kuterevske coklje. Tradicija se ovdje čuva te prenosi s koljena na koljena, što se u mnogim gradovima, na žalost, zbog brzine života počelo nestajati. MALO LJUDI – Sredinom studenog Otočac je pust. Hladno je, temperatura malo iznad ništice. Tek pokoji prolaznik u centru, a i u kafićima u centru su stolovi prazni. Cijene su prihvatljive, kava s mlijekom – sedam kuna. Za one koji ne vole gužvu – idealno. Zrakoplov Douglas DC-3 koji je sletio 1977. te ostao u Otočcu Nedaleko od Inine benzinske postaje aerodrom je Špilnik, na kojem je američki transportni zrakoplov Douglas DC-3 koji je prije 39 godina sletio u Otočac i otada tamo ostao. U planu je da postane turistička atrakcija. Mlinovi Mlinice na vrlima Gacke, kojih je nekoliko, zanimljiva su destinacija. U prošlom stoljeću radilo ih je više od 60, no ove još uvijek odoljevaju vremenu. Muzej Gacke Nalazi se u samom centru grada, a u njemu su zbirke predmeta koji se datiraju u prapovijest, rimsko doba, vrijeme borbi s Turcima, Vojne krajne, pa sve do zbirke iz Domovinskog rata. Ribolovni raj U Otočcu tvrde kako njihova potočna pastrva, zbog obilja hrane u rijeci Gacki, raste nekoliko puta brže od ostalih te da su najveći ‘kapitalci’ imali i više od 5 kilograma. Kuterevo utočište Medvjede po imenu Marko Kralj, Mlada Gora, Mladi Dol, Huu Bear, Vlad Mir, Blago Zoo... turisti će sigurno upamtiti. Urednost, izgled mjesta, čistoća, okoliš - 9 Kvaliteta i raznolikost smještaja - 8 Kvaliteta ugostiteljske ponude - 6 Gostoljubivost i susretljivost domaćina - 8 Večernja zabava i  provod - 6 Kulturni i rekreativni sadržaji - 7 Opskrbljenost  i šoping- ponuda - 6 Turistička ponuda tijekom cijele godine - 6 Inovativnost, originalnost i autohtonost - 9 Opći  dojam - 7 Ukupna ocjena - 72 