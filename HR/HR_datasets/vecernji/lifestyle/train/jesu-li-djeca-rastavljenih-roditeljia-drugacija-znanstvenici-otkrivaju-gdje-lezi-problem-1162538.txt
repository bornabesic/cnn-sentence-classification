Istraživanje sveučilišta York pokazalo je da djeci razvedenih roditelja više štete roditeljske svađe tijekom braka nego sam razvod, piše u utorak britanski list Telegraph. Djeca koja u svojim domovima svjedoče svađama imaju 30 posto veće izglede razviti probleme u ponašanju od druge djece.  Ranije istraživanje sveučilišta Sussex objavljeno prošle godine pokazalo je da neriješeni sukob roditelja može snažno utjecati na rani razvoj djeteta, njegovo mentalno zdravlje i izglede za uspjeh u odraslom životu. I to važi bez obzira na to jesu li roditelji zajedno ili su razdvojeni. Znanstvenici ističu da problem nije u samoj svađi nego u neriješenom sukobu jer djeca moraju znati kako se spor može razriješiti kako bi se nastavio život. Trajući sukob roditelja može utjecati na dječje mentalno zdravlje, razvoj socijalnih vještina i emotivnu stabilnost, akademski razvoj i može utjecati na njihovu sposobnost stvaranja veza a također može utjecati na fizičko zdravlje, pokazalo je to istraživanje. Bebe stare samo šest mjeseci pokazuju snažnije fiziološke simptome stresa poput ubrzanog rada srca kao odgovor na svađu roditelja u odnosu na svađe odraslih osoba koje nisu njihovi roditelji. Kod djece svih uzrasta destruktivni utjecaj roditeljskih svađa može se manifestirati  visokom razinom agresije, neprijateljstava i nasilja, pomanjkanjem samopouzdanja, tjeskobom, depresijom i u iznimnim slučajevima suicidalnim mislima, navode stručnjaci. >> 'Već dvije i pol godine moj sin ima oca samo sat vremena tjedno' >> Evo što je rasplakalo Sanju Doležal i zbog čega je htjela otići iz studija 