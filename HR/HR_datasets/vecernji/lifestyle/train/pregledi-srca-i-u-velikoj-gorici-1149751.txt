Pripreme za konačno uređenje i otvaranje prve kardiološko-internističke ambulante u Velikoj Gorici u punom su jeku, a Velikogoričanima, kao stanovnicima sedmog po veličini grada u Hrvatskoj, tako će biti osigurani specijalistički pregledi zbog kojih više neće morati putovati u Zagreb. I dok je Dom zdravlja Zagrebačke županije financirao građevinske radove, Grad Velika Gorica iz svog je proračuna osigurao 400 tisuća kuna za kupnju nužnih medicinskih uređaja bez kojih ambulanta ne bi mogla raditi, a Večernji list s partnerima – tvrtkom Primat RD, HEP-om i UNIQA osiguranjem osigurat će potrebni namještaj. Građanima najbolja skrb Takvim projektom Večernji list i ove godine nastavlja svoju dugogodišnju akciju “Ordinacija iz bajke”. – Gorica je posljednjih godina napravila velike projekte. Svi oni rade se za boljitak života naših sugrađana. Drago nam je kada u tome pronađemo i partnere kao što je to Večernji list. Zajedno smo lani uredili i opremili dječja igrališta u osnovnim školama, a sada radimo na opremanju ambulante. Naši sugrađani uskoro će moći kardiološko-internističke preglede obavljati u svome gradu i to je samo jedan od koraka prema konačnom cilju, a to je Medicinski centar. Velikogoričani zaslužuju bolju zdravstvenu skrb – kazao je Dražen Barišić, gradonačelnik Velike Gorice. Da uvijek rado pomognu, poručili su i iz tvrtke Primat RD. Zajednički cilj – Projekt izgradnje kardiološke ambulante u Velikoj Gorici prepoznali smo kao svrhu kojoj želimo pridonijeti, kao što se i inače trudimo svojim radom omogućiti dobrobit i onima koji su u životu, ili poslu, imali nešto manje sreće. Ne razbacujemo se kapitalom, no uvijek rado pripomognemo aktivnostima i dobrim ciljevima. Kardiološkoj ćemo ambulanti omogućiti opremu potrebnu za rad – stolove, stolce, ormare i garderobne elemente – sve su to redom dijelovi našeg asortimana, a nasreću vlastitom proizvodnjom elemente možemo prilagoditi prostoru – rekao je Viktor Rožman, direktor i vlasnik tvrtke Primat RD. Vođeni su dobrom idejom projekta i u UNIQA osiguranju. – Napori liječnika i medicinskog osoblja nove ambulante bit će usmjereni na poboljšanje zdravstvenog stanja pacijenata, a mi ćemo pomoći urediti prostor da bi se djeca i odrasli u njemu ugodnije osjećali – kazala je Dragica Marjanović, direktorica Službe marketinga UNIQA osiguranja. Treći je put partner Ordinaciji iz bajke i HEP. – Ponosni smo i sretni što smo partner projekta Ordinacija iz bajke, u sklopu kojeg ćemo sudjelovati u opremanju nove ambulante velikogoričkog Doma zdravlja. Svaki osmijeh na licu djeteta znak je da je naš zajednički cilj ispunjen pa ćemo se i ubuduće uvijek rado odazivati na sudjelovanje u ovakvim projektima – poručili su iz HEP-a, koji je lani sudjelovao u više od 200 projekata. 