S koje god strane dolazili u Đakovo prvo ćete ugledati dva tornja i kupolu najljepše katedrale od Venecije do Istanbula. Grad Đakovo nalazi se u srcu Slavonije, na istoku Lijepe Naše. U centru, na Trgu Ivana Pavla II., samo 10 minuta laganog hoda od katedrale, nalazi se restoran “Sorriso”, jedan od onih restorana koji žele pokazati da je gastronomija vrsta umjetnosti te da je napredovala u svim pogledima kuhanja, posluživanja i serviranja raznih jela. Slavonija povezana Europom Ljubazno me dočekao vlasnik Ivica Arambašić koji se od sedamnaeste godine bavi ugostiteljstvom, od čega je četiri i pol godine stjecao znanja u njemačkim restoranima. Kaže da mu je “Sorriso”, što na talijanskom znači osmijeh, prvi objekt koji je otvorio, u travnju 2011. godine. U ponudi ima tridesetak jela, a ideja mu je, kaže, povezivanje slavonske tradicionalne kuhinje s europskim kuhinjama. Uz čašu misnog vina Đakovačke biskupije, Ivica kaže da jedva čeka proljeće i ljeto jer imaju i predivnu terasu sa 100 sjedaćih mjesta, a i posao je puno bolji nego zimi. Od 18 etiketa raznih vina iz regije, naravno, prevladavaju misna vina Đakovačke biskupije. Kartu jela također kreiraju prema sezoni, pa im je, kao i drugim restoranima, problem što su cijene povrća i voća sada drastično povećane, kao i PDV, koji je, naravno, za sve isti. Mislim da nije isto imati restoran u Istri, Dalmaciji, Zagrebu ili u Slavoniji, jer i sami znamo koliko je ondje standard skromniji nego u drugim dijelovima lijepe nam zemlje, pa zato ljudi mahom odlaze, što je zaista žalosno za prekrasnu, ali osiromašenu Slavoniju. Time bi se, naravno, trebala baviti ministarstva, no hajdemo mi na predjelo: ovčji sir s maslinama i maslinovim uljem, sir je vrlo ukusan, domaći, kao i ekstradjevičansko maslinovo ulje. Za glavno jelo kušao sam specijalitet kuće, teletinu ispod peke s domaćim krumpirom. Knedli kao kod moje žene Teletina je mekana, svježa i vrlo ukusna. Petero stalno zaposlenih posvećuje pažnju gostima. Cijene su više nego prihvatljive za sve. Čistoća, urednost restorana i „dress code“ osoblja su apsolutno zadovoljavajući. Za desert, po preporuci vlasnika, naručio sam domaće knedle sa šljivama i vrhnjem koje nude svakodnevno. Savršeni su kao i kod kuće kada mi ih pripremi supruga. “Sorriso” je mali restoran s dušom i ljubaznim osobljem u samom centru Đakova, koje osim po mnogim znamenitostima uvijek pamtimo i po poznatim Đakovačkim vezovima. Odlazim zadovoljan iz restorana, ali tužan zbog grada koji je krizom dosta osiromašen, a nekada je bio ponos Slavonije. >>Odrezak 'Barun Trenk' ponos je kuće IZBOR I KVALITETA JELA (do 50 bodova):47 bodova IZBOR I PONUDA PIĆA (do 15 bodova):12 bodova POSLUGA I LJUBAZNOST (do 10 bodova):10 bodova DOJMOVI I PROSTOR (do 20 bodova):16 bodova UKUPNOST PONUDE (do 5 bodova):4 boda ukupno 89 bodova Grad - restoran - bodovi 1. Karlovac - Korana-Srakovčić - 100 2. Samobor - Lod špilje - 98 3. Čakovec - Mala hiža - 95 V. Gorica - Mon ami - 95 5. Varaždin - Zatne gorice - 92 6. Krapina - Vuglec breg - 91 Požega - Grgin dol - 91 Sisak - Cocktail - 91 Sl. Brod - Savus - 91 10. Ludbreg - Mejaši - 90 Koprivnica - Kraluš - 90 12. Buje - La parenzana - 89 Đakovo - Sorriso - 89 Fužine - Bitoraj - 89 15. Bjelovar - Bistro Franz - 88 Ogulin - Frankopan - 88 17. Otočac - Mirni kutak - 83 18. Zabok - Stara škola - 82      