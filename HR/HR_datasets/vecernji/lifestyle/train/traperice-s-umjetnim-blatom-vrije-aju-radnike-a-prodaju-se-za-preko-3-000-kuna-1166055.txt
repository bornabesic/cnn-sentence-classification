Nakon što je nedavno privukao pažnju medija odlukom o tome da sa svojih polica povuče modnu odjeću i dodatke s potpisom kćeri američkog predsjednika Ivanke Trump, lanac američkih robnih kuća Nordstrom ponovno je u središtu pozornosti zbog zanimljivoga modela traperica ukrašenih umjetnim blatom za koje treba izdvojiti 425 dolara (oko 3135 kuna).  Traperice su, stoji na internetskim stranicama Nordstroma, namijenjene svima koji žele izgledati kao da su naporno radili, a da se pritom ne zaprljaju. Umjetno blato razmazano po hlačama ni nakon pranja se ne ispire. "Model traperica 'Barracuda Straight Leg Jeans' utjelovljuje tipičnu američku radnu odjeću korištenu za naporan rad zahvaljujući blatnom premazu koji pokazuje da se njihov vlasnik ili vlasnica ne boje zaprljati", objašnjavaju iz Nordstroma.  Ukoliko se odlučite za par, to ćete zadovoljstvo platiti 425 dolara ili oko 3135 kuna.    Sudeći po komentarima korisnika Twittera, model skupih blatnih traperica na internetskim stranicama zasad loše prolazi. "Ovo je uvreda za američku povijest i američke radnike koji su traperice uistinu uprljali tijekom vrlo napornoga rada, a sve zbog profita i za privilegiranu kastu" ili "Konačno u ponudi traperice koje izgledaju kao da ih je nosio netko tko ima prljav posao, a napravljene su za ljude koji ga nemaju", samo su neki od negativnih komentara.  Osim Nordstroma blatne traperice nude se i u robnim kućama Neiman Marcus i Saks Fifth Avenue.    