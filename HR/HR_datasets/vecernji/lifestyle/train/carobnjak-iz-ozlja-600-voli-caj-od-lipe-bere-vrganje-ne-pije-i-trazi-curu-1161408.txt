Nehru, Džavaharlal Nehru, bio je možda i prvi slavni turist u Ozlju. Zbog dolaska tog indijskog državnika, borca protiv ropstva, asfaltirana je tih dana na brzinu i cesta od Karlovca do staroga ozaljskoga grada na litici iznad Kupe. – Tu, na ovom uglu, mahali smo kao klinci sa zastavicama, bilo je to negdje šezdesetih. Letjele su i latice. Tito i Nehru provezli su se u nekoj “lađi”, tko će ga znati je li to bio Lincoln ili Opel Olympia... Spavali su u dvorcu – kažu domaći koji se sjećaju tog doba. I što su dečki radili? – Nemamo pojma, do dvorca nismo smjeli ni blizu tih dana. Na stranu nesvrstani i stari dvorac Zrinskih i Frankopana. To je stotinu puta ispričana priča. Idemo na aktualnosti... Tri stotine stranica stripova – Čekaj s aktualnostima, naš je Ozalj u to doba bio raj za Zagrepčane. Tu su se dolazili kupati, vozio je vlak, ma bilo je divota. Ali, kad su počeli kupovati prve aute, krenuli su na more, u Crikvenicu, Kraljevicu, Opatiju... Danas, ideja je dovesti unuke tih kupača iz metropole ovdje na našu plažu. Imamo opet i turistički vlak... Hit je ovih dana u Ozlju – “Čarobnjak iz Ozlja”. Njegov autor, čovjek koji stripom želi popularizirati grad, a ideja je sjajna, kaže: – Čarobnjak iz Ozlja je vedar lik, pozitivac. Ma ima malo i dječje naivnosti, ali pomaže svojim sugrađanima. Kao nekad Zagor. Za njim sam bio lud kao klinac, pročitao sam barem 700 stripova o Zagoru i Čiku. Bio je Duh sa sjekirom dobar sa svima, pravičan, ma baš kao moj Čarobnjak. I on okrene na šalu, kad god može – kaže Josip Stupić (28) te dodaje kako je nacrtao više od 300 stranica stripa. Što radi Čarobnjak? – Živi zdravo. Pije čaj od lipe, bere vrganje i lisičarke. Pa star je 600 godina! Ne pije alkohol? – Pio je, ali je prestao. Pušio je i lulu, pa i to prestao. Taman kad sam ja prestao s duhanom, prestao je i Čarobnjak u stripovima. Ima li Čarobnjak iz Ozlja curu? – Radimo na tome... Imat će! Šećemo centrom grada, na otvorenom baš njegovi stripovi, postavljeni prije dva tjedna. Po zidovima, turisti ih čitaju. – Ne znam da u ikojem drugom gradu postoji takva izložba stripova. Ozalj je po tome unikatan – kaže ponosno. Ovdje svi putovi vode u – café bar Tropic. Na terasi, na pauzi, i čovjek kojega svi znaju. Zanimljiva životna puta. – Školovao sam se kod isusovaca na zagrebačkoj Šalati za svećenika, pa sam kao veterinarski tehničar pomogao stotinama krava oko Ozlja da se otele, napravio s kolegom veterinarom Josipom Bacanom više od dvije stotine carskih rezova, bio sam dva mandata i ozaljski gradonačelnik, a sad radim na održavanju i gradnji cesta... – kaže Stjepan Zoretić (65). – Mladima je to čudno, ali mi stariji još imamo žara. Ma ništa nam nije problem. U tom trenutku, na crvenom traktoru prolazi Ivan Valić. Ne staje, samo maše iz kabine. – Naš ti Ivan radi zimi na Aljaski, i na -40 stupnjeva. Kanađanima je to prehladno. A kad ondje malo zatopli, dođe u svoj kraj, ima tu vinograd... Pa zimi opet gore – pričaju za susjeda. Šećemo do plaže na kojoj se nekad kupalo pola Zagreba, a na njoj ribič Matija (43) iz Zaprešića. – Tu ispod Munjare, elektrane, ljepše je pecati nego na Savi. Hvatam bolena, voda je čista, na izletu sam, uživam... Štuka koju sam uhvatio imala je 101 centimetar. Dečki dodaju: – Naša je Munjara nekad osvjetljavala cijeli Karlovac. U staroj centrali turbine se vrte još od 1907. godine. Starija je samo šibenska na Krki, ali ona nije u funkciji... Sjedamo u automobil i prema – Ferencima. Istom cestom kojom je, prije par godina, John Malkovich, holivudska zvijezda, tražio rodnu kuću svojih roditelja, djedova i baka. Ali mi ne idemo Maljkovićima, nego k Ivici Štenti (39). – Eh, k meni se ne dolazi slučajno. Čak ne možeš ni zalutati, moraš doći s razlogom – veli Ivica. Pokazuje na pčelinjak. Koliko ih je? – Malo. Oko tri milijuna. Nekad ih je bilo više... Malo je tri milijuna?! – Da. A ove godine samo su me dva puta ubole pčele. No, kad je sezona, zna biti i po stotinu uboda dnevno. Imam odijelo, pa žalac ne dođe do kože. Ali osjetim... Motika lijek za sve probleme – Motika je lijek za sve probleme! Što će ti vreća za boks na tavanu? Nema ljepšeg rješavanja problema i stresa. Ako si ljutit, samo jače mašeš motikom. Bolje se osjećaš, spavaš, smiješ se od uha do uha. Sve u našem OPG-u radimo sami. Pomognu mi mama Magdalena i supruga Brigita. Ponosim se bučinim uljem i sokom od buče, on je hit! Na stotinu litara ide samo kilogram šećera. Imam i sirup od bobica bazge, med, mali mlin za brašno, radim propolis... Imamo park prirode, a želio bih da ovaj kraj ljudi prepoznaju po ekološkim proizvodima. Ekološki smo čisti, nema industrije, nema prometa, samo da nam je stvoriti brend – Proizvodi parka Žumberka – kaže te dodaje kako još i radi osam sati dnevno, brine se u Ozlju o ljudima s teškoćama u razvoju, Downovim sindromom, autizmom... A sreća? – Ma divno mi je, pa živim u parku... Gdje ćeš ljepše.• >>U gradu grofova pet tigrova u dvorištu, ali i majmun Tarzan koji lovi zubala PLUS NAPREDAK – Ima Ozalj priču, od dvorca, plaže, sad i novog vlaka “Rumobil”a. Za 50 kuna od Zagreba do Ozlja može se na jednodnevni izlet na degustacije, radionice, izradu štrukli, prirodnih krema, u posjet starom gradu, na izradu slamnatih skulptura... Tako se na izlete išlo i nekad, a Ozalj se opet vraća u modu. MINUS SMJEŠTAJ – Putovanjem po turističkim mjestima na kontinentu priča se ponavlja. Gdje prespavati? U Ozlju nedostaje ležajeva, na tome bi trebalo poraditi. Da turist ostane cijeli vikend. Ali, za gradnju hotela i apartmana treba novac. Kojeg je malo. Uvijek isti problem... Vlak Rumobil HŽ i Grad Ozalj odnedavno organiziraju izlete iz Zagreba u Ozalj kako bi utjecali na razvoj kontinentalnog turizma Karlovačke županije. Vozit će do sljedećeg ljeta, a planirano je 35 izleta. Ideja je sjajna, podsjeća na nekadašnje izlete u Samobor kultnim Samoborčekom. Sjetimo se samo avantura iz filma “Tko pjeva zlo ne misli”. Destinacija nije bio Ozalj, ali izlet vlakom je – isti. Šetnja gradom Slave Raškaj Stari grad Ozalj, Zavičajni muzej i grob Slave Raškaj u dvorištu crkve sv. Vida... U Ozlju se posebno ponose slikaricom Slavom Raškaj, koja je imala tešku životnu priču, bila je gluhonijema, ali je predivno slikala. Njezini akvareli smatraju se – idealnima. U Ozlju je portretirala susjede, a živjela je ovdje od 1899. te slikala pejzaže, a ozaljski su motivi sjajni... U šetnji je nemoguće ne vidjeti kamenu palaču Munjare... Strip u centru grada Autor Čarobnjaka iz Ozlja je Josip Stupić. Udružio je snage s Majom Marković koja je bojila i Juricom Starešinčićem koji je radio skice i tuš, a izložba na otvorenom otvorena je sredinom ožujka. Kupanje na Kupi Domaći tvrde da je ljepše nego u moru! Urednost, izgled mjesta, čistoća, okoliš 8 Kvaliteta i raznolikost smještaja 6 Kvaliteta ugostiteljske ponude 7 Gostoljubivost i susretljivost domaćina 10 Večernja zabava i provod 6 Kulturni i rekreativni sadržaji 9 Opskrbljenost i šoping-ponuda 6 Turistička ponuda tijekom cijele godine 9 Inovativnost, originalnost i autohtonost 8 Opći dojam 7 Ukupna ocjena 76 VARAŽDIN 88 SAMOBOR 87 OSIJEK 87 VUKOVAR 86 NAŠICE 85 ĐAKOVO 84 KARLOVAC 83 KOPRIVNICA 83 Sl. BROD 83 SISAK 81 POŽEGA 80 KRAPINA 79 V. GORICA 79 OGULIN 79 ILOK 78 ZABOK 78 BJELOVAR 77 FUŽINE 76 OZALJ 76 BUJE 74 ČAKOVEC 73 LUDBREG 72 OTOČAC 72 GOSPIĆ IMOTSKI KNIN PLITV. JEZERA RAVNA GORA SINJ SLUNJ   