Zagrebačka dvorana Arena spremna je za jedan od najvećih dočeka Nove godine s elektroničkom glazbom "Zagreb 360° New Year's Eve" na kojemu se očekuje blizu deset tisuća posjetitelja iz više od 60 zemalja svijeta i koji je svjetski glazbeni magazin DJ Mag uvrstio među pet najboljih dočeka Nove u svijetu. Istaknuli su to organizatori iz agencije Adria MM (koja je i vlasnik licence za Ultra Europe festival) na konferenciji za medije naglašavajući da se tim novogodišnjim spektaklom otvara Croatia Winter Music Festival koji se u Zagrebu odražava do kraja idućeg tjedna. Osim brojne publike, doček Nove godine okupit će i neke od trenutačno najjačih izvođača, DJ-eva elektroničke glazbe u svijetu, na čelu s legendarnim Armin Van Buurenom, koji će publiku svojim nastupom i uvesti u Novu godinu. – Ulaznice za festival i novogodišnji doček do sada su prodane u više od 60 zemalja svijeta, a zadnjih dana primjećujemo i pojačanu prodaju, tako da vjerujemo da će Arena biti puna – kazali su organizatori iznoseći i niz zanimljivosti oko same organizacije i dolazaka gostiju, među kojima i podatak kako se očekuje i da u Zagreb povodom toga prvi put sleti i privatni avion iz Južne Koreje. Zanimljivost je i da većina gostiju za svoj smještaj bira hotele u Zagrebu, kao i da će ih većina nakon novogodišnje noći ostati još koji dan u Zagrebu. U Arenu je već stigla i gotovo postavljena i impresivna oprema, uključujući pozornicu veličine 300 metara četvornih teška čak 90 tona, na kojoj je LED ekran od 150 metara četvornih. Uz to je postavljeno i 300 svjetlosnih uređaja te više od 100 zvučnika snage 100 kilovata. Nakon novogodišnjeg dočeka slijedi još šest partyja u Zagrebu, od nedjelje, 1. siječnja, do petka, 6. siječnja, dok će se u ponedjeljak i utorak, 2. i 3. siječnja, u Areni u sklopu toga održati i međunarodni gaming turnir Zagreb Gaming Arena. Predviđeni su turniri u igrama League of Legends, FIFA i Overwatch, kao i u igri Hearthstone, koji će u Zagreb, prema najavama organizatora, dovesti neke od najboljih svjetskih igrača koji će se prvi put natjecati protiv hrvatskih i europskih igrača za nagradni fond od 10 tisuća eura. Bit će tu ukupno blizu tisuću igrača, a posjetitelje očekuje i VIP YouTube konferencija na kojoj će sudjelovati najpopularniji regionalni YouTuberi. Uz Adriju MM u organizaciji Festivala sudjeluju i Grad Zagreb, njegova Turistička zajednica te turistička agencija Atlas. 