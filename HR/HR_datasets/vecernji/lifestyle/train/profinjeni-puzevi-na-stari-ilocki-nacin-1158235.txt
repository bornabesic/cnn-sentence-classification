Na krajnjem istoku Lijepe Naše, u Iloku, predivna je oaza mira i prirode, ekskluzivno turističko odredište Principovac. Obnovljeni ljetnikovac nekada je bio u vlasništvu kneževa Odescalchi, a danas tvrtke Iločki podrumi. Ladanjsko imanje smješteno je usred vinograda srijemskog vinogorja. Povijesna je zgrada obnovljena i u njoj je restoran, vinski bar i vidikovac s kojeg seže prekrasan pogled na obronke Fruške gore koji se spuštaju prema Dunavu. Gastronomska ponuda temelji se na autohtonim namirnicama pripremanim na sofisticiran način, a gostima se nude okusi Srijema i Slavonije. U lijepo uređenom restoranu, uz čašu pjenušca iz njihovih podruma, vrlo ljubazne Zorica Jurina Čolak i Tanja Matuš za predjelo su mi ponudile vinogradarske puževe na stari iločki način. Pridobile su me na prvu, jer kod nas rijetko gdje možete pojesti puževe, tko ih voli, a ja ih obožavam. Teško do dobrih konobara Namirnice su uglavnom iz uzgoja i proizvodnje lokalnih OPG-ova. Više od 25 etiketa vina iz vlastitih vinograda, traminca, bijelog pinota, chardonnaya, rajnskog rizlinga i frankovke te pjenušac iz vlastite proizvodnje čine vinsku kartu restorana. Sva vina poslužuju i na čaše, osim ledene berbe. Za glavno jelo šefica kuhinje Dijana Spajić pripremila mi je biftek Principovac u lisnatom tijestu. Za moj okus, biftek je trebao biti slabije pečen, jer više volim kad je kraljevski komad mesa ružičast u sredini. Što se tiče restoranske „apoteke“, malo bih proširio ponudu maslinovih ulja i ocata. Moram pohvaliti urednost i čistoću restorana i pribora za jelo, tanjure i kvalitetu čaša. U razgovoru s Tanjom saznajem da teško pronalaze dobre konobare i kuhare, što je veliki problem u cijeloj Hrvatskoj, a pogotovo u Srijemu i Slavoniji. Turizam nam je jedna od rijetkih profitabilnih grana, a nedostaje mu kvalitetnog kadra. Zar smo postali društvo u kojem se na konobare i kuhare gleda podcjenjivački, zar svi žele biti direktori i menadžeri? Želite li produljiti boravak u Principovcu, kompleks nudi i luksuzne apartmane te jedan deluxe apartman. Svi su smješteni na brežuljku usred vinograda i omogućuju privatnost te pružaju mir i tišinu. Kilometri vinskih cesta Uz teniske, odbojkaške i badmintonske terene, u Principovcu ima i osam kilometara asfaltiranih vinskih cesta kroz vinograde koje su idealne za rekreaciju. Samo nekoliko kilometara dalje nalazi se turističko naselje Stari podrum i dva poznata vinska podruma iz 15. i 18. stoljeća u kojima se više od pet stotina godina stvaraju i njeguju vrhunska vina i čuvaju brojne tajne. Bez obzira na to jeste li pravi poznavatelj vina ili ste tek na putu da to postanete, shvatit ćete da je u ovom kraju vino umjetnost i stil života.  >>'Uz čašu vina iz erdutskog vinogorja doznao sam da je 'Lav' imao bogatu, ali nesretnu povijest' IZBOR I KVALITETA JELA (do 50 bodova):48 bodova IZBOR I PONUDA PIĆA (do 15 bodova):13 bodova POSLUGA I LJUBAZNOST (do 10 bodova):10 bodova DOJMOVI I PROSTOR (do 20 bodova):20 bodova UKUPNOST PONUDE (do 5 bodova):4 boda ukupno 95 bodova 