Vanda Winter karijeru glumice do danas je, osim formalnom diplomom, okrunila prekrasnim iskustvom rada u kazalištu, na radiju, televiziji i filmu, a status vokalne solistice stekla je nastupajući s afirmiranim instrumentalistima, različitim bendovima i orkestrima. Za dosadašnji rad od struke je nagrađena dvjema Nagradama hrvatskog glumišta. Lijepa glumica i pjevačica Vanda Winter trenutačno uživa u majčinstvu i ne misli na posao, no i dalje puno pažnje posvećuje zdravlju, a nama je otkrila svojih pet zdravih navika. 1. Dobro se nasmijati ili dobro isplakati – i jedno i drugo može biti ljekoviti ventil. Ako smo u stanju izraziti što osjećamo, ne znači da smo slabi ili smiješni, nego samo to da smo još uvijek živi. 2. Voće, povrće, cjelovite žitarice, med, cimet, riba, kajenski papar, kurkuma, lan, sezam, bučino, kokosovo i konopljino ulje... Hranim se raznoliko i volim isprobavati nove stvari da razbijem rutinu. Kad poželim, dopuštam si i izlete s brzom hranom i slatkišima, ali glavninu prehrane nastojim temeljiti na namirnicama veće nutritivne vrijednosti. 3. Klonim se ogovaranja, ispraznosti, “hejtanja”, osuđivanja, predrasuda, razvijanja neutemeljenih stavova o bilo čemu i trudim se održavati svoj um otvorenim. Nastojim poštovati različite perspektive, čak i kad ih nisam u stanju do kraja razumjeti, ali jednako tako učim cijeniti i svoj vlastiti privatan prostor. Što sam starija, to bolje razlikujem ono što mi je u životu istinski važno od onog što jednostavno nije. I tu godine srećom nikad ne gube prednost.. 4. Naučiti voljeti sebe i druge jako je važna zadaća u životu. Ljubav je osnovna proaktivna i prokreativna snaga. I osnovna potreba svakog ljudskog bića. Kad voliš, sve ima smisla i sve je vrijedno truda. 5. Pjevanje i slušanje glazbe itekako mogu blagotvorno utjecati na naše psihofizičko stanje. Glazba je univerzalni jezik koji nam pomaže komunicirati s drugima, ali i sa samima sobom, odnosno svojim unutarnjim svijetom. 