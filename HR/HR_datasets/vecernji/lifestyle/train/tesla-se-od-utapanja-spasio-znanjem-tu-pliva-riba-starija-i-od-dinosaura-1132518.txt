Na Foginovu kupalištu, karlovačkoj plaži na Korani, stari vic: “Da nije bilo Tesle, danas bismo TV gledali – u mraku”, nije smiješan... Na ovom mjestu Nikola je umalo izgubio glavu. Hrabri tinejdžer uskočio je u nabujalu rijeku te nonšalantno nastavio plivati dok su ga ostali školarci sa strane u strahu gledali. Otplivao je iznad slapa ne sluteći opasnost, nabujala ga je voda povukla, a Tesla je počeo tonuti... – Sjetio se zakona koje je učio u fizici, nekog dijagrama hidrauličnog tlaka, te se okrenuo na bok da bi mu tijelo imalo manju površinu. Tako je doplivao do obale i spasio se – kaže karlovački novinar Darko Lisac pokazujući na slap i prisjećajući se priča o nemilom prizoru koji se dogodio prije 143 godine. Idealan renesansni grad Čovjek se utapao i u tom trenutku sjetio zakona iz fizike. Pa tko to radi? Spašavaš se kako znaš... – Da, to je naš Tesla, spasio se znanjem... Uostalom, jedina škola koju je završio ova je naša gimnazija. A plaža na kojoj se često kupao prvo je registrirano riječno kupalište, mjesto koje je prije Jaruna bilo zagrebačko kupalište – govori Lisac, dečko koji je dobri duh grada, poznaje svaki kutak. Šećemo se zelenim gradom, pokazuje na školu u koju su išla braća Antun i Stjepan Radić nakon što su ih potjerali iz zagrebačke gimnazije. A i Lisac je u gradu poznat baš zbog Radićeve. U središnjoj glavnoj ulici pokrenuo je koncerte, pozvao slikare, žonglere s vatrom, izložbe... Brine se da grad živi. – Centar je bio zapušten godinama, želio sam da se nešto događa. Krenuli smo s jednom večeri, koju smo nazvali “Okupacija Radićeve”, pa se sve proteglo na “Dane Radićeve”, ovaj mjesec organiziramo advent... – govori . Šećemo se pokraj košarkaškog igrališta Šanca, gdje su protiv Novosela i društva igrale NBA legende Bill Rusell, Oscar Robertson, Jerry Lucas, društvo danas na pragu devetog desetljeća života. – Vjerojatno su ti slavni Amerikanci u Karlovcu prvi, i posljednji, put igrali na koševima s drvenim tablama. U Radićevoj, koja presijeca šestokraku Zvijezdu, anegdota je niz. – Ulicom je često prolazila Crvenkapica. Gospođa odjevena sva u crveno, čak je imala i crveni bicikl. Godinama je to trajalo, sve dok se susjed nije zaposlio u Karlovačkoj pivovari. Kako je on kući s posla dolazio u crvenom odijelu, ona se naljutila misleći da je kopira te je odlučila promijeniti boju. Nabavila je sve novo, zeleno. Kupila je čak i zeleni bicikl. Otad smo je zvali – Zelenkapica – kažu u centru. Na početku Radićeve je zelena kućica, a u njoj Morana Rožman. – Dobrodošao u Paviljon Katzler, vjerojatno najmanji multikulturalni centar na svijetu. U devet četvornih metara imam muzej, galeriju slika, suvenire, u dva mala izloga svakog je mjeseca druga izložba... – Ima još karlovačkog parfema? – prekida je gospođa koja ulazi u mali prostor. – Nema, rasprodali smo... Štuke Vanda i Miranda Prodajte karlovački Chanel? – Proizvodimo. Zovu se Helena, Ceca, Fritz, Toni... Brat Stribor i ja nazvali smo ih po bakama i djedovima. Željeli smo parfemima dočarati karakter predaka pa tako u parfemu Toni ima klinčića, jer je on volio kuhano vino. U parfemu Ceca dominira jasmin, poznat kao afrodizijak, jer je baka bila glavna zavodnica, imala je baš ovdje cvjećarnicu od 1897. – dodaje Morana, koja je napisala i Rječnik karlovačkog urbanog plemena. – Nisu tu samo riječi, ima i anegdota, starih štosova. Pa tako u Karlovcu svi znaju gdje je “crveni kiosk” iako on ne postoji više od 30 godina. Neki, koji se tada još nisu rodili, znaju se dogovarati “nalaz kod crvenog kioska”. Kioska više nema, no atrakcija je Aquatika, slatkovodni akvarij, jedinstven u Europi, sagrađen poput školjke... Tisuće su riba iza vrata, a jedna – ispred. – To je zločesta pastrva, koja je tukla sve redom. Pa smo je preselili van. Za kaznu – kaže Krešimir Kuri, koji se brine o stanovnicima akvarija. – Eto, ovdje je američka veslokljunka Đurđa, rijetka vrsta čiji je tip star 350 milijuna godina. Otad ima isti oblik, a pazi, to je doba prije nego što su se na Zemlji pojavili dinosauri. Tukli su se i somovi Tom i Grom, pa smo i njih razdvojili. Somovi su teritorijalne ribe koje ne podnose druge. Pa je Grom, kojeg je maltretirao, završio u akvariju s curama, a zločesti Tom ostao sam. Tu su i štuke Vanda i Miranda, no cure žive u slozi, eto i u akvariju...  Stari grad Dubovac  Gradinu iz 13. stoljeća i CNN je uvrstio među mjesta koja treba posjetiti uz Trakošćan, Plitvička jezera, Dioklecijanovu palaču, Dubrovnik... Mali muzeji  Uz Gradski muzej, čiji je adut jaka arheološka zbirka, zanimljivi su i mali muzeji, poput onog vatrogastva, planinarstva, franjevački, pa čak i muzej vodocrpilišta Foginovo kupalište  Prije Jaruna plaža na Korani bila je – zagrebačko more. Na njoj se kao mladić kupao i – Nikola Tesla Festivali  Od svibnja do rujna brojna su događanja. Ivanjski krijesovi, Sajam vlastelinstva, Tesla Radio Festival, Etno jazz festival, Udar groma, ArtiKA, KAKAFE, Riječno kino, Dani Radićeve, Vikend na Dubovcu... Turanj  Mjesto koje je nakon teških stradanja u svoj spot za pjesmu “Earth Song” uvrstio i Michael Jacskon 1995. Danas je tamo neformalni muzej Domovinskog rata, koji je u izgradnji PLUS ZELENILO – Kad se prošeću gradom, Kinezi padaju u trans. Promenade, šetališta, parkovi, sve je zeleno. Putnicima koji se voze obilaznicom pogled puca na industriju, no kada uđu u grad, ostanu “paf”. Vrbanićev perivoj i Marmontova aleja zaštićeni su. MINUS ZVIJEZDA – Stara gradska tvrđava bila je prvi idealan renesansni grad i građena je prije razvikane talijanske Palmanove. Za razliku od drugih, tvrđava u Karlovcu posve je zadržala konture šestokrake. Sada čeka obnovu, a izuzetan je turistički potencijal za budućnost grada. Urednost, izgled mjesta, čistoća, okoliš - 9 Kvaliteta i raznolikost smještaja - 9 Kvaliteta ugostiteljske ponude - 8 Gostoljubivost i susretljivost domaćina - 8 Večernja zabava i provod - 7 Kulturni i rekreativni sadržaji - 8 Opskrbljenost i šoping-ponuda - 9 Turistička ponuda tijekom cijele godine - 8 Inovativnost, originalnost i autohtonost - 9 Opći dojam - 8 Ukupna ocjena - 83 VARAŽDIN          88  SAMOBOR          87 KARLOVAC        83 OGULIN                  79 ZABOK                   78 FUŽINE                   76 BUJE                         74 ČAKOVEC             73 OTOČAC                72 BJELOVAR ĐAKOVO GOSPIĆ ILOK  IMOTSKI KNIN KOPRIVNICA KRAPINA LUDBREG NAŠICE OSIJEK OZALJ PLITV. JEZERA POŽEGA  RAVNA GORA SINJ SISAK SL. BROD SLUNJ VELIKA GORICA VUKOVAR 