Jaja, maslac i prepečeni kruh – standardni doručak nepravedno je progonjena prehrana. Tvrdi se tako u zadnjem broju njemačkog Focusa, a nije taj magazin jedini koji je pomilovao ovaj već na prvi pogled mastan i kaloričan obrok za dobro jutro. Pojedini američki zdravstveni portali prenose zaključak jednog istraživanja da, primjerice, što se maslaca tiče, nema nikakva dokaza o njegovoj povezanosti s kardiovaskularnim bolestima. Ponovo se govori o nutritivnoj vrijednosti jaja, a bijeli kruh namazan maslacem jednostavno je boljeg okusa nego neke možda zdravije inačice. Međutim, je li ovakav “retro” trend na tanjuru doista utemeljen u nutricionizmu i u čemu je kvaka da se svako malo pojavi neki novi zaključak o istim namirnicama? – Jaje, maslac i prepečeni bijeli kruh stari je tradicionalni doručak iz vremena kada se podrazumijevala puno veća fizička aktivnost u odnosu na današnjeg prosječnog stanovnika Europe. Takav je doručak nekoć bio primjeren jer su ljudi bili puno aktivniji i jer je bilo puno više zanimanja koja nisu sjedilačka te su se ljudi više kretali i jer su manje koristili prijevozna sredstva. Dakle, stil života bio je puno drugačiji – objašnjava Olja Martinić, dijetetičarka i nutricionistica. Prosječnom zaposlenom odraslom čovjeku danas nije potreban ovakav obrok za doručak jer više sjedimo, manje se krećemo i stoga trebamo manje energije. No ova kombinacija ima svoje prednosti – riječ je o doručku koji u sebi sadrži masnoće zbog čega, kako objašnjava Martinić, hrana dulje ostaje u probavnom sustavu te je dulji osjećaj sitosti. – Sporija je resorpcija i metabolizam, a i cjenovno je takav obrok povoljan. Uostalom, jaje je jedina namirnica za koju kažemo da je sto posto cjelovita, da sadrži sve nutrijente potrebne za život – kaže ova stručnjakinja. Preporučuju se najviše dva jaja dnevno za odraslu osobu, a maslaca jednu čajnu žlicu na dan. Maslac je dugo vremena sporna namirnica, no zapravo je, da tako kažemo, kolateralna žrtva. Naime, kako objašnjava Olja Martinić, nakon razvoja industrije i moderne prehrane pune skrivenih masnoća za koje i ne znamo da ih unosimo, priča o maslacu bila je jedan od načina da se smanji unos masnoća, da se s tim ne pretjeruje. Nutritivno pravilo kaže da bismo tijekom cijelog dana optimalno mogli unijeti dvije jušne žlice masnoće, stoga, ako samo maslaca pojedemo jednu žlicu, to sigurno nije dobro, posebno uz ponovnu napomenu da unosimo puno skrivenih masnoća u prehrani. Što se tiče pak kruha u cijeloj ovoj kombinaciji, navika da se prepeče nema drugu ulogu osim da bijeli kruh dobije bolji okus i bude hrskaviji. U svakom slučaju jaja, maslac i kruh ne bi smjeli biti svakodnevno na jelovniku. – Jedan od osnovnih nutritivnih postulata i zapovijedi je da se ne smije ponavljati isto jelo. Hrana treba biti raznolika, ne ponavljati obroke i uključiti u njih što veći broj namirnica – ističe Olja Martinić.  >> Hit su kruhovi u kojima je prirodni kvasac i najveća tajna recepta je – vrijeme >> Moguće je: Riješite se pivskog trbuha i obješenih prsa bez puno muke u samo četiri tjedna 