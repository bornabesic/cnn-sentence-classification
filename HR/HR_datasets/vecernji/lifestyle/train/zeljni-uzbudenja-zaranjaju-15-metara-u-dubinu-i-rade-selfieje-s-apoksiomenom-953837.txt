Mali Lošinj – Ronilačka atrakcija u lošinjskoj uvali Čikat, podvodni povijesni muzej u sklopu ronilačkog centra Diver-Lošinj i godinu dana od otvaranja privlači mnoge ljubitelje dubina. Nalazi se svega kilometar od grada Malog Lošinja. – Ljudi su oduševljeni. Ove je sezone osobito zanimljivo, podmorski svijet vrvi životom – kaže voditelj Igor Tomas. Jedanaest eksponata postavljenih na dubini od pet do 15 metara svjedoči o bogatoj povijesti otoka, ronioci upoznaju podvodni svijet i kulturno nasljeđe malološinjske regije. Na dubini od 14 metara nalazi se replika Apoksiomena, brončanog kipa atleta iz prvog stoljeća prije Krista u prirodnoj veličini, nađenog između otočića Vele Orjule i Lošinja. Na stazi parka dugoj oko 300 metara nalaze se replike antičkih amfora, rimski crepovi iz 2. 3. stoljeća, sidra iz 4. ili 5. stoljeća, mletački topovi iz 16. stoljeća pronađeni u Čikatu 1987. godine, ali i eksponati iz novijeg doba poput strojnica iz 2. svjetskog rata. Ovo podvodno putovanje kroz povijest magnet je za one željne uzbuđenja pa tako uz licencirane ronioce park rado posjećuju i oni bez ronilačkog iskustva u programu “Discovery dive”. Zaranjaju u pratnji instruktora ronilačkog centra Diver Lošinj, jedini je uvjet da su stariji od 12 godina te da nemaju većih zdravstvenih poteškoća. Lošinjski podvodni povijesni park jedinstven je u ovom dijelu Europe. U sklopu javnog natječaja “Inovativni turizam 2012.” Ministarstvo turizma odobrilo je za ovaj program 100 tisuća kuna nepovratnih sredstava. Podvodni povijesni muzej neće ostati na sadašnjih 11 eksponata, u planu je dopuna parka novim atraktivnim izlošcima. >>Svi se ovdje prepuštaju užitku i bez ludih zabava 