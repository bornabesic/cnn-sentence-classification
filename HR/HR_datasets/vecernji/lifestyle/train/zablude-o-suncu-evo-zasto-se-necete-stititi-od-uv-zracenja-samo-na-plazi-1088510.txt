Veliko istraživanje u 17 europskih zemalja, u kojemu je sudjelovalo više od 13.500 ispitanika, pokazalo je da, iako 91% ljudi zna da neprimjereno izlaganje UV zrakama može izazvati zdravstvene probleme, čak 40% njih ne provodi mjere zaštite od sunca kada nisu na godišnjem odmoru. Zaštita od UV zračenja nije potrebna samo ljeti kad smo na plaži, nego i tijekom svakodnevnih aktivnosti vezanih uz rekreaciju, posao na otvorenom ili sport, upozoravaju dermatolozi. Mnogi još uvijek misle da je solarij odlična priprema za izlaganje suncu, no Svjetska zdravstvena organizacija proglasila ga je kancerogenim. Više od trećine ljudi koji se sunčaju završe s opeklinama od sunca jer nanesu zaštitno sredstvo samo jednom zaboravljajući da se zaštita troši plivanjem (čak i vodootporna), znojenjem i u kontaktu s odjećom. Zaštitu treba obnavljati svakih sat vremena. Od sunca se treba zaštititi i naočalama koje sadrže UV filtre, kapom ili šeširom, odjećom dugih rukava te boravkom u hladu. Bolje štiti odjeća od gušćih tkanina i tamnijih boja (npr. crna pamučna majica pruža bolju zaštitu od bijele). Preparati za samotamnjenje te preparati koji se nanose prije sunčanja kako bi ubrzali preplanulost u pravilu uopće ne štite od UV zračenja.  >>Kako odabrati visinu zaštitnog faktora i još 3 ključne stvari u zaštiti od sunca 