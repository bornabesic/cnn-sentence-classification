Odlazak liječniku predstavlja Vam problem? Osjećate nelagodu, strah? Neka tekst koji je pred Vama osvijesti važnost brige o Vašem zdravlju i redovitog odlaska na preventivne preglede. Zloćudne bolesti jedan su od vodećih javnozdravstvenih problema u Republici Hrvatskoj i na ljestvici uzroka smrti nalaze se na drugom mjestu. Vlada Republike Hrvatske je u srpnju 2010. godine usvojila Nacionalni program ranog otkrivanja raka vrata maternice, kojim su obuhvaćene sve žene u Hrvatskoj u dobi od 25 do 64 godine koje u okviru programa trebaju obaviti PAPA test svake 3 godine. U Hrvatskoj od raka vrata maternice skoro svakog dana oboli jedna žena, a svaki 3. dan jedna žena umire. Upravo su prevencija i rano otkrivanje provjereni, znanstveno utemeljeni i uspješni načini borbe protiv raka. Redovitom provedbom preventivnih pregleda moguće je poboljšati kvalitetu života i unaprijediti zdravlje cjelokupnog hrvatskog stanovništva. Što uzrokuje rak vrata maternice? Glavni rizični faktor za nastanak raka vrata maternice je zaraza humanim papilomavirusom (HPV). Danas poznajemo više od stotinu različitih tipova HPV virusa, ali samo mali dio njih uzrokuje rak vrata maternice. HPV virus prenosi se spolnim putem, i to ne samo penetracijom, već i kontaktom „kožu na kožu“ u području spolovila. Većina spolno aktivnih osoba će se tijekom svog života zaraziti HPV virusom, ali kod samo malog broja žena će se razviti rak vrata maternice. Zašto? Zaraza HPV virusom najčešće nema nikakvih simptoma te u većini slučajeva spontano prolazi, zahvaljujući djelovanju našeg imunološkog sustava. Kod osoba kod kojih zaraženost traje duže vrijeme, istraživanja pokazuju 10 do 15 godina, može doći do nastanka raka vrata maternice. Iz navedenih razloga dovoljno je svake tri godine ići na Papa test. Koji su simptomi raka vrata maternice? Simptomi raka vrata maternice su nespecifični i rijetki. Predstadiji raka vrata maternice ne pokazuju nikakve simptome, dok uznapredovale stadije najčešće prate nepravilno krvarenje, krvarenje između 2 menstrualna ciklusa, krvarenje nakon spolnog odnosa, neuobičajen iscjedak i bolovi u donjem dijelu trbuha. Što je Papa test? Papa test je brza, jednostavna i neinvazivna medicinska pretraga kojom se uzima obrisak rodnice, vrata maternice i kanala vrata maternice, a ponajprije služi za rano otkrivanje raka vrata maternice i promjena koje mu prethode. Abnormalan nalaz označava da su pronađene promjene na stanicama vrata maternice. Većina žena s abnormalnim rezultatom testa neće trebati liječenje, no manji broj žena imat će abnormalnosti stanica vrata maternice većeg opsega koje će zahtijevati određeni tretman istih. Zato je iznimno važno da žena čiji je nalaz testa abnormalan prati upute liječnika i postupa u skladu s njima. Upravo probir na rak vrata maternice pomaže spriječiti rak vrata maternice ranim otkrivanjem abnormalnosti stanica vrata maternice kako bi ih se uspješno liječilo prije nego što se rak uopće uspije razviti. I za kraj, naglasimo najbitnije: Što se ranije otkriju promjene na stanicama, liječenje je lakše i uspješnije. Probir raka vrata maternice putem Papa testa rezultira smanjenjem smrtnosti od raka vrata maternice za 80% Probir nudi sigurnu zaštitu ako se žena svake 3 godine odazove na Papa test Rak se može dogoditi bilo kome i zato treba djelovati odmah! Odvojite vrijeme za sebe i svoje zdravlje. Odlazak na redovite ginekološke preglede spašava život. Više informacija o ovoj važnoj temi možete pronaći na www.hzjz.hr i na Facebook stranici. Ovaj je PR tekst izrađen u sklopu projekta „Unaprjeđenje kvalitete provedbe Nacionalnih programa ranog otkrivanja raka“ koji je financiran sredstvima Europske unije“. 