Ljeto je, nažalost, završilo, iako se na samom jugu Hrvatske još ovih dana odlazi na plažu. Iz današnje perspektive stanovnika unutrašnjosti, kada se većina odavno vratila s godišnjih odmora, zvuči nevjerojatno da se u Dubrovniku krajem rujna još uvijek može čuti: – Uh, što se danas lijepo bilo okupati... Lijepo se okupati, i naš je ručnik mokar, eto, suši se na suncu. More je još toplo. Ali i to veselje, bablje ljeto, trajat će još malo. I gotovo, ručnici za plažu će u ormare. Međutim, s posljednjim kupanjima početkom listopada turizam u Hrvatskoj neće stati. Zemlja smo koja privlači goste, domaće i strane, i kad nije špica sezone. Ne nudimo turistima samo sunce i more, jer dragulja koje možemo ponuditi sve je više, iskaču svakih nekoliko kilometara, i to ne samo na našoj obali... Evo primjera: – A kako bismo došle do Plitvičkih jezera? U koje još gradove u Hrvatskoj da odemo? – pitale su nas dvije Engleskinje, i to u samom srcu sezone, na obali u Novalji. Djevojke u ranim dvadesetim godinama, koje su stigle da bi ludovale na Zrću, željele su posjetiti i naše dragulje u unutrašnjosti. Ne zanima ih samo tulum, žele vidjeti što više mogu. I to mlade! Nije rijetkost ovih dana vidjeti grupe turista sa slušalicama na ušima kako se šeću središtem Zagreba. U vlak koji desetljećima “vuče” turiste na more sada uskaču i mnogi iz unutrašnjosti. Ponuda se širi na sve strane, svi rade, nitko ne spava. Od metropole i velikih gradova do onih okrenutih seoskom turizmu. Najjači aduti unutrašnjosti Večernji list ove će godine produljiti Turističku patrolu da bi čitateljima otkrio što sve nudi naš turizam, čime se može pohvaliti i koji su najjači aduti u unutrašnjosti. U tradicionalnoj turističkoj patroli Večernjeg lista i ovog smo ljeta u srpnju i kolovozu od Savudrije do Cavtata tražili najbolju turističku destinaciju. Autor ovog teksta proveo je tisuće kilometara u automobilu, naplovio se trajektima, katamaranima, prošao od samog sjevera, uvale Zambratija kod Umaga, preko Krka, Cresa, Korčule, Mljeta... pa sve do juga Hrvatske, u potrazi za gradom koji zaslužuje titulu najboljeg. Donosili smo priče o najboljem crnom vinu na svijetu, Istrianu iz podruma Veralda, otkrivali priču od rovinjskoj Atlantidi, družili se s kuharima koji kuhaju jela iz doba Apoksiomena, bili u brodogradilištu od svega devet četvornih metara u Krku, vozili se s najboljim turističkim taksistom po Rabu, bili u šibenskoj “Republici Bono”, kafiću čije se društvo, poput nekad Malnarove “Republike Peščenice”, odlučilo odvojiti od Hrvatske, na Korčuli smo s ribarima vukli parangale, a u Makarskoj na tamošnjem karnevalu dan proveli u društvu manekenki starijih od 65 godina... Uz niz šarolikih reportaža tražili smo destinaciju koja je najbolja. Uspoređivali urednost mjesta, kvalitetu i raznolikost smještaja, gostoljubivost, ugostiteljsku ponudu, sadržaje, opskrbljenost... Zaslužio ju je Dubrovnik, lani je to bio Split, a tko će to uspjeti u unutrašnjosti? Dobri duhovi svakog grada U tjednima koji dolaze donosimo turističke priče iz cijele Hrvatske. Počevši od sjeverne Hrvatske, okolice Zagreba, zatim unutrašnjosti Istre, Otočca, pa sve do Knina, Sinja, preko Slavonskog Broda, Našica, Vukovara i Osijeka. Obići ćemo cijelu zemlju da bismo provjerili čime nas naši gradovi zovu k sebi, koji su im najjači aduti... Dakle, nećemo se, kao dosad, zadržati tek na ljetu. Prošli smo 22 turističke destinacije na obali, a u unutrašnjosti ćemo dodati njih još 30 u kontinentalnoj Hrvatskoj, iz kojih ćemo također donositi reportaže. Od Buja do Iloka preko Plitvičkih jezera i Čakovca sve do Imotskog. Razgovarat ćemo s domaćima, otkrivati dobre duhove svakoga grada, vidjeti što turiste zanima, zaviriti u svaki kutak naše zemlje ne bismo li otkrili što i kako se radi, čime privlačimo goste, u kojem se smjeru turistički razvijamo... Dakako, i otkrit ćemo vam nove izletničke destinacije, mjesta u koja se može otići na jednodnevni izlet, zatim gdje se najbolje jede, što činiti i kako se zabaviti, pobjeći od svakodnevne rutine i obveza... Završetak Turističke kontinentalne patrole, koja će trajati 30 tjedana, koliko je i odredišta koja ćemo posjetiti, poklopit će se s početkom ljetne patrole 2017., kako bismo iz tjedna u tjedan otkrivali koliko napredujemo u turizmu, kojim se u Hrvatskoj i te kako ponosimo. Gledajući kroz prizmu turizma na obali, zaista se iz godine u godinu sve mijenja. U pravilu nabolje. Hoteli se preuređuju, grade nove plaže, dodaju novi sadržaji. Točno se može vidjeti napredak. Najvažnije, nitko ne spava.Iz Dubrovnika, šampiona ljetnog turizma Hrvatske, krećemo prema sjeveru. Večernjakova se patrola nastavlja, prva reportaža stiže iz Čakovca... >>Turistička patrola Večernjeg lista: Dubrovniku dodijeljeno priznanje Šampion turizma 2016.  Poštovani čitatelji, drago mi je da vam se mogu predstaviti kao suradnik u projektu Večernjakove zvjezdice, koji se temelji na ocjenjivanju i dodjeljivanju Večernjakovih zvjezdica ili velike Večernjakove zvijezde odabranim restoranima kontinentalne Hrvatske. U 30 tjedana, koliko traje Večernjakova patrola, od samog početka listopada, obići ću 30 restorana koje ću ocjenjivati prema određenim kriterijima, a to su: izbor i kvaliteta jela, izbor i ponuda pića, posluga i ljubaznost, dojmovi i prostor te ukupnost ponude. Potječem iz ugostiteljske obitelji, a cijeli svoj život kroz posao sam posjetio puno restorana i hotela kod nas, u Europi, a i šire. Autor sam i voditelj emisije Blaževa kuhinja, jedan od autora knjige pod istim imenom te autor i izdavač nove knjige Blaževa gastroputovanja Hrvatskom, u kojima su tema gastronomija, restorani, njihova jela i recepti sljubljeni s poznatim vinima iz cijele Hrvatske. Zaljubljenik u gastronomiju, gastronomske novitete i izazove. Vaš, Damir Folnegović Blaž 