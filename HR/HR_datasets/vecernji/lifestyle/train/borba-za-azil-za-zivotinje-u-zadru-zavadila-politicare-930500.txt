Napuštene životinje u Zadru ne smiju biti eutanazirane i moraju imati azil. Ovu poruku i peticiju za osnivanje azila za životinje na području Zadarske županije potpisalo je na punktovima u Zadru i u Hrvatskoj, ali i putem interneta gotovo 10.000 ljudi. Borba za napuštene životinje dobila je i politički epilog. Iz oporbenih stranki i lista prozivaju lokalnu HDZ-ovu vlast da im je, kako tvrde, za potrebe građevinskih projekata zadarskih tajkuna, cilj izmjestiti pse iz zadarskog naselja Žmirići i predati ih u Šibenik šinterima. - Azil je osnovan 2001. godine i godišnje kroz azil prođe od 300 do 400 pasa. Za funkcioniranje je potrebno oko 700.000 kuna i mi smo godinama sukladno situaciji dobivali dio sredstava i to od Grada Zadra. Mislim da bi, budući da je najviše pasa pronađeno na području županije i baš županija bi trebala biti ta koja bi najviše sudjelovala u financiranju azila. Grad traži da pse pokupe šinteri iz Šibenika i da ih tamo eutanaziraju nakon 60 dana i to je tražio dogradonačelnik Zvonimir Vrančić, a gradonačelnik Božidar Kalmeta se ne oglašava. Mi tražimo da se napravi novi azil za pse i Zadar mora imati azil za napuštene životinje - rekla nam je Marijana Mustać, predsjednica udruge za zaštitu životinja Zadar. 