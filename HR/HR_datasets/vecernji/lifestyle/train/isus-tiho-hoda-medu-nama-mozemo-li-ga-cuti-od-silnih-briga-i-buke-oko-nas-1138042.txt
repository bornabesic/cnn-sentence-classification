Središnju Božićnu misu u katedrali sv. Stošije u Zadru u nedjelju je predvodio zadarski nadbiskup i predsjednik Hrvatske biskupske konferencije (HBK) Želimir Puljić koji je istaknuo kako „Isus nije došao da se o njemu pripovijeda, nego da preporodi našu dušu“. "Ako se Krist nanovo ne rodi u našim dušama, u narodu i u obiteljima, njegovo povijesno rođenje u Betlehemu ostat će događaj koji se samo pamti i prepričava. Isus nije došao da se o njemu priča i pripovijeda, nego da se iznova u nama rodi i sve nas preporodi", kazao je mons. Puljić I kad razmišljamo o čudesnom otajstvu Božjeg silaska na ovu zemlju, vjerom prepoznajemo u malom djetetu Božjega sina Isusa Krista. Nedokučiva tajna Božjega promisla budi u nama čežnju za nebeskim dobrima, poručio je nadbiskup Puljić. Dodao je kako ćemo ovih dana pjevati u crkvama i našim domovima drage božićne pjesme i razmišljati o tom neobičnom događaju. No Isus, koji je prije 2016 godina na zemlju sišao, utjelovio se i čovjekom postao, želi nam se iznova pridružiti. Želi nas pohoditi i blagosloviti i priključiti se našem obiteljskom zajedništvu, kazao je zadarski nadbiskup. Poručio je da "i ove godine Isus tiho hoda ulicama naših gradova i sela" i "zove nas i kuca na vrata naših srdaca i domova. I nosi darove blagoslova i mira". No, upitao je mons. Puljić, "hoćemo li ga moći čuti od velikih briga kojima smo obuzeti i buke koja vlada oko nas" i hoćemo li čuti objavljeni "mir ljudima na zemlji". "Četiri tjedna došašća bilo je pogodno vrijeme za pripraviti sebe i svoje kako Isusa primiti i ugostiti u našoj sredini, u našem srcu i našoj obitelji", kazao je mons. Puljić, dodavši kako je Isus "radi nas ljudi i našega spasenja sišao i našim bratom postao. I otkako je Isus došao i utjelovio se, on je ostao s nama", zaključio je  zadarski nadbiskup Puljić. >> Mons. Želimir Puljić: Otvorimo vrata i ugostimo Isusa u našoj sredini!