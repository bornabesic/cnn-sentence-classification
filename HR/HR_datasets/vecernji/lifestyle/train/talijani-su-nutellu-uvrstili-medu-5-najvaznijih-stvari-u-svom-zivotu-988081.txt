Zlatni pir, 50. godišnjica braka između neodoljive kreme i kruščića, slavi se ove godine diljem svijeta. Polovicu stoljeća prošlo je od dana kada je nasljednik obiteljske pekarnice Ferrero u staklenku smjestio prvu Nutellu. Nakon Drugog svjetskog rata bilo je teško doći do čokolade pa je talijanski majstor slastica Pietro Ferrero iz malog mjesta Alba u Pijemontu iskoristio lješnjake kojih je u Pijemontu bilo u izobilju. Osmislio je kolačić u koji je dodao kremu od lješnjaka, šećera i kakaa (u tragovima!). Budući da je bilo vrijeme karnevala, nazvao ga je po popularnom liku iz torinske maškarane povorke – Giandujot. Napunjeni kolačić, koji je bio više kruščić, postao je toliko popularan da ga je Ferrero nastavio peći cijele godine. Dobru tradiciju nastavio je i njegov sin Michele te otišao korak dalje pa je kremu kojom se kruščić punio počeo prodavati u – staklenkama. Nedostajalo je još samo ime za neodoljivi namaz. Napravljen je kompromis između engleskog naziva za lješnjak i talijanskog nastavka za imenicu ženskog roda – nut i ella! Rođena je Nutella koja je ubrzo osvojila Francusku i Njemačku te cijeli Stari kontinent, da bi već 1971. godine prešla Atlantik i osvojila Amerikance. Već 1977. stigla je i do Australije i na Daleki istok. Omiljena krema i dandanas osvaja svojim sastojcima, a to su: šećer, palmino ulje, lješnjaci, kakao, mlijeko, vanilija i sojin lecitin, a 1982. gostovala je i na filmu. U 90-ima Talijani su je uvrstili među pet najvažnijih stvari u svojim životu. Nutella je kroz godine zadržala imidž slastice koja šalje poruku zdravog doručka, druženja, prijateljstva, dijeljenja, a našla se i na dresu talijanske nogometne reprezentacije. Zanimljiv je i podatak da se dizajn ovog talijanskog mita nije mijenjao nikada u ovih pola stoljeća. Danas Nutella ima i svoj klub obožavatelja na Facebooku, a u njemu je 4,5 milijuna fanova. >>Sud zabranio roditeljima da djetetu daju ime Nutella 