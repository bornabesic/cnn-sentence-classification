Trećeg dana fantastične manifestacije Zagreb Chill&Grill powered by Coca-Cola vladali su slasni mirisi grilla, dobra mjuza i najbolja hrvatska craft piva.  Iva Šulentić i Ivan Vukušić zajedno s gričkim topom otvorili su festival, nakon čega je došlo vrijeme za iskazivanje kulinarskog umijeća. Posjetitelji su imali prilike gledati i kušati sočnu hranu legendarnog Zlatka Puntijara i gradonačelnika Milana Bandića. Kuhali su zajedno s mladim nadama Ugostiteljske škole u Zagrebu, a gospodin Rudolf Puntijar otkrivao je posjetiteljima kulinarske tajne i podučavao kako dobro odrezati meso. Gradonačelnik Bandić otkrio je kako voli što jednostavniju pripremu roštilja. Na stolu legenadarnog Zlatka Puntijara mogle su se probati schinderbratne, staro zagrebačko jelo, knedlice od jabuka te na žaru pečene bavarske odreske panirane u žumanjku i sušenim borovnicama prema receptima iz prve hrvatske kuharice iz 1813. Iznenadio nas je i sočnim rebarcima sa žara koji su bili hit kod Bednjanca između dva rata 20-ih i 30-ih godina. Vrhunski David Skoko oduševio je posjetitelje svojim raznovrsnim delicijama. U preko pola sata na tanjuru se našao svinjski but rezan popreko sa salatom od gorušice, sporo kuhana svinjska rebarca sa barbacue sosom i ukusna teleća jetra s tostiranim sjemenkama i emulzijom od medvjeđeg luka. - Na festivalu mi je jako lijepo, odlično se zabavljam - otkrio nam je Skoko. Spremalo se i sočno, marinirano carsko meso bika. - Marinirao sam meso u kombinaciji začina, što suhih što mokrih da se napravi jedan odlični pac. Ostavio sam ga preko noći da budemo sigurni - otkrio nam je kuhar Matko Bukovac. Uz meso je poslužena i salata s rikolom, cherry rajčicama, pečenim šparogama te svježim rotkvicama kako cjelokupno jelo ne bi bilo preteško. Začinjena je bila jednostavno - maslinovim uljem, solju i paprom. Od sve izvrsne hrane koju su pripremali kuharima je zasigurno bilo teško odabrati baš onu s kojom će se najbolje predstaviti. Sve što su pripremili kušala su i tri hrabra natjecatelja Grilloteke. Njihov je zadatak bio otkriti što se sve krije u jelima koja su im kuhari spremili. Prvi krug bio je nešto lakši no u drugom krugu oduzeto im je jedno vitalno osjetilo - vid. Natjecale su se dvije dame protiv hrabrog dečka s Knežije. – Ja sam uvijek hrabra pa mi nije bilo teško prijaviti se, a i volim kuhati. Iako, i ja sam se malo zbunila. U Zagrebu uvijek bude nešto predivno - poručila je natjecateljica Marina koja je stigla čak iz Osijeka. Samo najhrabriji su se prijavili na Tabasco natjecanje i okupili pozamašnu gomilicu znatiželjnika. Zadatak je bio kušati Tabasco umake sa žlice i pogoditi o kojem je umaku riječ. Nakon toga, dvoje najljućih borilo se za titulu pobjednika. Zadatak je bio pojesti kruh namazan kajmakom i jako puno chilli papričice. Crikveničanka Dijana muški se borila s ljutinom i ljubiteljem ljutog, studentom medicine iz Londona. - Ne volim ljuto inače, ali volim izazove i uvijek idem do kraja. Nakon Tabasca ovo s kruhom nije bilo ništa - kaže kroz smijeh Dijana.  Luka Nižetić podijelio je s posjetiteljima svoja kulinarska umijeća i pripremio ramstek s pestom i salatom od kupusa te pileća barbecue krilca i šparoge. - Improvizirao sam i na kraju mi je to dobro ispalo. Kada god se pripremim u životu ispadne samo O.K, ali kada se ne pripremim ispadne najbolje - rekao je. Svoje tajne nije htio otkriti, ali ipak smo uspjeli izvući informaciju da je u marinadu od ramsteka dodao Jack Daniel's s medom te da jako voli ramstek pa ga je zato odlučio spremati. – Važno je da ne prepečete meso. Morate bdjeti nad njim pa vidjeti kako ide - poručio je. Fantastičnu subotu zaokružila je najprije grupa Tribute 2 King Of Funk by Noa, a potom i odlična glazba grupe Detour. Zagreb Chill&Grill powered by Coca-Cola nastavlja se još danas!  Ne propustite odličnu priliku iskušati vrhunska jela naših chefova, uživati u suncu u najboljim hrvatskim craft pivama i u odličnoj mjuzi.  