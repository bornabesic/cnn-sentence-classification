Da bi naša djeca izrasla u osobe sa samopouzdanjem i samopoštovanjem, svakoga dana trebamo ih poticati na razvoj vlastitog mišljenja i pozitivne slike o sebi. No, to ne znači da ih moramo pustiti da rade što žele i koliko žele. Granice moraju postojati. Djeca na različite načine pokušavaju dobiti ono što žele i manipulirati s nama. Vika, vrištanje, bacanje na pod, histeriziranje... često roditelje dovode do toga da izgube strpljenje. No, treba se pribrati i nastojati izbjeći takva ponašanja na najbolji mogući način. Vezani članak  Potrebno je naučiti reći ''ne'' djetetu, a da da vas ne grize savjest i da zbog toga nemate osjećaj kako niste pažljiv roditelj. Zabrana se, kažu stručnjaci, može izreći na drukčiji način i dati objašnjenje. Mnogo je savjeta koje stručnjaci preporučuju roditeljima. 'Ne' treba preoblikovati u rečenicu koja kod djece neće izazvati revolt i odbijanje, a mi vam donosimo neke od prijedloga. 1. "Daj mi da ti pokažem kako se to radi, a sada ti pokušaj" Jedna je od rečenica koja će sigurno pomoći u situacijama kada želite dijete odvratiti od toga da radi ono što ne želite. Primjerice, kada ste u kuhinji i pravite kolače, a vaše je dijete je odlučilo pomoći u tome pa bi lupalo jaja. Naravno, kada mu pokažete kako se to radi, neka i ono pokuša. Nemojte ga sputavati. 2. "Znam da bi ti to želio, ali ne možemo sada, sljedeći put ćemo to uvrstiti na popis" Ovako možete usmjeriti dijete kada ste primjerice u trgovini, a vaše dijete zapne za neku igračku i ne odustaje ili kada odluči da bi baš ovog trenutka bilo zgodno otići u lunapark. Izbjeći ćete plač, vriskove i neugodnosti, a postići ćete kompromis. 3. "Hajdemo malo razmisliti o tome" Vaše dijete napravilo je neku nepodopštinu. U parku se dograbilo s nekim vršnjakom. Umjesto da vičete 'ne', pozovite dijete, posjednite ga pokraj sebe i izrecite ovu rečenicu. Zatim nastavite s djetetom razgovarati i  pokušajte mu objasniti da takvo ponašanje nije lijepo. 4. "Ovo nije tvoje, idemo pronaći tvoju igračku" Često je dobra zamjena za 'ne' kada nastane problem oko igračaka i čije je što. Većina djece, pogotovo mlađe, vezana je za svoje igračke, no u parku im obično za oko zapne nečija tuđa igračka. Uporna su kod takvih situacija i žele na bilo koji način prisvojiti tuđu stvar. I onda krenu plač, vriska... 5. "Ne razumijem te kada cviliš. Reci mi normalnim tonom što želiš"  Ova rečenica može pomoći kada je dijete plačljivo i cvili. U takvome trenutku vi zaista ne znate što želi reći. Ovom rečenicom možete dijete potaknuti da kaže u čemu je problem i što ga muči. Slušajte ga i dajte mu do znanja da jednostavnim riječima može reći ono što želi. 6. "Može li mama dobiti svoj telefon? Ti ćeš dobiti igračku" Mobitel nije igračka, a ako vam dijete želi uzeti telefon svaki put kada zazvoni, nađite mu neku zamjenu. Davanje zamjene mnogo je prihvatljivije od toga da djetetu iz ruke samo uzmete telefon, smatra psihologinja Eileen Kennedy-Moore. 7. "Možeš biti bos, ali samo kratko i hodati po tepihu" Pretvorite zabrane u dopuštenja. Mališani obožavaju biti bosi, vani, u kući, bez čarapa, papučica ili cipelica. 'Ne' će samo potaknuti odbijanje. Djeca će, ako im tako kažete, najčešće poslušati i brzo ćete nakon toga pronaći rješenje. 8. "Hranu jedemo, ne bacamo je i ne igramo se njome" Terapeutkinja Linda Shook Sorkin savjetuje, umjesto da vičete na dijete dok ono baca hranu iz tanjura, poput makarona ili sira, da mu uzmete zdjelu s hranom i objasnite djetetu zašto to ne bi trebalo raditi.  9. "Kreveti su za spavanje i odmaranje, ne za skakanje" Da, djeca vole skakati po krevetu. Obožavaju ući u sobu roditelja i skakati po bračnom krevetu, to im je omiljena aktivnost, posebno u kasnim satima. No, da bismo ih spriječili u tome, koristite se ovakvim mirnim načinom objašnjenja. I, naravno, ne zaboravite ih pohvaliti kada poslušaju, piše Parents. 10. "Prema životinjama i cvijeću trebamo  biti nježni" Ako uhvatite vaše dijete da povlači kućnog ljubimca za rep ili čupa neke biljke, nemojte odmah vikati 'ne'. Objasnite djetetu da tako kućnom ljubimcu i svakom drugom živom biću nanosi bol. Tako pomažete djetetu razviti empatiju i svijest o osjećajima drugih živih bića.  Dajte djetetu mogućnost da nauči kako biljke treba tretirati s poštovanjem, kao i prirodu u cjelini, kaže Marva Soogrim, dadilja djece američkih celebrityja. Sve su to savjeti koji vam možda upale pri rješavanju problema s kojima se susrećete kod vaših mališana. Katkada će, naravno, upaliti, ponekad neće. Svako dijete mali je individualac sa svojim potrebama. Čuvajte ih i volite i naučite da kroče samopouzdano kroz život. To je naša odgovornost kao roditelja. 