Zagreb će uskoro dobiti ponajveću, a svakako najmoderniju pivnicu u državi, ali i originalan obrazovni koncept. U prostorima Pučkog otvorenog učilišta, nekadašnje Moše, otvorit će se Fakin Craft Bar Pivovare Medvedgrad. Poligon za specifične okuse Nova pivnica koja je dobila ime po popularnom pivu naše najstarije zanatske pivovare opremljena je po najvišim standardima: 15-metarski šank s 24 točionika posebno je konstruiran i ima četiri odvojene rashladne zone pa se svako pivo u ponudi može točiti na odgovarajućoj temperaturi, bačve se čuvaju u posebnoj hlađenoj komori, a pokraj nje je prostor gdje će uskoro biti i mikropivovara kapaciteta 50 litara. – Ideja je da svatko može doći i kuhati svoje pivo na našoj opremi. Potrebno je samo naručiti se i dogovoriti termin kuhanja. Namjera je Fakina da koncept pivnice prilagodimo današnjem vremenu, uvedemo nova tehnička rješenja i ugradimo naše dugogodišnje iskustvo u proizvodnji piva – opisuje Ivo Nauković iz Pivovare Medvedgrad. Fakin se prostire na 350 kvadrata, terasa ih ima 70, a ukupan je kapacitet oko 150 sjedećih mjesta. Pivnica je opremljena i kuhinjom. – Želimo da gost brzo dobije nešto za pojesti i nastavi dalje s isprobavanjem piva, naših iz Medvedgrada te ostalih iz vodećih hrvatskih craft pivovara. Uskoro ćemo imati i gostujuće strane pivovare. Unutar šanka organizirano je točenje svih napitaka, od mineralne vode i sokova do vina, kroz posebne točionike vlastite proizvodnje – kaže Nauković. No nije riječ samo o još jednoj pivnici, pa makar bila i najmodernija. Ona će u suradnji s Pučkim otvorenim učilištem, koje je vlasnik prostora, biti dijelom stručnog osposobljavanja. – Ovdje će se održavati dio praktične nastave i stručne prakse za zanimanja pivar, konobar i pizza majstor. U razgovoru s tehnologom Medvedgrada shvatili smo koja znanja pivar mora imati i temeljem toga izradili nastavni program sastavljen od teorijskog i praktičnog dijela te stručne prakse, koji je i odobren, pa će oni koji ga završe moći u svoju e-radnu knjižicu unijeti znanje zanimanja pivar – kaže Sonja Vrban s Pučkog otvorenog učilišta te navodi kako je program rezultat velikog broja upita za to sve popularnije zanimanje. – Vidimo ovu sinergiju poduzetništva i obrazovanja kao jedan originalan način poticanja malog gospodarstva. U posljednje vrijeme raste asortiman malih proizvođača rakija i voćnih likera, pa i piva koje danas ima svoju publiku. Ovakav prostor nudi nam mogućnost eksperimentiranja i inovacije, pri čemu se nadamo da će naši budući studenti uspjeti postići i neke specifične okuse – dodaje S. Vrban. U ponudi najbolje zanatsko Pivnica će svoja vrata gostima otvoriti ovoga vikenda, a u njoj će se moći kušati piva gotovo svih naših zanatskih pivovara, uključujući novu verziju lani jako popularnog lagera Baltazar Pivovare Medvedgrad. >>Samoproglašena država Liberland počela proizvoditi pivo Liberbeer 