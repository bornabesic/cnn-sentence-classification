Prvo svjetsko cjepivo protiv malarije bit će iduće godine dostupno u Keniji, Malaviju i Gani, objavila je Svjetska zdravstvena organizacija.    Radi se o prvom cjepivu protiv te bolesti koje je dobilo pozitivno mišljenje Europske agencije za lijekove, objavio je WHO.  Cjepivo poznato pod nazivom RTS,S razvijeno je kako bi zaštitilo djecu od najsmrtonosnijeg oblika malarije, koji uzrokuje parazit Plasmodium falciparum, a prenose ga komarci.  Vlasti Kenije, Malavija i Gane odredit će u kojim će se područjima iskušati cjepivo u sklopu pilot programa borbe protiv bolesti.  "Mogućnost da imamo cjepivo protiv malarije je odlična vijest. Informacije koje prikupimo u pilot projektu pomoći će nam u odlukama o njegovoj široj upotrebi", kazala je regionalna direktorica WHO-a za Afriku Matshidiso Moeti.  Iako je globalnim naporima u zadnjih 15 godina smrtnost od malarije smanjena za 62 posto i dalje je prošle godine od te bolesti umrlo 429.000 ljudi. Većinom su to bila mlađa djeca u Africi.  