Kakav god odmor željeli i provodili – u luksuznom hotelu ili na seoskom domaćinstvu, planiranje putovanja i sam odmor usrećuju ljude te će radije negdje otputovati nego, primjerice, otići "na spoj", pokazalo je uz ostalo istraživanje Booking.coma na 17 tisuća ispitanika. Za većinu ispitanika putovanja su ključ prave sreće, ističu iz hrvatskog ureda Booking.coma prenoseći rezultate istraživanja provedenog u 17 zemalja. Gotovo polovina ispitanika izjavila je da im putovanje na odmor donosi veću sreću od dana njihova vjenčanja, dok ih više od tri četvrtine (oko 77 posto)  kaže da takva putovanja rezerviraju kako bi se razveselili kad im to treba. Odmorima se 50 posto anketiranih veseli više nego novom poslu, 45 posto više nego zarukama, a 30 posto više nego rođenju djeteta, dok 56 posto više voli odmor od materijalnih dobara poput odjeće, nakita i gadgeta, a gotovo 50 posto putovanja stavlja ispred renoviranja doma. Sedam od deset ispitanika kazalo je da se najbolje provedu na odmoru kada se tamo gdje su smješteni osjećaju kao kod kuće, a više od dvije trećine najviše usrećuje boravak u hotelu, hostelu ili vili, dok se trećina najbolje osjeća u apartmanu ili kući s lokalnim stanovnicima. – Emocionalni zanos koji donosi putovanje događa se u svakoj fazi procesa, od planiranja, preko rezerviranja pa sve do samog odlaska na putovanje, a čak 72 posto ispitanih ističe da su uzbuđeni već prilikom samog istraživanja kamo otići na odmor – navode iz Booking.coma. Podaci iz istraživanja pokazuju i poveznicu između uživanja u iskustvu rezervacije i sreće tijekom putovanja, što znači da je jedan od najboljih pokazatelja sretnog odmora ugodan postupak rezervacije, kao i da dobro isplanirano putovanje i jednostavna trenutačna rezervacija mogu znatno povećati sreću, bez obzira na to kakvo putovanje i boravak putnici tražili. Istraživanje pokazuje i veliku ovisnost o planiranju i rezerviranju putovanja, jer više od trećine ispitanika priznaje da istražuje za odmor mjesecima, a neki i godinu dana unaprijed. Kad su već na odmoru, gotovo devet od deset ispitanika tvrdi da su im najsretniji trenuci prvog dana odmora i trenutak kada prvi put ugledaju gdje će biti smješteni. >> Azijski turisti postaju tipični; sve više traže odmor na plaži 