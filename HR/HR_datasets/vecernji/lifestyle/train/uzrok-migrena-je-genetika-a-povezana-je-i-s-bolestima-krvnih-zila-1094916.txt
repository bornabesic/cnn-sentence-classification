Najopsežnije dosad provedeno istraživanje o migreni, čiji su rezultati objavljeni u Nature Genetics upućuje na to da za razvoj te bolesti postoje genetske predispozicije. Istraživanje je proveo jak međunarodni tim znanstvenika okupljen u International Headache Genetics Consortium. Znanstvenici iz Australije, Danske, Estonije, Finske, Njemačke, Islanda Nizozemske, Norveške, Španjolske, Švedske, Velike Britanije i Sjedinjenih Država studiju su proveli na DNK uzorcima 375.000 sudionika istraživanja iz Europe, Amerike i Australije, među kojima ih je 60.000 patilo od migrene.  Znanstvenici su uspjeli analizirati milijune genetskih varijanti te su otkrili da se s pojavom migrene može povezati 38 različitih genomskih područja. Naime, dosad se s ovom bolešću povezivalo samo deset genomskih područja.  Ustanovili su i da se većina genomskih zona preklapa s genima povezanim s određenim vaskularnim bolestima kod kojih dolazi do sužavanja krvnih žila.  Unatoč tomu što je migrena prilično proširena bolest koja pogađa svaku sedmu osobu u svijetu, njezini uzroci još uvijek nisu u potpunosti otkriveni, što komplicira razvoj novih načina liječenja.  O važnosti nedavnih otkrića za budućnost uspješnog liječenja migrena profesor John-Anker Zwart iz Sveučilišne bolnice u Oslu kaže: "Naša otkrića koja se temelje na genetici prvi su konkretan korak prema personaliziranom pristupu u liječenju ove kompleksne bolesti. Mi liječnici odavno znamo da je svaka migrena različita i da su lijekovi koji pomažu jednome pacijentu kod drugog potpuno neučinkoviti." "Nadamo se da ćemo uskoro dobivena saznanja moći upotrijebiti na način da pacijente podijelimo u grupe s obzirom na genetske predispozicije kada budemo provodili klinička istraživanja s lijekovima. Na taj bismo način trebali povećati izglede za otkrivanje najbolje terapije za svaku podgrupu", rekao je dr. Zwart. 