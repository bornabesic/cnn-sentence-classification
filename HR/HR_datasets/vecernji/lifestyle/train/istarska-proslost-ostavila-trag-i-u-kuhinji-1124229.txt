La Parenzana, ili kako je još zovu “Casa romantica”, tradicionalna je kamena istarska kuća u gradiću Bujama u kojoj je smještena autohtona konoba. Oaza mira u zelenom srcu Istre, a samo deset kilometara od mora, pet minuta do Slovenije i pola sata do Trsta. Konoba je dobila ime po bivšoj austrougarskoj željezničkoj pruzi koja je tik uz kuću. Nekad je povezivala Poreč i Trst, danas je biciklistička i pješačka staza. Na ulazu u konobu srdačno me s čašom pjenušca dočekao konobar Pero, vrlo uslužan i gostoljubiv, i smjestio me za stol pokraj otvorenog kamina iz kojeg je pucketala vatra. Koriste ga i za pripremanje peka, a služi i kao gril za odreske. Sezona je tartufa pa je chef Sergio Razman s kuharicama Kristinom, Anitom i Marijom pripremio za hladno predjelo goveđi carpaccio s bijelim tartufom te bijelim Podravkinim paprom na podlozi od rukole. U nekoliko minuta konoba je bila puna gostiju, većinom stranaca, bili su tu Austrijanci, Talijani i tri dame iz Londona. Carpaccio je bio odličan, no malo prevelika porcija za predjelo, ali Pero kaže da gosti preko dana jedu vrlo malo i pretežito lagana jela, a navečer uživaju u obilnijoj večeri. Nakown carpaccia stižu ravioli punjeni domaćim sirom, naravno, s bijelim tartufom, vrlo ukusni, no po meni malo prekuhani. Chef Sergio kaže da ih rade s odličnim Podravkinim brašnom, a za razna tijesta koriste i Podravkin Dolcela kakao. Od vina poslužuju bijela, crvena i rose vina poznatih istarskih vinara te nekoliko vina iz slovenskog dijela Istre. Burna istarska prošlost ostavila je traga i u kulinarstvu. Svaki narod koji je bio u Istri ostavio je dio kulture i običaja pa je istarska kuhinja mješavina povijesnih kulturnih utjecaja od kojih su najjači venecijanski, habsburški i, naravno, hrvatski, ali prevladava mediteranski utjecaj. Jela koja nude pripremaju na otvorenom ognjištu. Od teletine, janjetine, kozletine ispod peke, istarskih kobasica, ombola bifteka i janjećih kotleta koje peku na otvorenom grilu. Kartu jela prilagođavaju sezoni i sezonskim namirnicama. Moram pohvaliti crni, bijeli i kukuruzni domaći kruh. Glavno jelo, biftek serviran s bijelim naribanim tartufom i povrćem, bilo je odlično, tartuf se osjetio taman koliko treba. Biftek je bio pečen po želji i osjetila se visoka kvaliteta mesa. U ponudi imaju i oboritu ribu. Imaju najbolja istarska maslinova ulja i dobru ponudu aceta. Konobar Pero, koji tečno govori i strane jezike, za desert mi je ponudio Mille foglie s malo preljeva od borovnice, sličan kremšniti. Bio je to izvrstan odabir. La Parenzana ima 16 soba uređenih u starinskom štihu. Organizira i tečajeve istarske kuhinje, rustikalne večere, degustacije vina i maslinova ulja. Nastavljaju tradiciju na najbolji mogući način, a naglasak kuhinje leži na prirodnom, zdravom i autohtonom pripremanju hrane na rafiniran način. Organiziraju obiteljske i grupne ručkove, različite tematske večeri i događaje. >>U Zlatnim goricama zaustavljaju vrijeme Vrijeme pripreme:  70-90 minuta Složenost: jednostavno Sastojci: 500 g mesa divljači (srnetina) 100 g teleće jetre 3 žlica ulja 60 g Zelenih otkoštičenih maslina Podravka 150 g gljiva 100 g luka 60 g korijena celera sol Crni papar Podravka 1 češanj češnjaka 1 Sjeckana rajčica Podravka (390 g) malo Timijana sušenog Podravka malo Ružmarina sušenog Podravka 150 ml crnog vina 1 Goveđi temeljac s ekstra povrćem Podravka 400 g tjestenine (smotuljci, šurlice, nudli, frkanci) Priprema: Na zagrijano ulje stavite sitno narezani luk i popecite. Dodajte korijen celera i na kraju protisnuti češnjak. Zatim dodajte na kockice narezano meso. Ulijte vino, ružmarin, timijan, sjeckanu rajčicu i temeljac. Dodajte vode po potrebi i pirjajte na laganoj vatri dok meso ne omekša. Pri kraju dodajte narezane gljive, narezanu jetru, masline, po potrebi posolite i pospite paprom. Preko kuhane tjestenine prelijte umak i poslužite toplo. Savjet: Dužina pirjanja mesa ovisi o kojoj divljači je riječ, ali ga je potrebno narezati na manje komade. La Parenzana - četiri zvjezdice Izbor i kvaliteta jela (do 50 bodova): 46 bodova Izbor i ponuda pića (do 15 bodova): 12 bodova Posluga i ljubaznost (do 10 bodova): 10 bodova Dojmovi i prostor (do 20 bodova): 17 bodova Ukupnost ponude (do 5 bodova): 4 boda Ukupno: 89 bodova 