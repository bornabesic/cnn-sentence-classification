Kontracepcijske tablete pojedinim ženama pomažu i to ne samo u sprečavanju trudnoće. Mnoge ih žene koriste kako bi regulirale neredoviti menstrualni ciklus, one smanjuju menstrualne grčeve, čiste vašu kožu, a od njih katkada i grudi postanu veće. No, što se događa s vašim tijelom kada ih prestanete piti. Pet žena podijelilo je svoja iskustva o promjenama koje su doživjele kada su prestale uzimati oralnu kontracepciju. Melissa (20) je na pilulama bila tri godine, a kada ih je prestala koristiti, počele su joj se stvarati akne. Također joj se povećala seksualna želja. Naime, prema istraživanju objavljenom u Časopisu za seksualnu medicinu, dokazano je kako žene koje su na pilulama imaju manju seksualnu želju i više se osjećaju nelagodno tijekom seksa, ali kada ih prestanu uzimati, seksualna želja odmah se poveća. Tri godine starija Connor pilule je prestala uzimati nakon pet godina jer je zaboravljala popiti je svaki dan. Ona kaže kako su joj se odmah vratili svi predmenstrualni simptomi koje nije imala kada je koristila oralnu kontracepciju. – Imala sam velike emocionalne promjene, neobjašnjivo sam bila tužna, ljutita, očajna... Imala sam doslovno jedan dobar tjedan u mjesecu – kaže ona. Za razliku od nje, 28-godišnja Kaely prestala je piti pilule jer su ona i suprug htjeli dobiti dijete i kaže kako se zbog toga odlično osjećala. – Žao mi je što to nisam mnogo ranije učinila. Volim kako se osjećam bez dodatnih hormona u sebi, mjesečnice su mi malo bolnije, no to mi ne igra preveliku ulogu – kaže Kaely. Janie (35) je prestala koristiti pilulu nakon 15 godina i kaže kako joj je u početku bilo jako teško. – Trebalo je oko godinu dana da mi se mjesečnice ustale, a PMS je sada puno teži, no to nije ništa neobično za ženu. Izgubila sam nekoliko kilograma i seksualna želja mi se vratila – priča ona. Kathy (31) je prestala koristiti kontracepciju jer je htjela osnovati obitelj i kaže kako su joj nakon toga mjesečnice postale jako nepravilne. – No, osjećala sam se psihički i fizički mnogo bolje. Nisam se više osjećala tromo i imala sam mnogo manje glavobolja nego dok sam ih koristila – kaže Kathy.   >> Zašto se i dalje sramimo kupovati kontracepcijska sredstva? 