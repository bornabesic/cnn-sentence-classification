Zagreb je u petakpostao bogatiji za još jednu gastro oazu. U Preradovićevoj ulici 2, otvoren je Meat District koji će svojom ponudom, iako jelovnik bazira na hamburgerima koji su preplavili Zagreb, zasigurno oduševiti Zagrepčane i sve njihove goste. Naime, zahvaljujući inovativnom i maštovitom pristupu finalista Masterchefa Ante Martića koji je kreirao jelovnik, u ponudi su, uz klasike američke kuhinje i jedinstvene fusion gastro kreacije poput jela inspiriranih afričkom, portugalskom, ali i lokalnom zagrebačkom kuhinjom. Iako je meso – u svojem najkvalitetnijem, najsvježijem i najukusnijem obliku, ručno mljeveno, rezano ili vučeno - u središtu ovoga restorana, nisu zaboravili niti na one koji tu namirnicu ne konzumiraju. Tako su se na jelovniku našla i slasna jela od ribe i povrća te zanimljive složene salate koje mogu funkcionirati kao potpun obrok.  I, kako u Meat Districtu vjeruju da uvijek ima mjesta za nešto slatko, posebno su se potrudili i oko deserta koji će savršeno zaokružiti svaki obrok. Za čitav koncept restorana zaslužan je tim studija Limunovo drvo koji je, uz dizajnera Vedrana Matića osmislio urbanu, gradsku, gurmansku priču, odnosno ugodno i visoko estetizirano mjesto na kojem se uspješno spajaju druženje i vrhunska kuhinja. Meat District predstavlja i iskorak kojega je lanac restorana Biberon učinio prema vrhunskoj kuhinji, inovativnom pristupu, zanimljivom interijeru, a sve u cilju ispunjavanja očekivanja i zadovoljavanja želja sve zahtjevnije restoranske publike. 