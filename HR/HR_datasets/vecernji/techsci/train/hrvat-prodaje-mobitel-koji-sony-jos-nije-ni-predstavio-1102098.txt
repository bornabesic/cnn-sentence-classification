Da se na Njuškalu može kupiti gotovo sve, i nije neka novost, pa su se tako na tom najpoznatijem domaćem internetskom oglasniku mogli pronaći dvorci, ljudske lubanje i mamutovi zubi, ali oglas koji je osvanuo u ponedjeljak zasjenio je sve dosadašnje. Informaciju o Hrvatu koji je u jučer objavio oglas u kojem navodi kako “prodaje mobitel Sony Xperiju F833X za 3,5 tisuća kuna” rekordnom brzinom prenijeli su gotovo svi svjetski portali specijalizirani za mobitele, i to isključivo iz jednog razloga – Xperia F833X je mobitel koji Sony još nije službeno ni predstavio ni objavio njegove specifikacije, a kamoli pustio u prodaju. Ispada, dakle, da je netko iz Hrvatske na Njuškalu pokušao prodati mobitel koji bi, prema nekim najavama, trebao biti predstavljen najranije u rujnu, a za takvo što postoje dva moguća razloga. Dva razloga Prvi je kako je riječ o nekome tko je na neki način povezan sa Sonyjem te ima pristup njihovu još nepredstavljenom modelu mobitela, čije je slike ilegalno postavio na internet. Iako bi ovo bio prvi takav slučaj u Hrvatskoj, slični scenariji u kojima se informacije o mobitelima koji još nisu službeno predstavljeni tobože slučajno pojave na internetu u svijetu se događaju nekoliko puta godišnje. Drugi mogući razlog jest da je netko jednostavno postavio slike nekog sličnog mobitela koje je preuredio u Photoshopu i to isključivo kako bi zaradio na naivnim kupcima. Bilo kako bilo, teško ćemo doznati tko je bio misteriozni prodavač jer su na Njuškalu već danas ujutro uklonili oglas i sve informacije o prodavaču. Komentar iz Sonyja do zaključenja ovog izdanja nije bilo moguće dobiti, pa ostaje nejasno hoće li taj japanski div krenuti u pravnu borbu protiv autora spomenutog oglasa.   >>Xperia E5 s baterijom koja traje dva dana 