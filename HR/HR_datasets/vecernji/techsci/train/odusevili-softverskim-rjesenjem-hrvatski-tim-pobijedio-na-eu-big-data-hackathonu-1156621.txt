Na prvome europskom Big Data Hackathonu, čije su pokretanje inicirali Eurostat i Europska komisija, hrvatski tim, koji je putem javnog poziva odabrao Državni zavod za statistiku, osvojio je prvo mjesto, priopćeno je danas. U konkurenciji 22 nacionalna tima, hrvatski predstavnici oduševili su oba ocjenjivačka tima – statistički i tehnološki – softverskim rješenjem koje korištenjem rezultata statističkih istraživanja te javno dostupnih podataka pruža uvid u obilježja tržišta rada, odnosno prikazuje regionalni raskorak u trenutačnim vještinama osoba u potrazi za zaposlenjem i potrebama pojedinih radnih mjesta širom EU-a. Razvijena internetska aplikacija, koju su naši stručnjaci pripremili u samo dva dana natjecanja, rezultat je rada kombiniranoga stručnog tima tvrtke IN2data i Visokog učilišta Algebra. Pobjednički tim čine dr. sc. Leo Mršić i mr. sc. Igor Kaluđer, podatkovni znanstvenici u tvrtki IN2data te predavači na diplomskom studiju digitalnog marketinga i MBA programu Visokog učilišta Algebra, te doc. dr. sc. Robert Kopal, prodekan za istraživanje i razvoj na Visokom učilištu Algebra. Softversko rješenje nastalo u sklopu europskog Big Data Hackathona nazvano je EU Jobs & Skills Explorer, a daje odgovor na sve izazove koje su organizatori postavili pred timove. Projektni zadatak za koji su timovi predlagali rješenja bio je orijentiran na tržišta rada Europske unije, gdje se za određene vrste radnih mjesta traže određene specifične vještine, a analizira se raskorak između trenutačnih vještina osoba u potrazi za zaposlenjem i vještina koje se traže za otvorena radna mjesta. Završna verzija rješenja hrvatskog tima oslanja se na inteligentnu vizualizaciju podataka koja se u podlozi služi pripremljenim setovima podataka, a zanimljivo je spomenuti da su naši predstavnici tijekom pripreme i natjecanja uspjeli aktivirati važne tehničke resurse. Naime pojedine korištene baze podataka obuhvaćale su preko 245 gigabajta podataka i sadržavale više od milijardu zapisa. Posebna zanimljivost jest to što je softversko rješenje omogućilo sudionicima konferencije da samostalno koriste alat upotrebom lozinke koju su dobili tijekom procesa evaluacije. U pripremi rješenja korišteni su podaci iz nekoliko milijuna oglasa za posao preuzetih od Europskog centra za razvoj strukovnog obrazovanja – CEDEFOP. Osim navedenih oglasa korišteni su i oglasi za posao objavljeni na Europskom portalu za radnu mobilnost – EURES. Iz istog izvora korišteni su podaci iz 4,7 milijuna životopisa tražitelja posla. Osim oglasa i životopisa hrvatski tim koristio je i istraživanja poput Ankete o radnoj snazi (LFS), Ankete o znanjima i vještinama odraslih (PIAAC) i drugih. Također su korišteni i Eurostatovi podatkovni setovi na razini statističkih regija. Razvijeni sustav omogućuje duboke uvide u ponudu i potražnju vještina na tržištu rada te raskorak između istih s glavnim ciljem podrške odlučivanju u politikama zapošljavanja i obrazovnog sustava. Zanimljivo je i da su korištenjem serija podataka članovi našeg tima uspješno razvili i projekcije vještina koje će u budućnosti biti tražene na pojedinim geografskim područjima. Korištenjem Europskog registra vještina, kompetencija i zanimanja (ESCO) osigurana je standardiziranost i mogućnost integracije podataka te njihove usporedivosti na razini zemalja EU-a. Također, korišteni su i rezultati istraživanja European Skills & Jobs Survey, koje u kombinaciji s drugim makroekonomskim podacima omogućuju uspoređivanje obilježja na nižim teritorijalnim razinama zemalja EU-a. Upravo korištenjem regionalnih podataka omogućen je uvid u sve specifičnosti EU-ova tržišta rada, što je bio jedan od glavnih ciljeva koji objedinjuje odrednice projektnog zadatka. Posebnost koja je zasigurno pridonijela pobjedi jest sinergija između javnoga, privatnoga i obrazovnog sektora, odnosno odlična suradnja Državnog zavoda za statistiku s tvrtkom IN2data i Visokim učilištem Algebra u pripremi natjecatelja i infrastrukturi. Stručnjaci Državnog zavoda za statistiku Mario Gavrić i Vesna Lipavić aktivno su sudjelovali u pripremnoj fazi natjecanja te su s Majom Pekeč, koordinatoricom aktivnosti vezanih za projekt DIGICOM, iz kojeg je proizašao i europski Big Data Hackathon, pratili hrvatski tim u Bruxellesu tijekom samog natjecanja. Važno je naglasiti da se svi članovi hrvatskog tima i profesionalno bave razvojem Big Data rješenja za primjenu u različitim industrijama te je ovo natjecanje bilo izvrsna prilika da svoja znanja i vještine odmjere s najboljim europskim podatkovnim znanstvenicima. Natjecanje Big Data Hackathon organizirala je Europska komisija u suradnji s Eurostatom radi prikupljanja ideja koje sjedinjuju različite izvore podataka kao moguće podloge u rješavanju specifičnih društvenih izazova. Za ovo, prvo ovakvo natjecanje odabrana je vrlo zanimljiva tema – vještine, obrazovanje i cjeloživotno učenje – pa su timovi svoje vještine rješavanja problema uz korištenje statističkih i analitičkih metoda pokazali upravo na temi koja je važna za daljnji razvoj gospodarstva Europske unije. Europska komisija naknadno će donijeti odluku o primjenjivosti najboljih koncepata i predloženih aplikativnih rješenja u službenoj statistici te na taj način olakšati donošenje odluka vezanih za izazove s kojima se Unija trenutačno suočava na području obrazovanja i tržišta rada, što znači da bi se aplikacija koju je razvio hrvatski tim lako mogla naći i u stvarnoj primjeni. >> Kvantni internet: počela utrka za prijenos podataka kojem hakeri neće moći ništa >> Umjetna inteligencija pomaže marketingu 