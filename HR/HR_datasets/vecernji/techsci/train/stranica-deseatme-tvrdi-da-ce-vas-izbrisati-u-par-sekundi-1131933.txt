Internet, društvene mreže, online... mnogi još dvoje jesu li to pozitivne ili negativne stvari u današnjem društvu. Mnogi zaziru od izlaganja na društvenim mrežama, mnogi još misle da mogu izbjeći online prisutnost. Imamo vijest za sve njih: ne možete biti izbrisani s interneta. No, pojavila se Deseat.me, stranica koja je izazvala neviđenu medijsku pozornost, a koja tvrdi da vas mogu izbrisati s interneta, i to u nekoliko klikova. Zasad je domet još ograničen i njihovu pomoć mogu tražiti samo oni koji imaju Google račun. Internetsko Međuzemlje Je li to baš tako? Čak i ako online trag niste ostavili sami, ostavit će ga netko drugi za vas. Zasigurno imate neki posao, ili idete u školu, ili ste sudjelovali na nekom natjecanju, ili ste se javili na neki oglas, kupili ste nešto preko online trgovina... Sve što možete učiniti jest postati manje vidljivi i manje upadljivi. Još jednu si stvar valja zapamtiti u kontekstu interneta: privatnost online ne postoji, više je uopće nemate. A usto morate znati da ne postoji ni stopostotna sigurnost. Internet i moderne tehnologije u svojoj osnovi nemaju ni pozitivan ni negativan predznak, one su alat koji može služiti u dobre i pozitivne svrha, a može ga se zlorabiti. Kako trenutačno stvari stoje, osim ako netko ne prereže sve podvodne svjetlovodne kabele, internet i vi na njemu nećete nikada nestati, dapače, bit će vas sve više i više. Ono što možete činiti jest moderirati način na koji postojite online, što znači da morate znati kako funkcionira i koje su mu prednosti i mane. Postoji niz informacija, bilo online bilo putem tečajeva, medija i ostalih platformi koje upućuju na to da jednostavno morate paziti na sebe i u online obliku. Kao što se u stvarnosti čuvate od provalnika u stan, trebali biste to činiti i u virtualnom svijetu. Tko ne vjeruje, neka se prisjeti slučaja Kim Kardashian koja je objavama slika bajoslovno vrijednog prstena na svom Instagram profilu navukla stvarne lopove da je “posjete” u pariškom hotelu.       – Istina, nitko ne može nestati s interneta. Postoje načini kako možemo smanjiti svoju vidljivost online, no ne i kako napraviti savršeno online ubojstvo. Još uvijek nema tog načina. No, zato ima niz opasnosti i zato moramo osvijestiti Internet kao mjesto na kojem boravimo, ali i mjesto na kojem se moramo štititi – kazuje nam Zlatan Morić, data scientist iz in2data science company, ujedno i predavač na visokom učilištu Algebra gdje drži tečajeve o etičkom hakiranju. Ono što možemo jest djelomično se ukloniti s tražilica. Ali samo djelomično, jer uvijek ostajemo u svojevrsnom internetskom Međuzemlju, prostoru gdje nas netko, ako želi, može pronaći. – Možete zatražiti da vas Google izbriše iz svojih rezultata pretraživanja. Proces je dugotrajan, ali moguć, no ne i potpun. Pri upisu svojeg imena u tražilicu izbace vam se informacije koje ne želite da postoje. U tome možete uspjeti u Europi, a onaj tko vas bude tražio putem Googlea u Americi, pronaći će taj dokument za koji ste željeli da nestane. Isto tako, ako ste osvanuli u nekom tekstu u nekom mediju, portalu..., čak i ako ste dobili sudsku presudu, moguće je da vaše ime u tom kontekstu i dalje ostane, ako nigdje drugdje, onda u arhivama. No, smanjit ćete vidljivost ako tražite da vas se obriše. Osim Googlea, možete to riješiti i s Yahooom, a i za Bing je moguće da vas ne pronađe, no ponavljam, sve su to dugotrajni procesi – objašnjava Z. Morić. Strana internetskog ‘dobra’ Društvene mreže, naravno, nude mogućnosti odjave, ali izbrisati se ne može. – Možda će vas zapanjiti, ali na mojim tečajevima koje pohode ljudi koje se bave sigurnošću, točnije programeri i informatičari koji barataju informacijama od povjerenja, uvijek bude nekolicina njih koja nema svoj profil na Facebooku. Nakon predavanja svi ga otvore. Zašto, jer ih upozorim na to da je to opreznije učiniti nego kategorički odbijati pojavnost – ističe Z. Morić te objašnjava: – Pametnije je i opreznije imati Fejs profil pa makar ga nikada ne koristili nego otvoriti mogućnost da netko drugi u vaše ime to učini. Naime, ako sada želim, vjerojatno bih mogao doznati ime vašeg šefa koji nije na Facebooku, domoći se fotografije, koja vrlo vjerojatno postoji negdje online i otvoriti njegov lažan profil. I vjerujte, imao bih niz prijatelja, a vjerojatno bih i vas pridobio – siguran je Z. Morić kojem je posao upravo istražiti sve kreativne načine zloporabe u virtualnom svijetu ne bi li tome podučio druge, one koji rade na strani internetskog ‘dobra’, jer jedino tako mogu ih na vrijeme uočiti i smisliti alate obrane. Ono što svatko od nas može učiniti jest dobro promisliti o tome što i kako objavljuje online. – Dakle, ako ste tinejdžer, ono što sada objavljujete neki će budući poslodavac vidjeti i možda mu se neće svidjeti. Želite li se pohvaliti svojom djecom i njihovim školskim uspjesima, sve je to super, ali nemojte objavljivati svjedodžbe na kojima se vidi i OIB, jer mogućnosti za zloporabe su velike – napominje Zlatan Morić.  Dobra kombinacija šifri i vođenje računa o vlastitim objavama ključ je zaštite na društvenim mrežama. Sve što objavimo, plasiramo, komentiramo, ostaje zabilježeno i nije moguće izbrisati – kazao je mladi glazbenik Filip Dizdar. I sam je imao slučaj kada mu je šifra Facebooka probijena, a ima prijatelje koji su odlučili izbrisati svaki svoj trag i sada mu je zanimljivo promatrati njihov život lišen društvenih mreža. (lk) Najbolja zaštita na internetu je nemati nikakve račune niti biti na društvenim mrežama, tada vas baš nitko ne može hakirati – poruka je to mladog zagrebačkog političara Tina Pažura. Najgore su spamovi na internetu, ali kao političar koji se i u budućnosti vidi u tom poslu pazi što i kako objavljuje. – Ne komentiram na forumima, ne objavljujem privatne fotografije... – kaže. (lk) Svi profili i sve objave odraz su vlastita ponašanja, kako pristupamo, tako će nam i biti. To je virtualni svijet iz kojeg je teško izbrisati objave, slike, pa je stoga jako važno od samog početka paziti što i kako objavljujemo te kako štitimo svoje račune i, dakako, paziti da nikada ne objavljujemo osobne podatke, kada smo rođeni, gdje radimo, živimo... To jednostavno nisu podaci za internet, objašnjava profesor geografije. (lk) Digitalni otisak koji ostavljate na netu može vas koštati karijere, pozicije u društvu, pa čak i ljubavnog života. Stoga online reputacija postaje najvrednija imovina. Najbolja prevencija je da se jako pazi što se i kada objavljuje jer to ostaje zauvijek na netu. Dokazano je da se najviše gluposti objavljuje vikendima u noćnim satima, pa je najbolji savjet: kada namjeravate zaviriti u čašicu, ostavite mobitel doma, kaže Žagar. (lk) Upoznati se s mogućnostima i ograničenjima Interneta Postoje razni priručnici, ali i tečajevi na kojima stručnjaci predaju sigurnost online, što je dobar početak za svakog laika  Prihvatiti da je svaka objava na internetu neizbrisiva Čak i ako sami pazite da ne objavljujete ništa o sebi, umjesto vas to će učiniti: škola, tvrtka, internetska prodaja, prijatelji... Sukladno drugom pravilu samostalno održavati svoj identitet na internetu Stručnjaci upozoravaju da vas pravi FB profil, čak i kada ga ne ažurirate, štiti od lažnog Ponašati se na internetu jednako kao u stvarnom životu Skupocjeni prsten nećete odložiti na policu u javnom WC-u, pa zašto onda njegovu fotografiju vješate po društvenim mrežama?  Sve što objavljujete na internetu (pri ažuriranju profila) može biti i zloupotrijebljeno Zloporaba može početi kao šala, ali može poprimiti razmjere katastrofe – gubitka posla ili braka 