Hakeri bi mogli izvesti još jedan globalni napad nakon što su u petak 'zarazili' više od 125.000 računalnih sustava diljem svijeta, upozorili su sigurnosni stručnjaci, piše BBC.  Britanski stručnjaci iz "MalwareTech" koji su pomogli pri ograničavanju virusa WannaCrypt kažu kako bi idući napad mogao biti izveden već u ponedjeljak. Ovaj virus je napao računala u stotinjak zemalja, a među njima je bila i Hrvatska.  U Engleskoj je napadnut zdravstveni sustav kao i u Škotskoj, a na meti su bile i brojne tvrtke. Bolnice su zbog hakerskog napada bile primorane otkazati neke preglede, a ambulante koje su bile zahvaćene pacijente su preusmjeravale na obližnje bolnice čija računala nisu bila napadnuta.  Stručnjaci zbog toga upozoravaju korisnike računala da nadograde svoje antivirusne programe kako bi izbjegli napad.  – Puno je novaca u ovome i nema razloga da prestanu napadati. Ne treba im zapravo puno truda da promjene kod i napadnu ponovno. Neće možda to učiniti ovaj vikend, ali u ponedjeljak ujutro bi mogli – upozorio je 22-godišnjak iz MalwareTech-a. 