Ugodna topla mediteranska večer na aveniji Rotschild u Tel Avivu ni najmanje ne odaje dojam da se nalazite na Bliskom istoku. Ulica je puna odličnih restorana, kafića i noćnih klubova. A krajem rujna cijela je avenija ispunjena – tehnološkim inovacijama i nizom startup štandova. Jer u tijeku je špica najvećeg izraelskog tehnološkog sajma – DLD festivala (Digital – Life – Design). Startupi su globalna priča. Na ovom sajmu svoje je ideje predstavilo čak 800 startupa, ne samo domaćih nego iz cijelog svijeta jer Izrael je postao mamac i stručnjak od kojeg svi žele učiti. Mnoge zemlje posljednjih godina pozorno prate i uče od Izraela kao startup nacije pokušavajući rekreirati ekosustav koji je postao tako plodno tlo za startupe.  28 startupa u svakom kvartu Brojke su impresivne. U Izraelu djeluje oko 5000 startupa, a više od pola ih otpada na šire područje Tel Aviva (2800), dok sam grad ove godine ima 1450 pokrenutih startupa. Tel Aviv-Yaffo financijsko je i poduzetničko središte Izraela. Ovaj maleni grad površine od samo 52 km² (površina Zagreba je 641 km²) ima čak 84 startup akceleratora i po tome je najuspješniji grad izvan SAD-a. Na svakom kvadratnom kilometru Tel Aviva nalazi se po 28 startupa ili po jedan startup na svakih 290 stanovnika. To je najviše startupa po glavi stanovnika u svijetu! Ovdje su svi okrenuti poduzetništvu. Zapravo, gotovo da je teško naći nekoga tko već nema svoj startup. I mladi i stari strastveno govore o pokretanju biznisa. Čak i Shana Nadav, lokalna novinarka koja mi je pomagala prevesti izraelske medije nakon smrti Shimona Peresa, umjesto klasične novinarske vizitke dala mi je vizitku svog novog startupa – “CivilizeIt”, koji pomaže svima koji su u dugovima da bolje koriste svoja prava. Svi se pitaju koja je tajna Izraela: – Najveći doprinos razvoju daje naša različitost. Izrael je miks ljudi iz cijelog svijeta s različitim kulturama i znanjima. Svatko ima svoju priču. Moja je majka iz Engleske, a otac iz Rumunjske. Majka moje supruge je iz Uzbekistana, a punac je iz Jemena. U 90-ima smo imali puno imigracije iz bivšeg Sovjetskog Saveza, došlo nam je tada puno inženjera. To je podiglo cijeli ekosustav jer smo dobili i tehnološko znanje. To se je spojilo s našom kulturom poduzetništva, tako Izraelci razmišljaju. A kako u Izraelu nedostaje resursa i tržište je ograničeno, puno je startupa u Izraelu od samog početka krenulo s fokusom na vanjska tržišta – na Ameriku i Europu – kaže nam Ran Natanzon, šef odjela inovacija i brendiranja u izraelskom ministarstvu vanjskih poslova. Dakako, priča je još šira. U Izraelu je izuzetno lako pokrenuti startup. Država ulaže čak 4,3 posto BDP-a u razvoj i istraživanje, što je u samom svjetskom vrhu. Država puno ulaže i ima čak 40 različitih načina financiranja. Daju povoljne zajmove i financiraju startupe s čak 85 posto investicije. I što je najbitnije – nema problema ako vam startup propadne, nitko vam zbog toga neće ovršiti imovinu. Državi nije bitno povratiti investiciju jer drži da je uložila u čovjeka i u ekosustav. Na svaki propali startup stvore se četiri nova. Ako pak startup uspije, vraća se postupno, ali bez kamata. – Menadžeri nekad radije ulažu u ljude koji su pokrenuli startup pa nisu uspjeli jer ljudi tako nauče kako treba podnositi poraz – kažu nam startupovci iz Tel Aviva. Rock-zvijezde Dostupno je čak 70 investicijskih fondova te čak 24 tehnološka inkubatora. Izraelsku startup scenu najbolje nam je opisao Avi Hasson, glavni znanstvenik ministarstva gospodarstva i predsjednik izraelske inovacijske komore, što ga praktički čini ministrom inovacija: – Poduzetnici su rock-zvijezde u Izraelu. Uđu u restoran i ljudi im se dive. Majke žele da njihovo dijete postane poduzetnik – opisuje Avi Hasson. Izrael je po mnogo toga specifičan. A kako ga objasniti strancima, predočio nam je Hasson parafrazirajući jednog bivšeg francuskog veleposlanika u Izraelu: – Izrael je “ta-chu-bal”. To je fuzija triju hebrejskih riječi: tachles (izravno) – to je vrlo izraelski, nemojte okolišati, recite mi izravno što mislite, balagan (kaotično, nered) – ali to bude i kreativni nered i iz tog kaosa dođe puno kreativnih ideja – i chutzpa (narav) – “ako taj lik iz Facebooka može uspjeti, onda mogu ja dvaput veću društvenu mrežu napraviti!” To je priroda ove zemlje. Veliku ulogu igra i obavezna vojna služba, muškarci u vojsci provedu tri, a žene dvije godine. No tamo dobiju i bogatu izobrazbu u biznisu i stvaranju timova. Kao i vrijedne kontakte koje mnogi kasnije koriste i za pokretanje biznisa. Izrael je relativno mala zemlja s nešto više od 8 milijuna stanovnika. Tel Aviv ima oko 400.000 stanovnika i često se međusobno poznaju. Na startup sceni vlada velika povezanost i niz suradnji kroz stvaranje nišnih zajednica poput žena poduzetnica u tehnologiji. Ruth Polachek pokrenula je zajednicu developerki SheCodes koja već okuplja 10.000 žena, a na tjedne sastanke dođe ih i po 1500! Imenovana je među 100 najutjecajnijih osoba na izraelskoj hi-tech sceni. Izdvajamo neke od najzanimljivijih startupa s DLD konferencije i festivala: Watergen - Pitka i jeftina voda iz zraka Startup Watergen je uvršten u Top 50 najinovativnijih kompanija u svijetu, a osnivač i sudirektor Arye Kohavi je jedan od Top 10 najboljih inovatora na svijetu. I to s razlogom, Watergen proizvodi pitku vodu iz zraka! Njihovi uređaji pogodni su za vruća i sparna područja, a proizvedu litru vode za samo 2 centa. Kućni uređaj proizvede 20 litara dnevno, veći za školu ili bolnice 50 litara, a industrijski za cijelu zgradu čak 1000 litara dnevno. Bill Gates je jedan od ulagača, a od 2017. kreću u serijsku proizvodnju. - Surađujemo i s Billom Gatesom, on je jedan od naših investitora. Već se koristi u vojsci, s njima smo počeli (američka, britanska i francuska vojska), a sada idemo u masovnu produkciju, proizvodit ćemo uređaje u Kini kako bismo dobili prihvatljivu cijenu za potrošače. Želimo pomoći milijunima ljudi. Imamo jedinstvenu tehnologiju koja proizvodi puno vode s minimumom energije, kaže osnivač Arye Kohavi. Airobotics - Automatski dron koji sam mijenja svoju bateriju Airobotics je izraelski startup koji više djeluju kao velika tvrtka, nego startup. Već su prikupili 30 milijuna dolara investicija i imaju vlastitu tvornicu. Njihov proizvod posve je automatiziran dron – prvi svoje vrste na globalnom tržištu. Namijenjen je za pružanje osiguranja, nadziranja te snimanja i analiziranja. Ovaj dron sposoban je sam sebi promijeniti bateriju i nastaviti letjeti u zadanoj formaciji. Teži 7 kilograma, a može nositi teret do 1 kg. Radijus mu je 5 km, a može letjeti i po kiši. Veliki tehnološki div Intel ozbiljno se zainteresirao za ove dronove i već je naručio flotu Airoboticsovih letjelica koje se trenutačno nalaze u fazi testiranja. Počeli su se razvijati uz pomoć investitora koji su uložili i u Waze, aplikaciju za promet, koja je tako Fifth Dimension - Vojska matematičara i špijuna lovi teroriste Starup koji osnažuje tajne agencije softverskim alatima koje predviđaju i sprječavaju terorističke prijetnje. Koristi umjetnu inteligenciju kako bi pronašli određene uzorke i potencijalne prijetnje u golemim bazama podataka iz raznih izvora. Njihova platforma automatski analizira profile i praktički preuzima ulogu agencijskih analitičara, no ne zamjenjuje ih nego nudi dodatne tragove. - Agencije uvijek imaju tragove u bazama podataka, ali su raspršeni po različitim bazama i često analitičar ne stigne povezati sve točke na vrijeme. Naš glavni cilj je naći teroriste prije napada - rekao nam je Liad Churchill, voditelj marketinga. Fifth Dimensiom ima već 100 zaposlenika, a među njima je i niz bivših iskusnih agenata Mossada, izraelske tajne službe i drugih sigurnosih stručnjaka. Neki od njih su predsjednik uprave Benny Gantz (bivši šef izraelske vojske), predsjednik Ram Ben Barak (bivši zamjenik šefa Mossada) i John Allen (bivši američki general), a surađuju i s globalnom koalicijom protiv ISIL-a. Tu je i niz matematičara, znanstvenika i stručnjaka za mašinsko učenje. Infinity AR - Najjeftnije dobre naočale za proširenu stvarnost Infinity AR se bavi proširenom stvarnošću. Rade na stvaranju vlastitih naočala za proširenu stvarnost, ali na način da proizvedu kvalitetan proizvod koji bi ujedno bio i vrlo jeftin, odnosno dostupan širem broju korisnika. Njihove naočale zovu se AceReal i koriste dijelove koji stoje tek po nekoliko dolara. Procjenjuju da će tržište proširene stvarnosti biti puno veće od virtualne stvarnosti za koju treba puno veći prostor, a i uređaji poput Oculus Rifta i Vive VR-a su zasad skupi. Microsoftov HoloLens se smatra najboljim proizvodom za AR, no te su naočale zasad još i najskuplje pa se još niti ne nalaze u potrošačkoj ponudi. Internet of the Toilet - Pametna WC školjka koja vam kaže kad trebate promijeniti prehranu Na DLD konferenciji u Tel Avivu izlagale su i velike tvrtke poput Googlea, Amazona, Microsofta, Samsunga i Intela. Intel je ugostio cijeli niz startupa koji koriste i njihovu tehnologiju. Jedan od njih je startup Outsense koji radi na kreiranju pametne WC školjke. Njihova WC školjka ima foto senzor koji vam na mobitel šalje analizu vaše stolice i urina, te nudi rano upozoravanje na neke zdravstvene probleme. Kamera snima fotografije brzinom od 120 fotografija u sekundi, a softver analizira spektar boja i uspoređuje ih sa spremljenim uzorcima. Može sugerirati na određene bolesti poput dijabetesa ili nekih kroničnih bolesti. Ali koristi i za poticaj na promjenu navika i sugeriranje za boljom prehranom. Zvuči učinkovitije, nego beskonačno unošenje namirnica koje pojedete u fitness aplikacije! Memory Mirror - Prvo digitalno ogledalo Tespack - Ruksak punjač na solarno napajanje Mlada poduzetnica iz Finske Caritta Seppa, jedna je od pobjednica DLD Tel Aviv startup natječaja. Njen proizvod je solarni ruksak punjač! Kapacitet mu je 20.000 mAh-a i može napuniti smarpthone 8 puta ili laptopa dva puta. Dovoljan je samo 1 sat na suncu da u potpunosti napuni bateriju vašeg smartphonea. Ovaj ruksak stoji 299 eura, a može se naručiti i iz Hrvatske preko stranice www.tespack.com (dostava za Hrvatsku je besplatna) ili preko mađarskog distributera www.futuman.com. - Namjeravamo još poboljšati ruksak, radimo već na tehnologiji brzog punjenja koja će omogućiti da se baterija nauni u minutama, a ne u satima. I ovo nije samo teorija, nego planiramo ruksake s brzim punjenjem na tržište poslati već sljedeće godine. Želimo postati globalna kompanija - rekla nam je ambiciozna Caritta Seppa. Moojis - Šaljite jedinstvene emotikone s vašim licem Danas imamo puno chat servisa na internetu i smartphoneima, ali nijedan ne može proći bez smajlija, stickera i emotikona. Startup Moojis nudi zabavnu aplikaciju koja vam omogućuje da stvorite vlastite emotike i to od vaše trenutke gestigkulacije. Ovo je nešto poput Snapchata emotikona. Možete birati od 8 ponuđenih tema poput filmova, zatim se uslikate i potom dotjerujete smajli dok niste zadovoljni. Aplikacija je upravo puštena na Google Play i možete je već isprobati. - Naša aplikacija je prva koja prepoznaje kosu, a to je posebno bitno djevojkama. Svatko se smije drugačije i zato vam omogućavamo da prijatelju pošaljete svoj jedinstveni emotikon - kaže Shlomi Ben Atar, suosnivač i CEO Moojisa. Rep'nUp - vaš osobni spin doktor na internetu U izraelu smo upoznali cijeli niz startupa koji rade na čim boljoj primjeni umjetne inteligencije. Od automatiziranaja praćenja dugova i plaćanja poreza do onih koji duboko zadiru u ponašanja korisnika kako bi analizirali tržište i omogućili klijentima da bolje targetiraju korisnike. Jedan od takvih je i startup Rep'nUp sigurnosnog stručnjaka Lior Tala koji je neke svoje ranije tvrtke prodao IBM-u i McAfeeju. Rep'nUp pomaže korisnicima da si ispeglaju svoje profile na internetu i tako si poprave sliku u javnosti, bilo zbog potreba poslova ili u privatne svrhe. Ovo je nešto kao vaš osobni glasnogovornik i spin doktor za krizno komuniciranje. - Mi pratimo interakcije na društvenim mrežama i radimo profile korisnika po uzorcima ponašanjima. Ukratko analiziramo lajkove i aktivnosti korisnika na internetu. Ne tražimo lokaciju korisniki, štitimo privatnost i ne dijelimo poruke korisnika, ali analiziramo o čemu korisnici pričaju. Imamo tisuće varijabli ponašanja i možemo predvidjeti kako će se korisnici ponašati. Ova analitika može u skoroj budućnosti poslužiti kao robot koji će upravljati ljudskim resursima i precizno zapošljavati koga tvrtka treba. Isto tako i kome banka treba dati kredit, a kome ne. I psiholozi rade na našem softveru. 58.000 ljudi smo pitali koje brendove vole. Otkrili smo da na osnovu lajkova ljudi jako puno govore o sebi, lajkovi razotkrivaju tko je kakva osoba - ispričao nam je Lior Tal. Dakle, u skoroj budućnosti možete očekivati da će roboti odnosno umjetna inteligencija odlučivati o tome tko će biti zaposlen ili tko će dobiti kredit. Što možda nije ni loše, ali zvuči zastrašujuće da netko ili nešto o tome odlučuje samo na osnovi toga što pišemo na Facebooku i drugim društvenim mrežama... Veliki sajam DLD Tel Aviv predvodi karizmatični Yossi Vardi (74) jedan od pionira investicijske i startup scene u Izraelu. Radio je u čak 86 kompanija, od kojih je čak 60 tehnoloških startupa. Bio je prvi je ulagač i jedan od osnivača tvrtke Mirabilis, najpoznatije po slavnom chat servisu ICQ, preteči današnjih popularnih online chatova. - Mnogi me pitaju za savjet, a ja im kažem nemojte mene slušati. Svi moraju pokušati svoje stvari. ALi, ako moram nešto izvući onda je najbitnije birati ljude s kojima surađuješ. Trećina startupa se raspadne jer se osnivači ne slaću. Treba birati u svemu, tko su ti partneri u životu, u poslu, za zabavu. Tvoj uspjeh ovisi o kvaliteti ljudi kojima si okružen i koliko se slažeš s njima. Kod nas se mladi ljudi u vojsci nauče i tehnologiji i vodstvu. Vojska je veliki filter, pomogne ti raditi u timu, ali i nauči te da dobro procijeniš s kim se slažeš, a s kime ne - otkriva simpatični i karizmatični Yossi, direktor i dobri duh DLD festivala, koji je podijelio i jedno zanimljivo opažanje o Izraelu: - U Izraelu svi poznaju jedni druge. Također i svi guraju nos u poslove drugih, svi znaju tko koliko zarađuje i tko s kim spava. Mi smo vrlo transparentna zemlja, to stvara i vrlo zanimljivu sitauciju - ne možeš nešto loše učiniti jer će odmah svi za to znati!   Na DLD festivalu izloženo je 800 startupova, od jednostavnih aplikacija za mobitele do velikih industrijskih planova za proizvodnju strojeva koji mogu mijenjati poslovanja i donositi velike zarade. Uskoro će tako AI ocjenjivati i analizirati terorističke prijetnje, kreditnu sposobnost, brinuti se za vaše poslovanje... 