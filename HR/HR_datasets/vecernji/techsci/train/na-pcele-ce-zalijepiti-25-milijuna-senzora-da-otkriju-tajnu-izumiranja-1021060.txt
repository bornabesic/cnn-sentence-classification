"Ako izumru pčele, čovjeku će ostati još samo četiri godine života", izjava je koja se često pripisuje Albertu Einsteinu. Nije tajna da kolonije pčela diljem svijeta izumiru i to može biti jako opasno za cijeli svijet, ali nije točno poznato zašto se to događa. Danas je objavljeno kako je pokrenuta Globalna inicijativa za zdravlje pčela koja bi se trebala pozabaviti ovim problemom. U inicijativi sudjeluju znanstvenici iz Australije, Novog Zelanda, Brazila, Meksika i Velike Britanije, tvrtke kao što su Intel i Hitachi Chemical, pčelari i poljoprivrednici, a vodi ga australska znanstvena organizacija CSIRO. Ključni dio ovog projekta su mikrosenzori koji će biti postavljeni na pčele kako bi se identificirala i pratila svaka od njih. Mikrosenzori funkcioniraju poput crnih kutija u zrakoplovima - pružaju ključne informacije o čimbenicima koji utječu na zdravlje pčela. - Tehnologija omogućuje znanstvenicima analizu učinaka stresnih čimbenika uključujući bolesti, pesticide, zagađenje zraka i vode, prehranu i ekstremne vremenske uvjete na kretanje pčela i njihovu mogućnost oprašivanja. Također istražujemo koji ključni čimbenici, ili kombinacija čimbenika, dovode do masovnog ugibanja pčela - rekao je profesor Paulo de Souza iz CSIRO-a. Stavljanje senzora na pčelu, naravno, nije lak posao. De Souza je za Mashable rekao da će tim pčele držati pincetom, nanijeti malo superljepila i staviti senzor koji bi tamo trebao ostati cijeli njezin život. - Ovo dobro funkcionira u Australiji jer su ovdje pčele vrlo nježne. U Brazilu su agresivnije pa ih možete staviti u hladnjak da zaspu - objasnio je de Souza. Znanstvenici će također u košnicama koristiti Intelova sićušna računala Edison pogonjena solarnim pločama, koja su prikladna zahvaljujući maloj veličini, bežičnosti i prilagodljivosti. De Souza je rekao da bi inicijativi bilo potrebno više od dvije godine da prikupi dovoljno podataka. Cilj im je postaviti Edisone u tisuću košnica te oko 2,5 milijuna senzora na pčele diljem svijeta u jednoj godini. >> Kvare se pršuti i kobasice,  a pčele masovno ugibaju >> Fantastičan 'krupni kadar': Pčele i ostali kukci oprašuju cvijeće! 