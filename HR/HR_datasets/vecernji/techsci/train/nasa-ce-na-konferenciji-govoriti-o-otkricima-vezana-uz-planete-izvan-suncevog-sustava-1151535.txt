Pronalaženje nove Zemlje sada više nije karakterizirano riječju ‘ako’, nego ‘kada’. Rečeno je danas na globalnoj tiskovnoj konferenciji američke svemirske agencije NASA-e. Oko zvijezde TRAPPIST-1 udaljen od Sunca samo 40 svjetlosnih godina, pronašli su sustav od sedam stjenovitih planeta sličnih Zemlji. Sustav je dobio ime po Teleskopu imena „The Transiting Planets and Planetesimals Small“ smještenom u Čileu kojim je njihovo postojanje i detektirano po prvi puta u svibnju prošle godine. Planet veličinom slični Zemlji To je prvi poznati sustav s toliko planeta oko neke druge zvijezde u svemiru. Za opažanje su korišteni teleskopi smješteni na Zemlji i u svemiru, kakvi su ESO VLT ili NASA-in Spitzer. Planeti su otkriveni pomrčinskom metodom kada su prividno prolazili ispred svoje vrlo hladne zvijezde TRAPPIST-1. Tri od tih sedam planeta leže u nastanjivoj zoni znanoj kao zona Zlatokose, tj. na udaljenosti od matične zvijezde dovoljnoj da na njima može nastati život kakav poznajemo. Za sada ne isključuju istu mogućnost i za ostala četiri planeta koja bi također mogla posjedovati vodu u tekućem stanju. Ovaj sustav, ima do sada najveći broj planeta sličnih Zemlji ali u isto vrijeme najveći broj planeta s mogućnošću posjedovanja tekuće vode na svojoj površini. Za sada su imena tih sedam planeta su TRAPPIST-1b, c, d, e, f, g i h, koji svojim oznakama prate njihovu udaljenost od zvijezde. Glavni znanstvenik koji je sudjelovao u otkriću, Michael Gillon sa Sveučilišta u belgijskom Liegeu rekao je: kako se doista radi o nevjerojatnom sustavu, ne samo zbog broja planeta nego i zbog toga što su svi planeti slični Zemlji. Njihova zvijezda TRAPPIST-1 je tek osam posto Sunčeve mase, pa je tek nešto veća od našeg Jupitera, nalazi se u zviježđu Vodenjaka i relativno je blizu Suncu na svega oko 40 svjetlosnih godina. - Važno je napomenuti kako je sustav otkriven NASA-inim teleskopom Spitzer i to pomrčinskom metodom pri čemu se planet otkriva uslijed promjene intenziteta svjetlosti zvijezde kada prividno prolazi ispred nje, tumači nam dr. sc. Darije Maričić sa Zvjezdarnice Zagreb. NASA-ino izvješće navodi kako je Spitzer u jesen prošle godine 500 sati neprekidno promatrao TRAPPIST-1. Istodobno navode i kako je ovo bez sumnje najznačajnije Spitzerovo otkriće u njegovih 14 godina postojanja te su uvjereni i kako to neće biti i posljednje njegovo otkriće. S obzirom na to da je TRAPPIST-1 jako hladna zvijezda, površinske temperature 2500 K, u njenoj blizini je moguće lakše uočiti stjenovite planete. - Naglasimo da je novootkriveni sustav jako blizu našem Sunčevom sustavu, a ovoga puta možemo vjerovati procjeni kako se na tri od ovih sedam pronađenih planeta doista nalazi voda, navodi znanstvenik sa Zvjezdarnice Zagreb. - Jasno je kako se skupina znanstvenika koja potpisuje otkriće ipak ograđuje od prehrabrih tvrdnji jer proći će još dosta vremena u istraživanju da se dođe do konačnih saznanja o ovom ekstrasolarnom sustavu i njegovim planetima, kaže dr. Maričić. Navodi se kako je zbog blizine orbita planeta, moguće s površine jednog vidjeti površinu susjednog i pri tome uočiti konfiguraciju tla. Proračuni govore da se između nekih planeta radi o udaljenostima manjima od one između Mjeseca i Zemlje. Na jednoj strani uvijek dan Treba ovdje svakako napomenuti što je rekao Amaury Triaud, jedan od znanstvenika u momčadi odgovornoj za otkriće, energija koju TRAPPIST-1 izrači znatno je manja od one koju izrači naše Sunce, pa planeti doista i mogu biti znatno bliže nego što je to slučaj kod planeta Sunčeva sustava, a da na njihovoj površini doista bude vode. Čini se da su baš tako postavljeni planeti sustava TRAPPIST-1. Planeti TRAPPIST-1c, d i f dobivaju onoliko energije koliko u Sunčevom sustavu dobivaju Venera, Zemlja i Mars. Međutim, jedino su TRAPPIST-1e, f i g u zoni gdje na površini može postojati tekuća voda. Svi planeti orbitiraju oko svoje zvijezde bliže nego što to čini Merkur oko Sunca u našem sustavu. Moguće je, opet, da su uvijek jednom stranom okrenuti prema zvijezdi TRAPPIST-1 tako da je na jednoj strani uvijek dan a na drugoj noć, ali i da su klime potpuno različite od Zemljine, odnosno da pušu jaki vjetrovi s dnevne prema noćnoj strani uz ekstremne promjene temperatura. Dr.sc. Darije Maričić, pak, iznosi i zanimljive činjenice vezane uz naseljivost nekog planeta. - Znamo da nam je voda za život potrebna, no isto tako ne mora biti temelj i za neki eventualni drugi oblik života u svemiru. No, ako planet ne može posjedovati tekuću vodu to ne znači da nije naseljiv. Ako se radi o stjenovitom planetu bez tekuće vode na površini moguće ga je naseliti, pa planiramo put na Mars, zar ne? Dodatna je mogućnost da tekuće vode ima ispod njegove površine na planetima koji nisu u naseljivoj zoni. Međutim, ne treba isključiti niti plinovite planete jer oko njih kruže mjeseci koji mogu biti također potencijalno zanimljivi, kao Jupiterov satelit Europa s tekućim oceanom ispod svoje ledene kore. Što će tehnologija više napredovati, mi ćemo i više istraživati pa ćemo sasvim sigurno pronalaziti i više novih sustava i planeta. Pogledajte samo što se sve može pronaći oko jednog malog žutog patuljka kao što je naše Sunce, kaže dr.sc. Darije Maričić. NASA-ino otkriće objavit će se u novom broju uglednog časopisa Nature. >> NASA: Imamo nove dokaze kako na Jupiterovu mjesecu Europi postoji veliki ocean >> NASA: Na Marsu postoji tekuća slana voda. Moglo bi biti života 