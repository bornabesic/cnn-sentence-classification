Nokautiravši 14 konkurentskih timova u okršaju znanja i kreativnosti, zagrebački startup Streaming Solutions svojim nosivim uređajem - kamerom VYOOCAM za 'point-of-view streaming' videa - odnio je pobjedu na Idea Knockoutu 2015, regionalnom natjecanju tehnoloških ideja koje se jučer održalo u Kinu Europa u Zagrebu.   Time su osvojili izlagački štand na CES-u 2016, najvećem, najutjecajnijem i najspektakularnijem svjetskom sajmu novih tehnologija koji će se u siječnju 2016. održati u Las Vegasu, u SAD-u. Dva člana tima Streaming Solutions će kao pobjednici Idea Knockouta 2015, osim prilike da kameru VYOOCAM predstave pred 150.000 industrijskih 'insajdera', investitora i tech novinara, dobiti i dvije povratne aviokarte za Las Vegas, hotelski smještaj u Las Vegasu za vrijeme trajanja CES-a 2016 te putno zdravstveno osiguranje.   Streaming Solutions je pobjedu na Idea Knockoutu 2015 odnio s 333 boda, od maksimalnih 400 koje je timu dodijelio osmeročlani žiri u sastavu Dragan Petric (Bug), Tanja Ivančić Belošević (Večernji list i IQ), Ivan Brezak Brkan (Netokracija), Hrvoje Balen (Visoko učilište Algebra), Igor Šabarić (Zagrebačka banka), Miroslav Wranka (Tportal), Jerko Škorić (DivIT) i predsjednik žirija Bojan Mušćet (Hrvatski Telekom).   - Presretni smo! Ugodno smo iznenađeni činjenicom da je žiri pored ovoliko fantastičnih timova najbolje ocjene dao upravo nama i jedva čekamo predstaviti naš projekt u Las Vegasu. Očekujemo da ćemo na CES-u 2016 steći brojne vrijedne kontakte s kojima ćemo naš projekt još efikasnije plasirati na globalno tržište - izjavio je Vedran Vukman, član pobjedničkog tima Streaming Solutions.   Drugo mjesto i nastup pred publikom Bug Future Showa 2016, koji će se održati krajem siječnja u Zagrebu, osvojio je tim Mogy s istoimenom aplikacijom za automatiziranu komunikaciju trenera i rekreativca u teretani, osvojivši 322 boda, a istu priliku imati će i trećeplasirani tim Smart Lumies koji razvija edukativne interaktivne kockice za djecu namijenjene razvijanju intelektualnih sposobnosti kroz igru. Smart Lumies su osvojili 319 bodova žirija Idea Knockouta 2015.   - Svjedočili smo danas jednoj eksploziji znanja, ideja i kreativnosti iza koje stoje izuzetno mladi i pametni ljudi. Uz ovoliko raznolikosti u nastajanju tehnoloških ideja među mladim ljudima iz regije, siguran sam da će većina njih, uz pobjednički tim, prije ili poslije doživjeti uspjeh ne samo u Americi, već na globalnom ICT tržištu - rekao je Dragan Petric, organizator Idea Knockouta 2015 i izvršni urednik Buga.   Generalni pokrovitelj ovogodišnjeg Idea Knockouta bio je Hrvatski Telekom koji je pobjednike darivao i Samsung Galaxy Tabom 4, a sponzorski su natjecanje podržali i Visoko učilište Algebra, Allianz osiguranje, Samsung i Zagrebačka banka. Na Idea Knockoutu 2015 nastupilo je 15 timova koji su došli i Osijeka, Čakovca, Rijeke, Solina, Šibenika, Dubrovnika, Mostara, Berlina i Zagreba, a izložbu njihovih projekata u foajeu Kina Europa posjetilo je, uz besplatan ulaz, oko 1000 zainteresiranih zaljubljenika u nove tehnologije. 