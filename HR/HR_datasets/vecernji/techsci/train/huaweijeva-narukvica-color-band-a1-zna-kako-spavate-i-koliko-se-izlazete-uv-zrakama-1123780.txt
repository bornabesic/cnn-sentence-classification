Jedna od pametnih narukvica s dobrim omjerom cijene i mogućnosti jest Huaweijeva fitness-narukvica Color Band A1. Ova povoljna narukvica primjer je minimalističkog dizajna, a sa zanimljivim funkcijama. Color Band nema ekran, nego se preko bluetootha sinkronizira s vašim mobitelom i šalje podatke u specijaliziranu aplikaciju. Poput većine fitness-narukvica, i ova će vam ponuditi klasično mjerenje podataka poput koliko koraka u danu napravite (i podesivo namještanje zadanih ciljeva), koliko biciklirate ili trčite. Dodatno će vas motivirati pratećim porukama i informacijama. Nakon prijeđenih 2000 koraka u 48 minuta dobio sam obavijest da sam potrošio kalorija u vrijednosti 2 krastavca (!) te da je dobro “početi dan vježbom”. No, senzor nije bio najbolje spreman za zagrebački tramvaj. Vožnju tramvajem mi je protumačio kao hodanje pa sam već do 13 sati imao prijeđenih 18.133 koraka! Ili prevedeno na motivirajući rječnik narukvice: “potrošeno je 594 kalorija ili 1 pileći burito”. No, tu su dvije odlične i puno korisnije mogućnosti – mjerenje kvalitete sna i upozoravanje na izloženost UV zrakama. Ovu se narukvicu isplati ostaviti na ruci i preko noći. Color Band A1 snima vaše pokrete tijekom spavanja. U stanju je detektirati faze laganog i dubokog sna te vas upozoriti na nedostatke. Duboki je san bitan jer je to vrijeme kada se organizam obnavlja. Preporučuje se 20 posto dubokog sna. U tijeku tjedan dana testiranja ove narukvice samo sam jednom uspio dosegnuti ovu kvotu. Bilo mi je zanimljivo pratiti isprekidanost sna tijekom noći i bio sam dodatno motiviran da se kvalitetnije naspavam. Zanimljiva je i opcija snimanja izloženosti UV zrakama. Na jesen i zimi nećete imati problema s UV zrakama, ali ljeto je druga priča. Na putu u Izraelu na 27 stupnjeva izmjerio sam stupanj izloženosti 3/5, što je srednji stupanj, ali već i tu je narukvica preporučila zaštitne naočale, šešir i kremu sa zaštitnim faktorom 30. Zagrebačko jesenje sunce registriralo je tek nisku opasnost (0/2) od UV zraka. >> Glasovne naredbe vozača Volva: Otključaj vrata, uključi grijanje i upali svjetla! 