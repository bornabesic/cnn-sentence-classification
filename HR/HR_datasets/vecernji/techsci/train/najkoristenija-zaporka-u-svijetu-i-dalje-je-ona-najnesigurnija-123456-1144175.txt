U današnjem digitaliziranom svijetu gotovo da nema osobe koja se služi računalom, a da nije u nekom trenutku morala upisati sigurnosnu zaporku. Bilo da je riječ o pristupu e-mailu, internetskom bankarstvu, računalnom programu na poslu ili slično. Svatko od nas zaporku bira tako da je lako zapamti, pa se u većini slučajeva radi o nekom pojmu ili kombinaciji brojki i slova koje svakome osobno nešto znače. Treba naravno imati na umu da zaporka bude i što je moguće sigurnija od potencijalnih provala u računalo kako ne bismo ostali bez osobnih podataka, a ponekad i bez financijskih sredstava ako se radi o nekom plaćanju, kupovini ili sličnim radnjama putem interneta. No, izgleda kako još uvijek većina korisnika interneta u svijetu ne shvaća ozbiljno opasnosti koje im prijete. Sigurnosna kompanija Keeper, analizirajući deset milijuna web računa u svijetu došla je do otkrića najpopularnije zaporke koju ljudi koriste. To je zaporka – “123456”. Iz Keepera poručuju kako je riječ o “najnesigurnijoj web zaporki”, a koja se najviše koristila u 2016. godini. Nakon “123456”, druga najpopularnija lozinka je “123456789”, zatim “qwerty”, na četvrtom mjestu korištenja je “12345678”, a na petom “111111”. Među najkorištenijim zaporkama je i riječ “password” (lozinka) i “google”. “Ovo su zapanjujuće činjenice budući da smo stalno izloženi riziku od hakerskih napada koji mogu provaliti lozinke u sekundi. Web-operateri, koji dozvoljavaju ovako nesigurne lozinke su ili bezobzirni ili lijeni. Većina lozinki u sebi ima najmanje šest znakova, što je vrlo nesigurno”, navodi se u priopćenju Keepera. >>Stalne promjene zaporki najobičnije su gubljenje vremena 