Međunarodna konferencija startupova i poslovnih anđela Zagreb Connect, najveća dosad, u Zagrebu će biti krajem studenog u sklopu događanja EBAN Winter University 2016. Očekuje se više od 400 poslovnih anđela uključujući i arkanđele s desecima milijuna eura investicija, poput Brucea Dickinsona, pjevača grupe Iron Maiden, Dova Morana iz Izraela koji se smatra “ocem” USB memorije te Johanna Hansmanna koji slovi za najboljeg europskog poslovnog anđela. Konferenciju će uveličati i čelnici Bloomberga i Cisca, a očekuju se i stručnjaci NASA-e, Europske svemirske agencije... – Na Zagreb Connect prijavilo se 150 timova, 110 je zadovoljilo kriterije. Odabrano je 20 finalista koji će se moći prezentirati investitorima, no bit će prostora da u kontaktima na licu mjesta svoju priliku nađu i ostali koji nisu ušli u finale ili se čak nisu ni prijavili na natjecanje – kazao je Davorin Štetner, predsjednik Hrvatske mreže poslovnih anđela – CRANE i organizator EBAN-a. Finalisti su iz sedam zemalja, 12 ih je iz Hrvatske. Nagradni fond je 100 tisuća eura. >> ZIP ponovno organizira besplatne radionice programiranja za žene >> Robot i bomba najbolji su startupi 