Proricatelji trendova već nekoliko godina najavljuju video kao novi hit i sveopći trend u svijetu medija, marketinga, biznisa, te sasvim običnih korisnika... Prepreke u obliku kvalitetnih uređaja poput smartphonea, kamera, jačine signala i propusnosti mreže otklanjale su se u hodu te i dalje idu u tom pravcu. Istodobno, sve je više online mjesta koja potiču gledanje videa. Video u trendu Većina medija i tvrtki sada plasira svoje videouratke na YouTubeu, dok istodobno Zuckerberg na svom Facebooku potiče bilo streaming ili kratke videouratke. Sudeći prema riječima upravo Marka Zuckerberga, osnivača najpopularnije društvene online mreže, ova godina dostići će vrhunce u gledanju videa. Novo područje velikog rasta i megatrend, kazao je Zuckerberg, upravo je video. Napredak tehnologije Stoga Facebook investira u originalni videosadržaj, s fokusom na kraće forme. Kratke forme uključuju društveni sadržaj poslan za prijatelje, promocijski sadržaj za brendove i poznate osobe. Korisnički videosadržaj na našoj platformi jednostavno je eksplodirao u posljednje vrijeme, tvrde u Facebooku. Ni jedna platforma još nije stigla ni blizu toga da sruši YouTube kao kralja videa. No, sve ih je više koje to nude.   I kod nas je video odavna zavladao. Posebice na društvenim mrežama, koje zajednički guraju i Facebook i mediji uz, naravno, nezaobilazni YouTube. S druge strane, razvijaju se i načini i mogućnosti. Prije nekoliko godina bilo je nevjerojatno da se uz pomoć mobitela može snimiti 4K video. Sada to i nije više posebna novost. A već je došla posve nova igračka. Jedno vrijeme bilo je to sramežljivo, a sada već uzima maha i zaista dobro izgleda. Dakle 360 je novi podtrend za koji nije sigurno hoće li prevladati, no za prezentaciju nekih vrsta sadržaja zasigurno je idealan. 360 video nezaobilazan je za sve VR sadržaje jer tek tada dolazi do prave svrhe. No, dobar je i kad se gleda bez naočala odnosno headseta koji mu pomaže. 360 u Pixsellu Borna Filić i Davor Puklavec fotografi su Pixsella, fotoagencije u sastavu Styria grupe, koji imaju prilike igrati se sa Samsung Gearom 360, dok je Borna testirao i Ricoh Theta S sferičnu kameru. Samsungov uređaj, kažu, ima nedostataka, no zasad u svojoj kategoriji nema pravu konkurenciju. Za početak, ono što Gear 360 ograničava jest Samsungov ekosustav. Jer jednostavno kamerica ne funkcionira s drugim pametnim mobitelima već jedino sa Samsung Galaxyjem 6 i 7. Istina, moguće je snimati i s drugima, no tada se trebate potruditi i skinuti određene programe ne biste li ih učinili funkcionalnima. No, ono što Samsung 360 ima jesu dvije leće sa senzorom od 15 megapiksela, što znači da kamera može snimiti fotografiju od 30 megapiksela ili 3840x1920 video. To je još uvijek ispod 4K, no neznatno, i svrstava Gear 360 u vrhunsku ponudu kada se radi o rezoluciji spram ostalih ponuđača. Ono što, kažu nam Borna i Davor, Gear 360 zasad radi lošije od primjerice Ricoh Theta S jest spajanje. Naime, u nekom trenu dvije kamere koje snimaju moraju i spojiti video ili fotku, i upravo je taj “stich” katkad problematičan. Treba znati da za Gear 360, imate li Samsungov mobitel, ne trebate poseban softver, dok je za Ricoh Theta S nužan i zahtjevniji je od Samsungova. Kod Geara 360 problem za poznavatelje jesu ISO, koji se može bazično postaviti, ali ne i mijenjati kasnije, te blenda koja je fiksna, dok je tvrdi Borna Ricoh Theta S bolje izbaždarena kamera. No, ne treba prestrogo suditi jer radi se o počecima, te se upravo čeka na update Geara 360 i nekih drugih modela. Tehnički muzej u 360 Za dvojac iz Pixsella, snimanje 360 videa je novost i igra, a koliko su zapravo dobri, jer ipak se radi o fotografima profesionalcima, možete pogledati na njihovu portalu pixsell.hr, kao i na Večernjakov, ali i na njihovu YouTube kanalu. Nas se dojmio uradak iz Tehničkog muzeja gdje je Davor nasnimio i editorijal. Da bi snimka bila što bolja, ipak su si nabavili veći stativ i bolji mikrofon. Gear 360, kažu, nije kompliciran i zapravo je odličan za amatere, a cjenovno je dostupan, košta oko 400 dolara. Uskoro, istina, izlazi update kamere i njezinih mogućnosti, što ćemo predstaviti kada ga testiramo u nekom od sljedećih brojeva Smarta. >> Pogledajte 360 video - od papira izrađivali likove iz Zvjezdanih ratova 