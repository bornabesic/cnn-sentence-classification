Na spomen imena Lenovo svi će prvo pomisliti na laptope i kućna računala, no ova kineska kompanija već duže vremena uspješno gradi svoju reputaciju u svijetu pametnih telefona. Nude uređaje svakakvih specifikacija, no najviše su orijentirani na široku publiku koja traži dobru vrijednost za novac. Prošle su godine prodali 66,1 milijun pametnih telefona, a tržišta izvan Kine zabilježila su porast od čak 63 posto. Da misle ozbiljno dokazuje i njihova marka ZUK koju su pokrenuli prošle godine u svibnju. Plan je da unutar tog branda ponude uređaje jakih specifikacija i odlične izrade po povoljnim cijenama. No, ovo nisu jedini brandovi pod kojima Lenovo prodaje pametne telefone. Tu je i Motorola koju su odlučili kupiti od Googlea. Računaju kako će ime Motorola pomoći pri prodaji uređaja. To što imaju dva podbrenda ne znači da su u Lenovu zanemarili modele koje prodaju pod svojim imenom. Dokaz tome je model P2 koji me ugodno iznenadio. Opremljen je odličnim AMOLED ekranom od 5,5 inča čija je vidljivost izvrsna iz svih kuteva, a ne smeta mu ni danje svjetlo. Ekran ima rezoluciju od 1080x1920 pixela i teško će mu se pronaći zamjerke. Odlično je i kućište koje je metalno te je završna obrada na vrhunskoj razini. Ovom se mobitel ne može dogoditi da će negdje zaškripati kada ga pritišćete, a osjećaj u ruci je vrlo dobar zbog zaobljeni rubova. Veliki kapacitet baterije Zvučnici se nalaze na donjem djelu mobitela i vrlo su glasni tako da se neće dogoditi da ne čujete mobitel kada zvoni. S desne strane nalaze se tipke za glasnoću kao i za aktiviranje ekrana. Kartice se ubacuju u utor koji se nalazi na lijevoj strani, a ispod njega je smještena tipka koja se može pomicati gore dolje. Ta tipka služi za uključivanje načina štednje baterije, no s obzirom na vrlo veliki kapacitet tu ćete tipku koristiti samo ako budete stvarno nemarni. Kada smo kod baterije njen kapacitet se rijetko viđa u svijetu smartphonea. Korisnik na raspolaganju ima čak 5100 mAh što će mu bez problema osigurati autonomiju od dva dana. Mobitel može izdržati i dulje, no to će sve ovisiti o tome kakav ste korisnik pa ako ne 'visite' stalno na uređaju možete dogurati i do 3 dana autonomije. Baterija podržava i brzo punjenje. Mobitel možete otključati i putem senzora za otisak prsta koji jako brzo reagira i vrlo je precizan. Oni koji do sada nisu koristili ovaj način otključavanja trebat će se privikavati jedno vrijeme jer će sigurno nekoliko puta posegnuti za tipkom koju su do sada koristili. Prilikom postavljanja ovog načina otključavanja, morat ćete postaviti i PIN koji će vas tražiti ako uređaj krenete otključavati standardno putem tipke. P2 je u prodaju pušten u studenom ove godine i dolazi s Androidom 6 Marshmallow. U uređaju se nalazi osmojezgreni Snapdragon 625 koji radi na frekvenciji od 2 GHz tako da mobitel neće imati problema s brzim obavljanjem zadataka. Na korištenju sam imao inačicu s 4GB RAM-a pa ne morate strahovati da će mobitel biti usporen ako ćete imati puno aktivnih aplikacija. Sve zadatke obavljao je bez problema i nije bilo znakova zastajkivanja. Na poleđini uređaja nalazi se kamera rezolucije 13MP sa snažnom dvostrukom LED bljeskalicom. Na fotografije napravljene ovom kamerom nemamo prigovora, fokus je brz, no ponekad je potrebno potruditi se malo više da bi dobili odličnu fotografiju. Kvaliteta se malo gubi u noćnim uvjetima što je zajednički gotovo svim uređajima. Rezultate pogledajte u priloženim fotografijama. Privlači poglede Uređaj je moguće kupiti u zlatnoj i sivoj boji. Na testu sam imao uređaj zlatne boje te je bio pravi 'magnet za oči'. Mnogi su pomislili da se radi o nekom drugom proizvođaču pa su ostali iznenađeni činjenicom da se radi o Lenovu. Oduševili su ih i podaci o veličini baterije. Na kraju dolazimo do cijene koja je, s obzirom na odličnu izradu i specifikacije koje nudi, sasvim pristojna. Lenovo P2 na Mondu se prodaje za 2.699 kuna dok su uređaji sa sličnim specifikacijama dosta skuplji. Velika baterija i metalno kućište doveli su do toga da je uređaj nešto teži što bi nekima možda smetalo dok bi drugima to odgovaralo. >> Premium osjećaj, vrhunska izrada i odlična kamera: Uređaj koji je puno jeftiniji od konkurencije, a nudi sve što trebate >> Vrhunski uređaji ne moraju biti bezobrazno skupi, pametnim odabirom uštedite tisuće kuna 