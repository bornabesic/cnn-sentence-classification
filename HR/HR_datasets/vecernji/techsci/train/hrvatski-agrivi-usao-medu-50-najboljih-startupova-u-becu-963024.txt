Hrvatski agri-tech startup Agrivi ovog je mjeseca ostvario izvrsne rezultate na dvama međunarodnim natjecanjima. Na Pioneers Challengeu u Beču, između 800 prijavljenih startupova, ušao je među 50 najboljih koji će se 29. i 30. listopada predstaviti pred više od 250 ulagača u Beču. Agrivi je pak na Food Tech Challengeu u Milanu izborio svoje mjesto među osam startupa koji danas prezentiraju svoj projekt na Arena Investor Meetingu, pred više od 200 investitora. "Iznimno smo ponosni na veliki uspjeh koji smo ostvarili na ovim prestižnim natjecanjima. Iako je konkurencija bila velika i jaka te je bilo prijavljeno uistinu mnogo odličnih projekata, uspjeli smo osigurati ulazak u finale i na jednom i na drugom natjecanju. Takav uspjeh iznimno je važan jer nam otvara mogućnost predstavljanja pred međunarodnim ulagačima. Uvjereni smo u uspjeh našeg projekta i nadamo se kako će biti prepoznat i od strane novih investitora i klijenata", izjavio je direktor Matija Žulj u priopćenju. Agrivi, koji poljoprivrednicima nudi sustav za povećanje produktivnosti i profitabilnosti proizvodnje, od 17. do 19. studenog sudjelovat će i na Creative Business Cupu u Kopenhagenu, za koje je nominiran kao ovogodišnji predstavnik od strane Hrvatske unije malih poduzetnika (HUMP-CROSBU). Također, krajem studenog sudjelovat će kao hrvatski predstavnik izabran od strane Ministarstva poduzetništva i obrta Republike Hrvatske i na ovogodišnjem globalnom startup natjecanju World Startup Competition koje će se održati u Seoulu u Koreji. >> Hrvatska pamet za globalno selo >> Pogledajte snimku druženja s hrvatskim majstorima startupa 