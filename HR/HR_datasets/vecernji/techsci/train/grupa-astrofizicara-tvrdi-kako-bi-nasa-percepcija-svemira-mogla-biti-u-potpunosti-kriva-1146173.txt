Astrofizičari koji su proučavali pozadinu kozmičkih mikrovalova došli su do zaključka kako bi svemir mogao biti samo jedan "ogroman i kompleksan hologram". Također, naša vizija života u tri dimenzije također bi mogla biti samo iluzija, piše Independent. Astrofizičari sa Sveučilišta u Southamptonu tvrde da su pronašli ključne dokaze da je svemir hologram te da su ovi dokazi najmanje jednako snažni kao oni za tradicionalnu strukturu svemira.  Gledanje svemira usporedili su s gledanjem 3D filmova u kojima možemo doživjeti dubinu slike iako znamo da dolazi s ravnog ekrana.  Tako bi naš svemir mogao biti uvjerljivija verzija iste stvari. Ideja o svemiru kao hologramu iznesena je još 90-ih godina prošlog stoljeća. - Zamislite da sve što vidite, osjetite ili čujete u tri dimenzije (kao i vaša percepcija vremena) u stvari proizlazi iz ravnog dvodimenzionalnog polja - kazao je Kostas Skenderis, profesor matematičkih znanosti na Sveučilištu u Southamptonu.  Dodaje kako je ideja slična onoj na kojoj su "hologrami trodimenzionalne slike kodirane na dvodimenzionalnu površinu". Rekao je i kako je holografija ogroman korak naprijed u načinu na kojim shvaćamo strukturu i stvaranje svemira. - Einsteinova teorija opće relativnosti vrlo dobro objašnjava gotovo sve što je velikih razmjera u svemiru, no počinje se raspadati kada ispituje svoje korijene i mehanizme na kvantnoj razini - objašnjava Skenderis. Rekao je i kako su znanstvenici desetljećima pokušavali spojiti Einsteinovu teoriju gravitacije i kvantnu teoriju te da ovaj koncept može "pomiriti" te teorije. >> Znanstvenici imaju novu teoriju o nastanku Mjeseca 