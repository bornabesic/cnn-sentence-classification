Istraživanje objavljeno u časopisu "Animal Cognition" dokazalo je da su kokoši zapravo puno inteligentnija životinjska vrsta nego što se smatra. Pilići imaju različite osobnosti, sposobni su se nadmudrivati, prepoznaju svoju poziciju u hijerarhiji te se koriste deduktivnom logikom koja se kod ljudi razvija tek sa 7 godina. - Smatralo se da kokošima nedostaje psiholoških karakteristika prepoznatljivih kod ostalih inteligentnih životinjskih vrsta. Sama ideja da postoji grana znanosti koja se bavi psihologijom kokoši, neobična je većini ljudi - objašnjava znanstvenik Lori Marino koji je razmotrio posljednje istraživanje o psihologiji, ponašanju i emocijama najrasprostranjenijih domaćih životinja na svijetu.  Razumiju brojeve i oponašaju radnje Istraživanje je otkrilo da pilići imaju i smisao za brojeve. Pet dana staro pile razlikuje gdje se nalazi veća, a gdje manja skupina jedinki njegove vrste. Sposobni su pratiti putanju loptice, odnosno tijek pomicanja i skrivanja loptice (tzv. šibicarenje) punih 180 sekundi.  Science Daily navodi da posjeduju samokontrolu, a njihova kompleksna komunikacija sadrži čak 25 različitih načina glasanja. Da bi se ptice tako ponašale, potrebno je postojanje samosvijesti kod životinja kao kod ostalih inteligentnih vrsta poput primata.  Pilići su sposobni proživjeti negativne i pozitivne emocije te predvidjeti buduće događaje. Ustanovljeno je da kokoši pak imaju pojedinačne majčinske crte kojima utječu na ponašanje svojih potomaka. Daljnjim proučavanjem psihologije domaćih ptica steći će se informacije od velike važnosti za razumijevanje ove životinjske vrste. >> Prvi snimljeni dokaz: Divlje čimpanze uče svoje potomke da koriste oruđe 