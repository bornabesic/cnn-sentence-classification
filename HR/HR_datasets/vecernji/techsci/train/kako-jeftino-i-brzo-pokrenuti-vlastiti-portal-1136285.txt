U Hrvatskoj već ima nekoliko stotina portala – internetskih odredišta koja sustavno prate neku temu – bio to sport, moda, politika, kuhanje ili nešto posve specijalizirano. U odnosu na klasične medije – poput printa ili radija, TV-a... internetske je portale lako i jeftino pokrenuti. Hrvoja Šarića, osnivača portala digitalno.hr i povremenog suradnika Večernjaka, pitali smo što je sve važno za pokretanja portala. – Za početak, trebate domenu, odnosno adresu portala na internetu. Imate li tvrtku, primjerice, .hr, domena je besplatna, a ako ste fizička osoba, godišnje vas košta 650 kuna. Naravno, ima tu i .com ili .com.hr domena, ovisi kako se želite pozicionirati i na kojem tržištu. Potom trebate dogovoriti i prostor na internetu, takozvani hosting, koji košta od 50 do 500-tinjak kuna mjesečno, ovisno o tome koliko posjetitelja želite. Tvrtke koje se time bave jednostavno je naći običnim guglanjem. Kada se radi o izradi stranica i rješenja, oni koji su informatički pismeni mogu ih sami izraditi u WordPressu ili unajmiti programera – tvrdi H. Šarić, koji je svoj portal sam osmislio jer WordPress ima već gotove predloške (izglede stranica). – Postoji mnoštvo (polu)gotovih rješenja koja pokrivaju različite faze produkcije portala – od izgradnje, programiranja do svakodnevnog “punjenja“ portala novim sadržajima i „pokrivanja“ reklamama – kaže Šarić. – Dakle, portal doslovce možete pokrenuti u vlastitom domu – bez velikih ulaganja, bez poslovnog prostora, bez velike ekipe... Mnogi su portali sami, organski izrasli iz blogova. (Blog je, za razliku od portala, internetsko odredište koje piše jedna osoba, povremeno; portal je pak strukturiranija forma na kojoj radi više ljudi, koja obuhvaća veći tematski raspon i više objava). Što vam dakle treba za portal? Najbitniji je, dakako, sadržaj. Morate osigurati sadržaj – a to znači da pri samom pokretanju morate imati određenu, reprezentativnu količinu sadržaja (tekstova, ali i slika, videa i pratećih sadržaja kao što su infografike, materijali za download...). Tek kad ste to osigurali, možete početi razmišljati o tome kako ćete privući publiku. Naime, najčešća greška koju čine amateri je ta što podrazumijevaju da će publika sama doći. Neće. U internetskim bespućima teško da će netko naići upravo na vaš portal – glas o njemu prenosit će se (preko društvenih mreža, foruma...), ali tako sporo da nema šanse da vam portal uspije bez marketinga. Tu nastupa famozni digitalni marketing. Za njih vrijedi isto što i za portal: jeftiniji je, i možete ga razvijati postupno. No nemojte napraviti početničku grešku: nemojte se sami baviti njime – prepustite stručnjacima. >> HZZO: Mobilni portal za pacijente još nije pušten u rad 1. Hoćete li sami raditi cijelu softversku podršku ili ćete prihvatiti neki od gotovih rješenja kao što je WordPress?      2. Google će za vas automatski prikupiti nešto oglasa, ali to neće biti ni izdaleka dovoljno za pokrivanje „hladnog pogona“.      3. Hoće li vaš portal biti smješten u Hrvatskoj, gdje ćete ga lakše održavati, ili negdje u inozemstvu, gdje može biti jeftinije, ali i izvan ruke      4. Što dalje planirate u budućnost – to je manja vjerojatnost da će vas razvoj događaja iznenaditi!     5. Hrvatski zakoni uopće nisu usklađeni s internetskim poduzetništvom, stoga se oboružajte strpljenjem prije nego što krenete raskrčivati put kroz bespuća birokracije.      