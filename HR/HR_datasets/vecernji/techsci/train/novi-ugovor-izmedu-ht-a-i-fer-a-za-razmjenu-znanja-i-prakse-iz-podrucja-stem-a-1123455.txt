Hrvatski telekom i Fakultet elektrotehnike i računarstva u Zagrebu (FER) potpisali su danas Ugovor o suradnji na pet godina, koji će studentima i zaposlenicima osigurati najbolju razmjenu znanja i prakse iz područja STEM-a, izvijestili su u predvorju FER-a pred okupljenim novinarima, ali i studentima čelnici HT-a i FER-a. Uz redovito stručno usavršavanje radnika HT-a te stipendiranja i mentorstva najboljih studenata viših godina, ugovorom se pruža i veća prilika za sudjelovanje na međunarodnim projektima, već u prvim godinama studiranja. Ovim ugovorom zapravo se nastavlja suradnja s FER-om, a kroz stručno mentorstvo najbolji će studenti imati priliku raditi sa stručnjacima iz HT-a ali i Europe. – Najveću prednost za ove mlade ljude vidim u tome što im HT danas nudi mogućnost da realiziraju svoje ideje na međunarodnom tržištu bez odlaska iz Hrvatske, istodobno koristeći najnapredniju tehnologiju uz osigurane resurse – naglasio je Davor Tomašković, predsjednik uprave HT-a. Marija Felkel, članica uprave HT-a, dodala je kako su oni kompanija koja cijeni i nagrađuje znanje te će podržati studente i osigurati im praksu za vrijeme studija, a upravo su i objavili natječaj za stipendije u iznosu 3000 kuna. Usto jedan od projekata je i HT akademija, a oni koji to žele, mogu nastaviti svoje obrazovanje na doktorskom studiju FER-a ili specijalističkom studiju, objasnila je Marija Felkel. – Naš je fakultet već sa svojim Centrom karijera snažno angažiran u suradnji s gospodarstvom, a s HT-om pokrenuli smo i projekt HT STEM HUB, inkubator za poticanje razvoja vještina u STEM području. Ovim ugovorom proširujemo našu suradnju i pružamo nove prilike svojim studentima da se tijekom studiranja što bolje upoznaju sa stvarnim radnim okruženjem – rekao je Mislav Grgić, dekan FER-a. Ne bi li približili svoju kompaniju studentima, Davor Tomašković odvažio se odgovarati na studentska pitanja, a osim što je ispričao svoj karijerni uspon, kazao je kako je Hrvatska i po pitanju posla i lifestylea idealna za rad. Ipak, osvrnuo se na svoje inozemno iskustvo, te naglasio kako svakako treba iskoristiti mogućnosti i školovati se vani, ali i vratiti se u Hrvatsku gdje postoji prilika za rad i napredak.  >> Dobre vijesti s FER-a: Evo zašto smo postali strateški projekt >> HT STEM HUB stipendira i zapošljava najbolje studente 