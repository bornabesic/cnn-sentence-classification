Gigley je domaća aplikacija koja povezuje one koji traže povremene radnike i one koji žele obavljati povremene poslove. Primjerice, želite li da vam netko šeta psa tri dana dok vas nema, pronaći ćete ga putem Gigleya, pri tome ćete moći odabrati osobu koja vam najviše odgovora bilo po preporukama, blizini stanovanja ili dogovorenoj cijeni. Transparentno i jednostavno. Aplikacija Gigley, dakle, služi za uspostavljanje veze između radnika i poslodavaca, u ovom slučaju fizičkih osoba koje ne traže trajni angažman, već povremeni posao. Osmislio ju je Ivan Rendulić, dvadesetsedmogodišnjak koji je, ističe, u roku završio Fakultet elektrotehnike i računarstva u Zagrebu. Primijetili smo ga na nedavno održanom Bugovu natjecanju startupa Idea Knockoutu u Zagrebu, na kojem smo ga i jako dobro ocijenili s obzirom na to da smo bili u žiriju. Gigley je tada bio u beta fazi, a od proteklog utorka u pravom je svjetlu zaživio u online trgovinama Applea i Googlea. – Siguran sam da je ovakva aplikacija potrebna jer povremeni poslovi već postoje na tržištu. Mi smo samo osmislili način da uz dostupnu tehnologiju olakšamo i ubrzamo cijeli proces objema stranama – i onima koji trebaju takvu vrstu pomoći i poslova i onima koji se za taj posao nude te ga žele povremeno obavljati. Smatram da je vrijeme za ovakvu aplikaciju pravo i da će zaživjeti u punom obujmu. Za sada je oko 2000 ljudi skinulo aplikaciju, što definitivno govori o potencijalu – ističe Ivan Rendulić, koji je aplikaciju osmislio i razvio u Hrvatskoj uz pomoć ljudi u obiteljskoj informatičkoj tvrtci Duplico, no Gigley startup ipak je registrirao u SAD-u. Jednostavno i sigurno Aplikacija će vam za početak ponuditi desetak različitih kategorija, koje, primjerice, uključuju čišćenje, sitne popravke, čuvanje djece, brigu o kućnim ljubimcima, brigu o vrtu i bilju, dostavu i transport, fotografiranje, rad na računalu i, naravno, sve ostalo što vam padne na pamet i treba vam. Ako se, primjerice, selite, vrlo jednostavno možete unijeti svoj oglas i pronaći ekipu za selidbu. Uz opis posla koji očekujete da se obavi trebate napisati i u kojem je to vremenskom periodu. Odmah potom oglas je dostupan svima, odnosno onima koji taj posao žele obaviti. Iz ponude profila radnika jednostavno odaberete onoga s najboljim preporukama, kontaktirate ga i dogovorite posao. Stvarna korisnička podrška Po završetku posla novac uplatite putem Gigley lisnice i ostavljate svoju ocjenu kvalitete obavljenog posla. – Vjerujem da je aplikacija jednostavna i intuitivna, doista smo se potrudili da sve radi kako treba i, naravno, i dalje ćemo je osvježavati i razvijati – kaže nam Ivan Rendulić i dodaje da plaćanje ide preko PayPala, što znači da bi svaki korisnik trebao imati takav račun, a u slučaju da ga nema ili da ima ikakvih nedoumica, Rendulić kaže kako je njihova korisnička podrška stvarna i doista će pomoći svakome bez čekanja i odugovlačenja u bilo kojem segmentu priče. Za sada aplikacija nudi poslove samo u Zagrebu, kao njihovu prvom tržištu, ali planiraju širenje po Hrvatskoj, a nakon toga, naravno, i u Europskoj uniji. 