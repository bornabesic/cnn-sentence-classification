Zabilježen je rast broja pretraga oko mogućnosti prijave za irsku putovnicu među stanovnicima Velike Britanije nakon što su na referendumu odlučili napustiti Europsku uniju, pokazale su danas brojke na Googleovoj tražilici. Također je zabilježen i porast od 250 posto u pretragama pojma "što se događa ako napustimo EU". "U Velikoj Britaniji je zabilježen rast od 100 posto u broju pretraga 'dobivanje irske putovnice' nakon što je izglasan Brexit", objavio je na Twitteru Google Trends. Do petka poslijepodne zabilježen je rast i drugih pretraga vezanih za irske putovnice.   "Obnavljanje irske putovnice" narastao je za 650 posto, "irski ured za putovnice" 400 posto, "irska ambasada putovnice" za 200 posto, a "irska putovnica" za 190 posto. Milijuni Britanaca irskog su porijekla, a svatko čiji su djedovi i bake ili roditelji rođeni u Irskoj, članici Europske unije, može steći državljanstvo te zemlje.  Prvih pet pitanja o referendumu u Velikoj Britaniji bilo je "Kako glasam na referendumu o EU?", "Što je Brexit?", "Tko može glasovati na referendumu o EU?", "Kad je referendum o EU?" i "Gdje mogu glasovati". Neki su se na Twitteru pak pitali može li se Velika Britanija još uvijek natjecati na Eurosongu. Odgovor je, naravno - može.   >> Velika Britanija izlazi iz EU! Merkel: Ne smijemo okolišati, ovaj dan je veliki rez za Europsku uniju >> Ovo su najgori scenariji nakon izlaska Velike Britanije iz Europske unije! 