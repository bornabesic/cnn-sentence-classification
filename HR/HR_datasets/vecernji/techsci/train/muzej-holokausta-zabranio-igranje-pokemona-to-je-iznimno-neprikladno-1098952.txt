Muzej holokausta u Washingtonu zabranio je posjetiteljima igranje popularne igrice Pokemon GO u njegovim prostorijama, ocijenivši to "iznimno neprikladnim" ponašanjem na mjestu posvećenom žrtvama nacizma.   Pokemon GO je nova igrica za "pametne" telefone, koja je u kratko vrijeme stekla veliku popularnost, u kojoj igrači trebaju virtualna čudovišta iz crtane serije Pokemon hvatati na stvarnim lokacijama, u ovom slučaju u samom Muzeju holokausta. No, mogućnost da u prostorije u kojima se odaje počast žrtvama koncentracijskih logora i drugih strašnih zločina ulete igrači koji će zagledani u ekrane svojih "smartphonea" tražiti kompjuterizirane figurice šokirala je upravu Muzeja, tako da je njihov direktor za odnose s javnošću Andy Hollinger zatražio da objekt Muzeja bude izostavljen iz igrice. "Tehnologija može biti važno oruđe za učenje, no ova igrica je vrlo udaljena od naše edukacijske i memorijalne misije", rekao je Hollinger dodajući kako uprava Muzeja potiče posjetitelje na korištenje mobitela, ali za bilježenje i dijeljenje slika muzejskih izložaka i svojih dojmova.  >> Igrate Pokemon GO? Možda bi trebali provjeriti postavke o privatnosti 