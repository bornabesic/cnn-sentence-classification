Autobusnim prijevoznicima i turističkim agencijama život se može poprilično zakomplicirati jer ponekad je za organizaciju neke ture potrebno razmijeniti i desetak mailova između nekoliko različitih osoba kako bi se dogovorili svi detalji. Posao bi im uvelike mogao olakšati Tourgent, cloud-usluga koja prijevoznicima i agencijama omogućuje da prate što se događa s njihovim turama, vozačima, vodičima i vozilima. Riječ je o projektu dvojice 19-godišnjih brucoša, Matije Matije s FOI-ja i Ivana Jolića s FER-a. Ovi mladići s Tourgentom su ušli u finale edukacijskog programa Software Startup Academy, čiji je pobjednik, CabApp, proglašen na Microsoftovoj poslovno-tehnološkoj konferenciji WinDays15 u Umagu prošli tjedan. Matija i Jolić poznaju se i surađuju već dugi niz godina. - Znamo se negdje od petog, šestog razreda osnovne preko interneta. Radili smo forume, stranice, takve stvari... A baš uživo smo se upoznali prošle godine, kada smo oboje počeli raditi u development agenciji Infinum - kaže Matija. Posao su podijelili tako da je Matija više usredotočen na biznis, a Jolić na development, ali si uskaču po potrebi. Matija je prvotno razvio uslugu za svog oca, koji posjeduje prijevozničku kompaniju, a potom se obratio Joliću, koji je, kako kaže, puno bolji programer od njega, kako bi zajedno napravili pravi, potpuno funkcionalni proizvod. Tourgent, koji se sastoji od web i mobilne aplikacije, olakšava komunikaciju svih uključenih u turu te praćenje troškova i profita po autobusu, turi ili na razini tvrtke. - U web aplikaciji prijevoznik dodaje svoje ture, vozače, vodiče, vozila... Znači, može dodati sve aspekte poslovanja, sve resurse. Ima i sve za organizaciju - može vidjeti kad su mu koji vozači slobodni, pregled troškova i profita po, na primjer, autobusu, po pojedinoj turi, da lakše donosi poslovne odluke za budućnost - objašnjava Matija. Mobilna aplikacija namijenjena je vozačima, koji putem nje na terenu mogu unositi troškove za gorivo, kilometražu i slično, a i vidjeti zadatke koje su im dodijelili menadžeri iz prijevozničkih kompanija. Postoji i sučelje za klijente koji na transparentan način mogu vidjeti informacije o turi i troškovima. Matija i Jolić također žele uvesti još nekoliko funkcija, između ostalog omogućiti klijentima da naručuju uslugu prijevoza, da mu prijevoznici mogu slati ponude i da aplikacija automatski bilježi gdje se nalazi. Tim želi početi na hrvatskom tržištu, ali se definitivno namjeravaju proširiti i na strana, prvenstveno na Europsku uniju i SAD. Već imaju i konkretnu cijenu - uslugu će naplaćivati 19 dolara na mjesec po autobusu.  - Bili smo četiri mjeseca u Core Incubatoru. Tamo smo dosta razvijali i dogovarali se s njima kako ćemo ući na tržište - kaže Jolić. Minimum viable product je gotov, usluga za tjedan-dva izlazi na produkciju i potom ide na tržište.  Mobilna aplikacija za Android je već funkcionalna, verziju za Windows Phone dovršava Milan Kovačić s FOI-ja, koji se nedavno pridružio timu, a u planu je i verzija za Appleove uređaje. - Cilj nam je da vozačima maksimalno olakšamo, oni su nam kritični za korištenje aplikacija. Zato sada ciljamo na sve platforme - objašnjava Jolić. Sustav su isprobale tvrtka Matijinog oca i tvrtka njegovog kolege, koje zajedno imaju 13 autobusa, a reakcije vozača su, kaže Matija, pozitivne. - Prvo su počeli testirati mobilnu web verziju, to je bilo OK, ali smo rekli da im to možemo složiti preko mobilne aplikacije da bude sve fluidno, nativno, i to im se puno više sviđa - zaključuje Matija. 