Nakon velikog uspjeha prijašnja dva Idea Knockouta i sjajnih nastupa pobjedničkih timova, startupa DivIT i Streaming Solutions na CES-u, Bug je odlučio i treću godinu za redom upriličiti najuzbudljivije regionalno natjecanje tehnoloških ideja, uz identičnu nagradu. Idea Knockout 2016 tako će se održati 29. rujna 2016. u Kinu Europa uz besplatan ulaz za sve posjetitelje, a timovi koji se prijave na natjecanje borit će se za hotelski smještaj (šest noćenja) i dvije povratne aviokarte za Las Vegas za vrijeme trajanja CES-a 2017 te nešto još vrijednije – izlagački štand na Eureka Parku, dijelu CES-a „rezerviranom“ isključivo za najbolje startupe na svijetu. Da biste se prijavili na Idea Knockout 2016 ne morate nužno biti startup i ne morate nužno biti iz Hrvatske. Dovoljno je da ste tim koji ima originalnu tehnološku ideju, bilo da se radi o softveru, internetskom servisu ili uređaju i da za svoju ideju imate razvijen demo ili prototip. Nije važno imate li tvrtku ili ne, jeste li kompanija ili startup ili samo studenti – važno je samo da ste pametni i da imate hrabrost i ambiciju za svjetski uspjeh! Prijava se obavlja putem web-stranice natječaja, www.ideaknockout.com, gdje su objavljeni i detaljni kriteriji. Osim spomenute prve nagrade, timovi koji će nastupiti na Idea Knockoutu bit će u prilici osvajati i druge vrijedne nagrade, poput mobilnih uređaja i „slotova“ za nastup na Bug Future Showu 2017. Uz sve to, svi timovi koji nastupe na Idea Knockoutu 2016 dobit će i izlagački prostor u Kinu Europa tijekom samog natjecanja te zajamčenu medijsku promociju u svim Bugovim izdanjima (Bug, Mreža, Bug Online, Bug TV), a pobjednički tim detaljno će u tim medijima, kao i u izdanjima i emisijama medijskih pokrovitelja biti popraćen i tijekom nastupa na CES-u 2017. Idea Knockout 2016 održat će se uz generalno pokroviteljstvo Hrvatskog Telekoma, a sponzor natjecanja je i Visoko učilište Algebra koje će prijavljene timove besplatno pripremati za što uspješniji „pitch“ pred žirijem. I ove će godine žiri Idea Knockouta ostati neotkriven do samog održavanja natjecanja 29. rujna 2016. Nadzor nad regularnošću rada žirija obavljat će Veleposlanstvo SAD-a u Zagrebu čiji je Trgovinsku ured i službeni zastupnik CES-a za našu zemlju. CES 2017 održat će se od 5. do 8. siječnja 2017. u Las Vegasu u SAD-u, a kratki video s ovogodišnjeg CES-a pogledajte ovdje. Ne čekajte, ne dvoumite se, budite odlučni, prijavite se na www.ideaknockout.com i svojom tehnološkom idejom osvojite put i izlaganje na CES-u 2017 i postanite globalna poduzetnička zvijezda! 