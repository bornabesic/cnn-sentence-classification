Više od tisuću malenih robota složno je zaplesalo prošli vikend na 25. po redu Qingdao Beer Festivalu u kineskoj pokrajini Shandong i time oborilo Guinnessov rekord. Rasplesani strojevi, visoki svega 48,3 centimetara morali su plesati punu minutu, a mobilnim uređajem upravljalo se njihovim kretnjama. Diskvalificirani su oni koji bi pali ili nisu zaplesali, ali njih 1007 uspješno je završilo izazov i postavilo svjetski rekord za najbolji sinkronizirani ples robota.   Izazov je organizirala tvrtka Ever Win Company & Ltd. u svrhu promocije svojih proizvoda. Za vrijeme natjecanja na najvećem festivalu piva u Aziji tzv. azijskom Oktoberfestu, roboti su koristili dodatnu razinu enkripcije kako bi spriječili ometanje okolnih mobitela i drugih uređaja.  Početkom godine kineska tvrtka UBTECH Robotics Corp. predstavila je 540 rasplesanih robota, a Ever Win Company & Ltd. taj je uspjeh sada dvostruko nadmašila. >> Tokyo Toy Show 2016.: Od čudovišta na solarni pogon do minijaturnih akvarija 