U prostorijama Međimurskog veleučilišta (MEV) u Čakovcu postavljena je LocataNet mreža, dio 6,7 milijuna kuna vrijednog projekta Wonderland, nosivog sustava proširene stvarnosti u vanjskom prostoru za obogaćivanje turističkih sadržaja, koji ta ustanova provodi u suradnji s tvrtkom Infigo IS. – Cilj je izraditi prototip sustava koji će omogućiti korisniku "proširenje" stvarnosti oko njega, koju on inače vidi i čuje, s virtualnim objektima koji u stvarnosti ne postoje. Mozak korisnika ne može razaznati koji objekti su stvarni, a koji su virtualni - pojašnjava Robert Ilijaš, koji radi na tom EU projektu. Kad se projekt dovrši, primjena u praksi je, tvrdi, višestruka. Navodi primjere šetnje poljem kojim se istovremeno kreću virtualni 3D dinosauri, u turizmu se može koristiti kao, na primjer, nadogradnja šetnje dubrovačkim zidinama s virtualnim 3D bitkama, pa sve do industrije zabave s 3D parkovima. Moguća je, dodaje, i primjena u arhitekturi i vojsci, za treniranje pješadije u simuliranim bitkama s virtualnim 3D protivnicima. – Projekt je jedinstven po tome što je trenutno, po našim saznanjima, prvi u svijetu koji istražuje i razvija primjenu duboko uronjive proširene stvarnosti u potpuno otvorenom vanjskom okruženju. Ostali projekti su većinom fokusirani na primjenu u unutrašnjem prostoru. MEV kao nositelj projekta dobiva priliku biti na samom čelu primijenjenih istraživanja te tehnologije, s fokusom na primjeni u turizmu – zaključuje Ilijaš.  >> Međimursko veleučilište u Oxfordu nominirano za nagradu