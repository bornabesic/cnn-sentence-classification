Samsung nije imao pravo na grešku. Nakon serije loših vijesti prošle godine, a posebno nadrealističke muke i katastrofe s baterijama smartphonea Note 7, Korejci su morali isporučiti uređaj koji će im vratiti ugled i povjerenje korisnika. Idealna prilika bila je u uvijek hvaljenoj i prepoznatljivoj Galaxy seriji. I inovacije i sigurna baterija Novi najjači Samsungovi mobiteli Galaxy S8 i S8+ predodređeni su za taj zadatak i polučit će uspjeh i ovaj put. Ovo nisu revolucionarni pametni telefoni, ali su najbolje što je dosad Samsung proizveo. I to na pametan i siguran način, a opet imaju dosta inovacija i iskoraka. Korejci nisu išli do kraja “nabrijavati” nove mobitele, moglo se očekivati da će ići prema još jačim performansama, ali su umjesto smartphonea na rubu izabrali najbolji omjer snage, pouzdanosti i sigurnosti. Najviše se to ogleda u kapacitetu baterije. Novi modeli imaju nominalno jednak kapacitet (3000 mAh-a) kao i lanjski S7 model. No, sada će se performanse baterije s vremenom puno manje smanjivati, što je i puno bitnije korisnicima od pukih brojki u specifikacijama uređaja. Potpredsjednika brenda i marketinga iz Samsunga Roryja O’Neilla pitali smo na predstavljanju nove linije u Londonu kako će uvjeriti korisnike da je sada sve u redu sa Samsungovim baterijama, a on je rekao: – Samsung je brend inovativnosti, uvijek guramo granice naprijed. U proizvodnji S8 i S8+ jako smo pazili na kvalitetnu izradu i na sigurnost. Odradili smo cijeli niz novih višestrukih testova za baterije, što je uključivalo i sve moguće testove na pregrijavanje pa i na preglede rengenom. Posve smo bili usmjereni na kvalitetu i mogu reći da su to najsigurniji mobiteli dosad proizvedeni. Pretjerali smo s mobitelom Note 7, gurnuli granice predaleko i pogriješili. Ali, bitno je i kako smo reagirali nakon toga, sigurnost korisnika bila nam je na prvom mjestu – poručio je O’Neill, koji nam je potvrdio i da će dobar dio dijelova iz odbačenih uređaja Note 7 biti – recikliran. No, opreznost ne znači da je S8 serija prosječna. Uspjeh ovoj seriji donijet će impresivni zasloni i novi moćni 10 nm chipset, koji poboljšava učinkovitost i brzinu, a istodobno smanjuje potrošnju energije. Beskrajni zaslon S8 i S8+ posve iskorištavaju ekran s neprekinutom površinom bez tipki ili oštrih kutova. Novi zaslon omogućit će ugodnije surfanje i manje skrolanja, a istodobno ugodnije držanje u jednoj ruci. Danas mobiteli postaju prilično primamljivi za uživanje u konzumiranju multimedijalnog sadržaja. Otisak prsta preselio je na stražnju stranu kućišta, a uvedeno je atraktivno očitavanje šarenice oka za dodatni način otključavanja. Puno obećava novo inteligentno sučelje Bixby kojim se može upravljati glasovnim, dodirnim i tekstualnim naredbama. Za razliku od Applea, Huaweija i LG-a, Samsung je ostao vjeran jednostrukoj stražnjoj kameri (12 MP), no kamera ima niz prednosti poput kvalitetnog zooma, a tu je i lepeza filtara za kreativno uređivanje fotografija kao na Snapchatu. Samsung je opet na sceni. >> Samsung Galaxy S7 Edge proglašen najboljim smartphoneom 2016. >> Ova maska mogla bi prekinuti 'rat' između obožavatelja iPhonea i Androida 