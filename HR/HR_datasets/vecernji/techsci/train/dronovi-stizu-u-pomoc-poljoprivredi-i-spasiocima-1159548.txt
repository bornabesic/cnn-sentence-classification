Dronovi su svuda oko nas. Bespilotne letjelice za potrošačke svrhe cjenovno su sada već posve pristupačne pa praktički svatko može nabaviti dron. I dalje su najpopularniji kvadrokopteri – modeli s četiri elise. Prema podacima Hrvatske agencije za civilno zrakoplovstvo, u Hrvatskoj je potkraj veljače bilo 340 registriranih operatora bespilotnih letjelica. Službeno se ne zna koliko je ukupno dronova u Hrvatskoj jer takve brojke ne postoje, no procjenjuje se da ih ima više od 5000. Veliki poslovni potencijal Dronovi se u Hrvatskoj najviše koriste za amatersko snimanje, no potencijal je tih uređaja puno širi. – Bespilotne letjelice se polako, ali sigurno, počinju koristiti u poslovne svrhe na području Hrvatske i regije. Okupili smo stručne ljude koji će nam govoriti o postojećem iskustvu i mogućim konceptima uporabe dronova u poljoprivredi, nadzoru plinovoda, traženju pitke vode, geodeziji te u potragama i spašavanju – kaže Tihomir Šašić, direktor konferencije DRONEfest koja će se održati 30. i 31. ožujka u Zagrebu u bivšem Hypo centru, odnosno Plaza Event centru. Na konferenciji će se predstaviti i svjetski trendovi u tom području, pa će tako direktor londonskog Laboratorija za zrakoplovnu robotiku na Imperial Collegeu dr. Mirko Kovač predstaviti istraživački rad svog tima. – Dronovi se danas koriste u različitim industrijama. Prekretnicu čine rješenja u energetskom sektoru – obnovljivi izvori, nafta i plin, vjetroelektrane, korištenje dronova u svrhu inspekcije i popravka urbane infrastrukture, u svrhu dostave predmeta, uključujući medicinske uređaje i uređaje za upravljanje u hitnim situacijama, u agrikulturi, ekologiji, arhitekturi i za zabavu. Glavna prednost je njihova sposobnost da senzorima brzo prikupljaju podatke i isključe ljude iz intervencija u opasnim zonama – rekao je Kovač, koji iza sebe ima revolucionarne projekte poput dronova koji zaranjaju i izranjaju iz vode i dronova koji popravljaju oštećene cjevovode. Upravo kompleksnije potrebe za industrijske svrhe guraju tehnološki razvoj dronova. Tako smo u Izraelu svjedočili velikom uspon startupa Airobotics koji je razvio automatizirane dronove koji sami zamijene svoju bateriju i mogu kontinuirano nadzirati zadana postrojenja i obavljati složene operacije. U Dubaiju su pak već za ovo ljeto najavili taxi-dron, a tek propisi i zakonske regulative koče industriju od širenja dostave dronovima. Novi adut DJI-ja Najveći svjetski proizvođač dronova kineski DJI nedavno je predstavio novu seriju poslovnih dronova Matrice 200. Ti su dronovi sposobni za letove i u nepovoljnim vremenskim uvjetima poput jakog vjetra ili kiše, što je obično značilo izričitu zabranu leta za dronove. Taj se model odmah i proslavio lociranjem četiri osobe zalutale na snijegu na jednoj planini u zapadnom dijelu Kanade. A dronove možemo očekivati i u službi HGSS-a u akcijama spašavanja i potragama. >> Budućnost je blizu: taksi na nebu vozi sam i lako rješava prometne gužve >> Dubai uvodi bespilotni leteći taksi 