Dugo smo čekali da vidimo kako će se Samsung iskupiti za blamažu s posrnulim mobitelom Note 7. Ali, čekanje se doista isplatilo. Ovo je pametni telefon u koji se zaljubljujete na prvi pogled. Zavodljivi dugački (15,95 cm) ekran u omjeru 18.5:9 najljepši je i najefektniji zaslon mobitela koji sam dosad vidio. Odlična kamera Blještavilo i bogatstvo boja ovog 6,2-inčnog quad HD+ AMOLED zaslona jednostavno su zapanjujući. Ekran je pravi užitak za oči. Kao što je užitak koristiti ovaj impresivni i brzi uređaj sa snažnom baterijom. S8+ ima dimenzije 159,5 x 73,4 x 8,1 mm, a teži 173 grama. Samsung je uspio gotovo cijelu prednju površinu pretvoriti u zanosan ekran. Uspio je to izbacivanjem “home” tipke i “beskrajnim” rubom koji je sada zaobljen na oba S8 modela. “Edge” efekt toliko se sviđao korisnicima da je Samsung zaključio da mu ravni ekran nije više ni potreban na flagship modelima. Zanimljivo je da iPhone 7 plus sa svojim manjim 5,5-inčnim zaslonom zapravo čak i malo fizički širi od S8+. Bez obzira na veću površinu zaslona, S8+ također možete koristiti jednom rukom. Ipak, da biste palcem dohvatili rubni kraj tipkovnice, morat ćete se malo pomučiti. A dosegnuti gornji dio zaslona nemoguća je misija. No, tu u pomoć dolazi mali trik umanjivanja operativnog dijela ekrana. Prstom povucite po donjem lijevom dijelu ekrana (od ruba prema sredini zaslona) i ekran će se suziti visinom i širinom. Samsung je uvijek imao vrlo kvalitetnu kameru pa nije iznenađenje da i S8+ ima odličnu kameru. Softver je poboljšao mogućnosti u različitim uvjetima, kao i obradu fotografije. Stražnja 12 MP kamera ojačana je Dual Pixel autofokusom i ima iznimno brzi objektiv koji propušta puno svjetla (f/1.7) pa je zahvalan i u uvjetima slabijeg osvjetljenja. Pojačan je senzor uvijek bitne selfie kamere koja sada ima 8 MP i pametni autofokus te također zavidan f/1.7 objektiv. Samsung je također ušao u trend zabavnih filtara pa je kopirao trendove Snapchata i dodao cijelu lepezu grafičkih dodataka proširene stvarnosti koje možete zalijepiti na svoje selfije i zabaviti ekipu. Brzo punjiva baterija S8+ radi brzo i bez greške. Sadrži energetski učinkoviti 10 nm čipset koji poboljšava brzinu i učinkovitost i 4 GB RAM-a. U Europi je to Samsungov vlastiti proizvod Exynos 8895, a u Americi Qualcommov Snapdragon 835. Takvo ekonomsko poboljšanje procesora pomoglo je Samsungu da ne mora forsirati kapacitet baterije nakon slučaja Note 7. S8+ ima kapacitet baterije od 3500 mAh, što je malo manje od lanjskog S7 Edge modela (3600). Baterija bivam trebala potrajati i drugog dana korištenja. Dakako, ovisno o rastrošnosti korištenja svih mogućnosti koje ovaj bogati mobitel nudi. Primjerice, za gledanje jedne epizode TV serije “100” streamane putem Netflixa u mojem je slučaju baterija potrošila šest posto kapaciteta. Baterija se i brzo puni – u 38 minuta napunila se za gotovo 50 posto (46%), a 90 minuta punjenja bilo je potrebno da se s 10 popne na 100 posto. Gledanje multimedijskih sadržaja na S8+ pravi je užitak pa vam na putovanju za to ne treba tablet. Galaxy S8+ ima cijeli niz softverskih noviteta, a Samsung je najviše reklamirao i najviše nade polagao u svoj inteligentni digitalni pomoćnik – Bixby. No, taj pametni servis još nije sasvim zaživio. Za sada su onemogućene glasovne naredbe. Bixby je lijep pregled podsjetnika, vaših najnovijih fotografija i kombinacije widgeta i pozadinskih fotografija. Obećava opcija prepoznavanja predmeta i kupnja, ali još ne skenira točno svaki put pa se uz skenirajući mobitel zna dobiti i cijela lepeza različitih uređaja poput fotoaparata. No, zato mogu prijaviti da otključavanje uređaja očitavanjem šarenice oka radi jednostavnije i brže nego što sam očekivao. Samsung preporučuje onima koji nose naočale da je najbolje da ih skinu pri skeniranju, ali meni je S8+ svaki put otključao mobitel i s naočalama. Maloprodajna cijena u Hrvatskoj za Galaxy S8 je 6099 kuna, a za Galaxy S8+ 6899 kuna.          