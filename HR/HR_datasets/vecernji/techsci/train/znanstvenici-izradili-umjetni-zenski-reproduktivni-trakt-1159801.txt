Američki znanstvenici izradili su minijaturnu repliku ženskog reproduktivnog trakta koristeći ljudsko i tkivo miševa, piše BBC. Iako naprava veličine šake ni najmanje ne nalikuje maternici, jajnicima ili jajovodima, stručnjaci kažu da bi mogla pomoći u razumijevanju bolesti tih organa. Također bi mogla poslužiti za testiranje novih lijekova. Menstrualni ciklus dio je projekta stvaranja cijelog ljudskog tijela na čipu, ističe BBC. Krajnji cilj je uzeti stanice bilo koje osobe i izraditi personalizirani model tijela na kojem bi se testirali lijekovi. 3D model sastoji se od niza cijevi koje predstavljaju različite dijelove ženskog reproduktivnog sustava. Svaka cijev sadrži žive stanice njegova odgovarajućeg dijela: jajovoda, maternice, grlića maternice i vagine (ljudske stanice) te jajnika (stanice miševa). Te su cijevi međusobno spojene još manjim cijevima kroz koje teče posebna tekućina, nalik krvi. To znači da "mini organi" mogu međusobno komunicirati putem hormona, imitirajući ono što se događa u tijelu žene tijekom tipičnog, 28-dnevnog menstrualnog ciklusa. "Radi se o biološkom prikazu ženskog reproduktivnog trakta, pa ga zovemo Evatar", rekla je dr. Joanna Burdette sa sveučilišta Northwestern. "Razumijevanje kako maternica reagira na hormone vrlo je važno. Za puno stvari kojima se bavimo ne postoji animalni model", dodala je suradnica Ji-Yong Kim. Dr.Channa Jayasena s londonskog Imperial Collegea ipak ističe: "Rezultati su doista uzbudljivi i predstavljaju veliku inovaciju. No, moramo imati na umu da između reproduktivnog sustava glodavaca i ljudi postoje bitne razlike". >> Rijetki sindrom: Rodila se bez maternice i vagine 