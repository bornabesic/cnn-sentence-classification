Zahvaljujući sve većim ulaganjima u području digitalne ekonomije u Hrvatskoj, pametna rješenja koja su nam se još nedavno činila kao daleka budućnost polako ali sigurno ulaze u naš svakodnevni život. Rješenja temeljena na tehnologiji interneta stvari (IoT) postaju dio naših domova (Smart Home) i oživljavaju gradske ulice (Smart City), a zajedno pridonose uštedama i većoj kvaliteti naših života. Koliko će zapravo tehnologija promijeniti našu dnevnu rutinu, još možemo samo pretpostavljati, no procjene koje govore o 14 milijardi povezanih uređaja na svijetu, o 90 posto umreženih automobila kao i o brzom dolasku samovoznih automobila, i to sve već do 2020. godine, najbolje ilustriraju potencijal tih promjena. Korist za lokalne zajednice Digitalna ekonomija i ICT rješenja iz IoT područja predstavljaju najbrže rastući segment ekonomije, koji u prosjeku raste čak sedam puta brže od ostalih područja. Kao predvodnik digitalizacije u Hrvatskoj, Hrvatski Telekom zajedno sa svojim strateškim i lokalnim partnerima trenutačno jedini nudi sveobuhvatna Smart City rješenja za lokalne samouprave, od razine temeljne infrastrukture do konkretnih aplikacija. Pametno upravljanje komunalnim otpadom, pametni parking, fleet management (upravljanje voznim parkom), rješenja za blagajne i za prodaju karata samo su dio širokog spektra ICT rješenja razvijenih s partnerima, koja ostvaruju uštede lokalnim proračunima i tvrtkama u sredinama diljem Hrvatske, od Koprivnice do Dubrovnika.  Koliko Smart City rješenja mogu biti korisna za lokalne zajednice, možda najbolje prikazuje primjer Dubrovnika. Naime, u Dubrovniku su se suočili s problemom optimizacije upravljanja odvozom otpada, posebno u vrijeme turističke sezone kada grad posjećuju brojni turisti. U gradu se u vrijeme sezone otpad odvozio i devet puta dnevno, a neki spremnici su i dalje bili zatrpani i neuredni. Kao odlično rješenje pokazao se sustav pametnih spremnika za otpad BigBelly i SmartBelly. Pametni spremnici zahvaljujući GPS odašiljaču i softveru u stvarnom vremenu šalju signal o svojoj popunjenosti, koji u obliku SMS-a ili e-maila stiže na pametne telefone djelatnika Čistoće, koji onda dobivaju optimalan put pražnjenja punih spremnika. Spremnici imaju i videosnimač s integriranim senzorima za temperaturu, vlažnost i tlak zraka, mjere CO, NO2 te razinu svjetla i buke. Pune se putem solarnih panela, koji u samo sat vremena prikupe energije dovoljno za mjesec dana rada. Sustav posluje u cloudu, pod nadzorom Hrvatskog Telekoma koji upravlja tijekom i sigurnošću svih podataka. Njima je moguće pristupiti u svakom trenutku u realnom vremenu, a komunalna tvrtka dobiva i jasan pregled poslovanja kroz dulje razdoblje. Rezultati u prvih nekoliko mjeseci upotrebe sustava pametnih spremnika najbolji su pokazatelj koliko ulaganje u pametna rješenja može biti isplativo. Dubrovačka komunalna tvrtka ostvarila je operativne uštede od 73 posto, a zbog sustava odvajanja otpada počelo se prikupljati čak 50 posto korisnog otpada koji se ranije nije odvajao. Odličan primjer uvođenja Smart City rješenja je i dubrovačka ”pametna ulica”, pilot-projekt Hrvatskog Telekoma i Grada Dubrovnika. Pozitivan pomak u kvaliteti Ovim rješenjem javna rasvjeta dobila je senzore koji javljaju stanje žarulja, svaki od stupova javne rasvjete dobio je odašiljač 4G mreže, čime su građani dobili besplatan pristup internetu brzine 50 megabita u sekundi, a gradske kamere umrežene su kako bi prepoznale počinitelje prometnih prekršaja. Dodatno, u pametnoj ulici predstavljena je, prvi put u svijetu, inovativna parkirališna tehnologija koja automatski prepoznaje vozila i beskontaktno naplaćuje parkiranje te vozače putem aplikacije u realnom vremenu obavještava o slobodnim parkirališnim mjestima. Ovakva rješenja donose snažan pozitivan pomak u kvaliteti života u urbanim sredinama, no još je veći očekivani efekt u dijelu razvoja novih rješenja temeljenih na velikoj količini informacija koje nastaju u tom ekosustavu. Razvoj korisnih rješenja temeljenih na realnim podacima iz gradskog života ima potencijal globalne komercijalizacije, što nosi veliki gospodarski potencijal za domaće tvrtke. >> Domaća pamet za vrhunska rješenja >> Japan je izradio svoju strategiju za društvo 5.0 