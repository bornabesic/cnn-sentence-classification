Novim jakim modelima Galaxy S6 i Galaxy S6 Edge Samsung je tržištu i korisnicima poručio da je opet - cool. Nakon što je prošlogodišnji model S5 polučio manje uspjeha, te Note 4 praktički preuzeo primat u Samsungovoj obitelji smartphonea, sada se korejski div ipak odlučio posvetiti svojem najpotentnijem adutu. - Ovo su najbolji mobiteli. Ne samo da imaju najbrži procesor, najbolje kamere, nego je i prvi uređaj ovakve vrste. Baterija će se puniti brže nego ijedna druga. Ovo je nešto najbolje što smo ikad dosad kreirali - poručio je samouvjereno šef Samsunga Jong-Kyun Shin. Ništa manje Samsung nije ni smio isporučiti ako se namjerava vratiti u oštru utrku s Appleom koji je Korejcima odmakao uspjehom s modelom iPhone6. A što to nude S6 i S6 Edge? Odmah je zamjetan korak naprijed u dizajnu, Samsung se konačno odreknuo plastičnog kućišta i okrenuo metalu i staklu, a rezultat je impresivan dizajn. Imaju ugrađenu bateriju koja se više ne može mijenjati (kao što je i na iPhoneu), što se možda i neće svakome svidjeti. A sada više nema ni ulaza za dodatnu SD karticu. Samsung se odlučio za procesor svoje izrade - 64-bitni osamjezgreni Exynos. Oba modela krasi Quad HD Super AMOLED ekran od 5.1 inča. U Samsungu tvrde da se u samo 10 minuta punjenja baterije može osigurati četiri sata rada, te da se puna napuni dvostruko brže nego na iPhoneu! Također, rade iskorak u kvalitetnijem rješenju za bežično punjenje. Najveća razlika između dva modela je što Edge ima zakrivljen ekran, na obje strane (Note 4 je zakrivljen na jednoj strani), što omogućava dodatni efekt na rubovima uređaja (na primjer kod poziva ili izlistanih vijesti). Kamera obično nije bila problem, nego prednost na Galaxy seriji, a tako je i sada, obje su kamere impresivne. Stražnja ima 16 MP, a prednja 5 MP. Obje funkcioniraju odlično i u uvjetima slabog svjetla zahvaljujući leći koja propušta više svjetla nego na konkurentskim modelima. Zanimljiva, ali i vrlo praktična opcija je i brzina pokretanja kamere, naime, u Samsungu ističu da se njihova kamera može pokrenuti za samo 0,7 sekunde! Također, ostvaren je i iskorak u olakšanom procesu kupnje preko mobitela, te zaštiti podataka pritom, što bi trebalo zaživjeti u skorim mjesecima. Modeli izlaze na tržište od 10. travnja. No, ključno je pitanje hoće li novi modeli uhvatiti korak za iPhoneom? >>U trendu su zakrivljeni i pametni televizori HTC je objavio novi smartphone One M9. Nova HTC-ova perjanica nasljednik je lanjskog vrlo popularnog modela One M8. HTC nije išao u revoluciju dizajna, nego u poboljšanje. Novi je model malo manji i lakši. Pokreće ga dupli četverojezegreni Qualcomm 810 Snapdragon procesor. Ima 3 GB RAM-a, te 32 gigabajta ugrađenog prostora, ali dobiva se i 100 GB Google Drivea, kao i ulaz za dodatnu memorijsku kaeticu kapaciteta do 128 GB. Već ranije prihvaćen kao jedan od najboljih mobitela za selfije HTC je svom najjačem mobitelu poboljšao i obje kamere.      Svjetski kongres mobilne tehnologije u Barceloni potvđuje da se zahuktava utkra u nosivim gadgetima. Kineski div Huawei predstavio je svoj prvi pametni sat. Pokreće ga Android sustav, a prve reakcije govore da se radi o jednom od dosad najljepših pametnih satova. Uređaj se fokusira na praćenje aktivnosti vlasnika, s neizostavnim mogućnostima za praćenje otkucaja srca i aktivnosti vježbanja.      