Istraživanje agencije Hendal o navikama gledanja TV sadržaja pokazalo je da 62 posto građana televizijski i videosadržaj gleda putem računala, laptopa, tableta ili smartfona, izvijestili su u utorak iz te agencije. Uz to, prema rezultatima istraživanja, gotovo trećina gleda televizijski ili videosadržaj više puta tjedno putem pametnog telefona. Taj je trend posebno prisutan unutar mlađe populacije, između 15 i 29 godina, gdje 70 posto prati TV i videosadržaj putem alternativnih uređaja.  Istraživanje je pokazalo da televizor više nije jedini i najvažniji ekran u kućanstvu, da točno određen TV raspored ne određuje što će se i na koji način gledati te da tehnologija mijenja navike i način na koji se konzumira neki sadržaj jer se propušteni sadržaji mogu pogledati naknadno ili čak u hodu.  Istraživanje je pokazalo i da više od trećine ispitanika prati televizijski sadržaj izvan svojih domova, četvrtina u ugostiteljskim objektima, a svaka peta osoba prati ga i u hodu. Naime, čak trećina sudionika istraživanja, njih 31 posto, u prosjeku barem dva puta tjedno pogleda videosadržaj putem pametnog telefona. Gotovo polovina gledatelja, njih 43 posto, posebno populacija do 49 godina, gleda snimljeni TV i videosadržaj ili sadržaj na zahtjev, navodi se u priopćenju. Rezultati istraživanja pokazali su i da je 59 posto ispitanih građana u proteklih mjesec dana paralelno pratilo različit sadržaj na dva uređaja, što potvrđuje da se navike nepovratno mijenjaju. Gotovo 90 posto gledatelja surfa internetom tijekom gledanja TV sadržaja, od čega 31 posto to čini svaki put dok gleda. Istraživanje je, kako navode, provedeno kvantitativnom metodom online intervjua na reprezentativnom uzorku 1000 građana u dobi od 15 do 65 godina. 