Čakovec je spreman za dolazak brojnih IT stručnjaka i onih koji su zainteresirani za posao i obrazovanje u tom sektoru. Uz poznate moderatore Sašu Cvetojevića i Miu Biberović, na pozornici Čakovečkih IT predavanja i susreta (ČIPS) će se smjenjivati jednako uspješna imena iz svijeta poduzetništva i novih tehnologija. Predstavnici gradova Čakovca, Ludbrega i Rijeke i inovativnog ICT brenda Setcor, otvorit će ČIPS u Centru za kulturu Čakovec prezentacijom iskustava primjene pametnih rješenja u gradskim upravama. Potom slijedi predavanje Ane Spasojević iz vrlo uspješne domaće tvrtke Nanobit, koja će mlade uputiti u tajne uspjeha u IT industriji. Za to vrijeme će u Gradskoj kavani, drugoj lokaciji konferencije, započeti predavanje freelancera Damira Horvata o poslovanju sa stranim klijentima. Na ČIPS-u vas očekuje i panel rasprava o IT-u u turizmu u kojoj će sudjelovati Terme Sveti Martin, Nikola Budiša (vlasnik portala Lovely Međimurje), Denis Čupić (Predsjednik Udruge developera pri Hrvatskoj udruzi poslodavaca), predstavnik Turističke zajednice grada Čakovca i Goran Rihelj (vlasnik portal HrTurizam.hr). Nakon panela, predavanje će održati Ivan Plačko, direktor Tehnološko-inovacijskog centra Međimurje, a potom Andrej Plačko iz RIT-a. Da se i u Hrvatskoj može uspjeti, u Čakovcu će dokazati Dario Šafarić, direktor marketinga i prodaje tvrtke Media Soft, a vrijedne savjete iz poduzetništva prezentirat će Daniel Ackermann iz digitalne agencije Degordian. Što je društveni CRM objasnit će Marko Ćorić (Business Consultant, Comping), a o e-trgovini više doznajte na panelu Ivice Kruheka (direktor tvrtke Marker d.o.o.), Marcela Majsana (predsjednik udruge eCommerce Hrvatska),Darijana Kosića (vlasnik agencije Akvilia Unio Bio) i Dijane Kladar (odvjetnica i pravna savjetnica udruge eCommerce Hrvatska). Za kraj, Slaven Mišak iz Spana donosi primjer tehnologije budućnosti, a Nenad Bakić iz Croatian Makers lige će predavati o važnosti modernog obrazovanja za razvoj Hrvatske. Uzbudljiv dan pun noviteta neće završiti manje dinamično – dođite na koncert popularne Vatre i nastavak dobre zabave! Više o tome što vas sve očekuje sutra na ČIPS-u i kako najbrže do Čakovca potražite ovdje i na www.cips.com.hr. 