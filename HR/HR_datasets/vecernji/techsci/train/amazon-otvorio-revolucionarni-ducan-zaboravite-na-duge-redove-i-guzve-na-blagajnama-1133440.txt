Veliki redovi na blagajnama u dućanima za mnoge su noćna mora i dali bi sve da te gužve nekako mogu izbjeći. Takvi prizori uskoro bi mogli postati prošlost budući da je Amazon upravo predstavio trgovinu koja nema blagajni. Maloprodajni prostor otvoren je u Seattleu, a kupcima omogućuje da uzmu predmete i jednostavno iziđu iz dućana. Sve što je potrebno jest da se prilikom ulaska registriraju uz pomoć aplikacije Amazon Go shop. Kada završe s kupnjom, na izlazu će skener detektirati stvari koje su uzeli te će im naplatiti preko njihova Amazon računa.  U trgovini će se nalaziti stvari koje možete pronaći u lokalnim trgovinama, kao što su grickalice, pića, pripremljena hrana, salate, sendviči, kruh i mlijeko.  Kako piše The Verge, Amazon bi na ovaj način mogao prikupiti mnogo više podataka o tome što zanima kupce. Tako bi mogli pratiti za koje se proizvode zanima kupac kada ih, na primjer uzme, pogleda i vrati na policu. Te podatke mogli bi koristiti kada pretražujete Amazon i ponuditi vam više preporučenih proizvoda. Dućan je trenutačno otvoren samo za zaposlenike Amazona, a službeno otvaranje zakazano je za početak 2017. godine. >> Amazon vam želi slati robu prije nego što je kupite 