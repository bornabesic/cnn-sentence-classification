Europski parlament odobrio je nova pravila prema kojima pretplate na internetske programe, filmove i glazbu vrijede u svim zemljama članicama Europske unije.   Građani EU koji putuju u drugu državu članicu često nemaju pristup online uslugama, kao što su filmovi, TV serije, glazba, igre ili sportski događaji, za koje su platili pretplatu u svojoj zemlji.   Nova pravila, oko kojih su se EP i Vijeće već neslužbeno dogovorili u veljači 2017. uklonila bi ova ograničenja, tako da građani EU mogu gledati, slušati ili igrati igre dok su na praznicima, studiju ili poslovnom putu u drugoj zemlji članici. Ova pravila odnosit će se samo na online sadržaje za koje se plaća naknada, kao što su Netflix HBO Go, Amazon Prime, Spotify, Deezer.   Zaštita podataka i provjera prebivališta   Pružatelji usluga online sadržaja moraju poduzeti "učinkovite i razumne" mjere kako bi provjerili da se pretplatnik nije trajno preselio u drugu zemlju EU, jer se dozvole za autorska prava mogu razlikovati od zemlje do zemlje. Popis dopuštenih metoda za provjeru uključuje: osobnu iskaznicu, podatke o plaćanju, javno dostupne porezne podatke, podatke o poštanskoj adresi ili provjera IP adrese. Pružatelji usluga moraju osigurati da je svaka obrada osobnih podataka razmjerna i moraju uvesti zaštitne mjere, posebno za provjeru IP adrese.   Nova pravila odnosit će se samo na online sadržaje za koje se plaća naknada, no i pružatelji besplatnih usluga imat će mogućnost prenošenja usluga internetskog sadržaja diljem EU, pod uvjetom da su u skladu sa zahtjevima koji se odnose na provjeru prebivališta.   – Čak 15 posto pritužbi koje zaprime Europski potrošački centri dolazi od on-line trgovaca koji se žale kako ne mogu prodavati digitalna dobra na cijelom zajedničkom tržištu zbog prava na intelektualno vlasništvo koja se ograničavaju na granice pojedine države članice. S druge strane, potrošači koji kupe digitalna dobra poput e-knjiga, glazbe, televizijskih programa i slično, prelaskom granice države članice gdje je kupnja izvršena, gube pristup plaćenom sadržaju. Europska komisija procjenjuje da se u EU takvih dobara na godišnjoj razini proda u vrijednosti 64 milijarde eura. Ova Uredba donosi veliki pomak za veća prava korisnika i pridonosi boljem razvoju digitalnog tržišta – istaknula je Biljana Borzan.   – Komisija treba utvrditi i urediti prenosivost kako bi se potrošačima s pretplatama na usluge internetskog sadržaja koje su zakonito kupili u svojoj državi uobičajenog boravišta omogućio pristup kada se privremeno nalaze u nekoj drugoj državi članici. Pristup potrošača prekograničnoj prenosivosti usluga internetskog sadržaja svakako će pridonijeti dobrom funkcioniranju unutarnjeg tržišta, koje se ponajprije temelji na slobodnom protoku usluga i dobara. Potrebno je utvrditi jasnu razliku između prenosivosti i prekograničnog pristupa kako se ne bi ugrozila održivost financiranja europskog audiovizualnog i filmskog sektora koji počiva na teritorijalnosti prava – izjavio je Davor Škrlec.   Sljedeći koraci   Nacrt zakona još mora službeno odobriti Vijeće ministara. Države članice imat će na raspolaganju devet mjeseci da započnu s primjenom novog zakona.   Prema podacima Komisije, u 2016. godini 64 posto Europljana koristilo se internetom za igre ili preuzimanje igara, slika, filmova ili glazbe. Mnogi od njih rade to dok putuju u EU. Očekuje se da će njihov broj rasti jer će europski građani manje plaćati za pristup internetu na svojim mobilnim uređajima u drugim zemljama članicama EU od 15. lipnja 2017, kada se ukidaju naknade za roaming u EU. 