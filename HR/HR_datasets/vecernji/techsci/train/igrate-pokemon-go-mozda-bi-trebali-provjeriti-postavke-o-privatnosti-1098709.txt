Od kada je objavljena, igrica Pokemon Go zaludjela je cijeli svijet, a Nintendu je u samo nekoliko dana naglo porasla vrijednost za 9 milijardi dolara, i još raste. Dok milijuni pokušavaju na ulici skupiti pokojeg Pokemona, tvrtka Niantic koja je razvila igricu, sigurno je skupila sve. No, ovdje se ne radi o Pokemonima već o vašim podacima.  Kao i svaka aplikacija koja koristi GPS pametne telefone, i Pokemon Go prikuplja podatke o tome gdje ste se kretali, kada ste stigli na to mjesto, kako se pristigli i koliko dugo ste se zadržali. Niantic, kao i svi ostali proizvođači, zadržava te informacije o vama, piše Buzzfeed. Prema polici privatnosti, Niantic može prikupljati, između ostalog, e-mail adresu, IP adresu, web stranicu koju ste koristili prije nego ste se prijavili na Pokemone, korisničko ime i lokaciju.  Ako koristite Google račun za prijavu i pritom koristite iOS uređaj, a niste izričito to osporili, Niantic će imati potpuni pristup vašem Google računu. To znači da Niantic ima pristup vašoj elektroničkoj pošti kao i dokumentima na Google Driveu. Također, ako netko hakira servere Niantica ta će osoba imati pristup svim vašim informacijama. Niantic također može podijeliti ove informacije s drugim stranama, uključujući i druge kompanije koje su sudjelovale u razvoju igre, 'treće strane pružatelja usluga' i 'treće osobe' kako bi proveli 'istraživanja i analize, demografsko profiliranje i druge slične svrhe'. Dopušteno je i dijeljenje informacija s policijom kao odgovor na pravni zahtjev te kako bi zaštitili osobne interese. Niantic je u odgovoru za Gizmodo napisao kako su nedavno otkrili da Pokemon Go prilikom stvaranja profila na iOS-u pogreškom traži potpuni pristup Google računu korisnika. - Pokemon GO pristupa samo osnovnim informacijama Google profila (konkretno, korisnički ID i e-mail adresa) i ne postoje druge informacije Google računa koje su pregledane i prikupljene. Nakon što smo postali svjesni ove greške, počeli smo raditi na rješavanju slučaja. Google je potvrdio da nema drugih informacija koje su Niantic ili Pokemon GO prikupili ili im pristupili - stoji u odgovoru. 