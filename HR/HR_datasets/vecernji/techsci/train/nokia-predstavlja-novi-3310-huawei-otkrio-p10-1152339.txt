Sve najave o uskrsnuće slavnog mobitela Nokia 3310 bile su točne. Na Svjetskom kongresu u Barceloni upravo je predstavljena nova verzija starog 'neuništivog' modela 3310 koji je početkom 2000-ih prodan u čak 126 milijuna primjeraka. Nova verzija je pojačana i dobila je boju, ali će umnogome ostati ista - nova 3310 neće biti smartphone. Podržava 2.5 G mrežu, što je dostatno samo za sitne i spore prijenose podataka. Ima rudimentarni browser. Ima maleni, ali simpatični 2,4 zakrivljeni VGA zaslon. Interna memorija ima samo 16 megabajta, ali tu je i microSD ulaz za karticu do 32 gigabajta. Kamera podsjeća na stare dane mobitela sa samo 2 megapiksela. Tu je i audio jack pa možete slušati i glazbu sa SD kartice. Najbitnija stvar je da će i ova Nokia biti prepoznata po dugotrajnoj bateriji, koja je promjenjiva, što je već odavno rijetkost s modernim pametnim telefonima. Baterija će izdržati 22 sata razgovora, a kad nije korištena potrajat će i do 30 dana. Fanovi su pokazali iznimno zanimanje za ovo uskrsnuće i izravni prijenos predstavljanja je bio puno gledaniji od praćenja uživo najjačih mobitela Huaweija i LG-a. Cijena je 49 eura, a Nokia 3310 bi mogla zaintrigirati mnoge korisnike da im postane drugi mobitel. Na tržište dolazi tijekom ove godine, no datum još nije objavljen. Osim Nokije u Barceloni premijere imaju i novi flagship modeli Huaweija, LG-a, Sonyja, Motorole, Oppa, a ponovno se na scenu vratio i BlackBerry s oživljavanjem spoja fizičke tipkovnice i android sustava. Posebno se pratio nastup Huaweija koji je lani uvjerljivo potvrdio poziciju trećeg najprodavanijeg brenda smartphonea. Prethodni model P9 prodan je u preko 10 milijuna primjeraka, a nasljedniku se također predviđa veliki uspjeh. P10 ima 5.1-inčni full HD zaslon, a veća varijanta P10 Plus ima 5.5-inčni screen. Ovaj model je otporan na ogrebotine i otiske od prstiju, a i 80 posto je otporniji na ispadanje na tlo, što je jedna od najvećih zamjerki korisnika bilo kojeg mobitela. Nastavljen je trend dvostruke kamere u spoju 20-megapikselnog crno-bijelog senzora s 12-megapikselnim RGB senzorom. Pojačana je selfie kamera koja sada ima 8 megapiksela, a dodana je i tehnologija boljeg snimanja portreta, što je najčešći format slike na ranijem modelu. Korejska tvrtka LG Electronics predstavila je svoj novi najjači mobitel LG G6. LG G6 stiže uvećanog QHD zaslona (5.7 inča) sa rezolucijom od 2880x1440 piksela s omjerom slike 18:9 što je i jedna od glavnih posebnosti ovog smartphonea. Odmak od uobičajene 16:9 rezolucije trebao bi biti iskorak prema kompletnijem iskustvu multitasking korištenja uređaja, što je sve veća potreba korisnika. To je i prvi smartphone s Dolby Vision podrškom, kao i podrškom za HDR 10 (High Dynamic Range) što bi trebalo omogućiti izuzetno kvalitetno iskustvo gledanja video sadržaja visoke rezolucije. >> BlackBerry je ponovno u igri! Može li ovime vratiti slavu? >> Predstavljen LG G6 prvi smartphone s podrškom za Dolby Vision 