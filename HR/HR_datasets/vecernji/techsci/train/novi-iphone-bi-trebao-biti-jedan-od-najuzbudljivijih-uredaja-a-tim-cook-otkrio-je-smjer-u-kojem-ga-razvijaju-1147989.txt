U rujnu ove godine Apple će obilježiti desetu godišnjicu od kada je predstavio prvi iPhone, a upravo će tada vrlo vjerojatno predstaviti i novi model planetarno popularnog uređaja. Prema pisanju stranih medija, to bi trebao biti jedan od najuzbudljivijih iPhonea nakon dugo vremena. Neki vjeruju kako će se iPhone 8 na tržištu prodavati kao iPhone X te da će imati dvojni zakrivljeni OLED display. Navodno će biti i cijeli napravljen od stakla te će biti opremljen poboljšanom dvostrukom kamerom. Prvi put bi se moglo dogoditi i da nema fizičku tipku, piše Express. Direktor Tim Cook nije potvrdio, ali niti opovrgnuo glasine te je kazao da, kada se govori o telefonu, 'ima još puno toga za napraviti'. - Mobitel svake godine postaje sve važniji u životima ljudi i oni sve više stvari rade s njim - kazao je Cook.  Otkrio je i kako on koristi tehnološke mogućnosti. - Kada Siri kažem 'dobro jutro, upale se svjetla u kući i kava se počne kuhati. Kada odem u dnevnu sobu opustiti se u večernjim satima, Siri koristim za podešavanje rasvjete i uključivanje kamina - otkrio je i dodao da jednostavnim dodirom na iPhoneu gasi svjetla, podešava termostat i zaključava vrata kada izađe iz kuće. Cook očito želi naglasiti moć asistentice Siri nakon što je otkriveno kako će njihov žestoki protivnik Samsung predstaviti svog virtualnog asistenta uoči lansiranja Galaxyja S8. >> Apple nakon dugo vremena nadmašio Samsung: Veliki skok prodaje iPhonea, prihodi porasli više od očekivanog >> Pogledajte kako je prije 10 godina Jobs predstavio uređaj koji je promijenio način na koji se koristimo mobitelima 