Današnje vrijeme karakterizira ubrzani način života i visoke razine stresa, zbog čega ne čudi da se u rješavanje tog problema uključila i IT industrija, a u posljednje vrijeme pojavio se veliki broj zdravstvenih aplikacija. Njima bi se uskoro moglo pridružiti i jedno hrvatsko rješenje - Meridda, mobilna aplikacija koja mjeri stres korisnika, djelo med-tech startupa Studio Rebus.   - Aplikacija je prvenstveno namijenjena osobama koje rade u vrlo stresnim uvjetima - objašnjava Tihana Petričević, osnivačica i CEO Studija Rebus.   Meridda je zamišljena kao mobilna aplikacija na dvije platforme, iOS i Android, koja ima kapacitet da mjeri stres koristeći senzore raznih pametnih narukvica, satova ili konfiguracije samog smartphonea, a na temelju prikupljenih podataka određuje razinu stresa. Aplikacija ima i mogućnost kreiranja korisničkog profila koji korisnik ispunjava nizom osobnih podataka medicinske, ali i općenito lifestyle naravi. Meridda onda prema tom profilu nudi personalizirane preporuke korisniku u vidu tehnika opuštanja, nutricionizma, vježbanja... Projekt je realiziran u sklopu američkog akceleratora Founder Institute. Po završetku programa primio je i stipendiju i poziv za program hub:rauma, inkubatorskog i akceleratorskog programa Deutsche Telekoma, a ima i otvoreni poziv za suradnju od strane Verticala, finskog akceleratora specijaliziranog za područje zdravstvenog IT-ja, navodi T. Petričević. Meridda je sada u fazi koncepta, a slijedi izrada funkcionalnog prototipa aplikacije.  - Što se tiče monetizacije odlučili smo se za takozvani freemium model u kojem su osnovne funkcionalnosti aplikacije ponuđene besplatno, a one naprednije će biti naplaćene. Cijene će ovisiti prvenstveno o tržištu na koje ćemo plasirati svoj proizvod, zasad nije ništa fiksno - otkriva T. Petričević, ističući kako dosad imaju vrlo povoljan feedback od strane ljudi specijaliziranih za područje mobilnih zdravstvenih aplikacija. - To je jak indikator da smo na pravom putu - zaključuje. >> 'Uber nikako ne može biti dobar za korisnika ni za državu' >> Hrvatski MashMe pokrenuo crowdfunding-kampanju na Kickstarteru Studio Rebus službeno je osnovan u siječnju ove godine, a trenutno broji četiri stalnih članica. Uz Tihanu Petričević to su Diana Ercegović, Izabela Baničević i Jelena Capak.   - Diana i Izabela su liječnici opće prakse s bogatim radnim iskustvom, s tim da je Diana stručna i za područje kliničkog nutricionizma, a Jelena Capak je profesorica kineziologije. Moje iskustvo i obrazovanje je prvenstveno iz sfere društvenih i humanističkih znanosti. Po struci sam inače profesor povijesti i filozofije. Svojedobno sam se bavila istraživačkim i znanstvenim radom u domeni kulturne povijesti - kaže T. Petričević, koja trenutno radi marketing za područje zdravstva, a ima i uvid u situaciju u tom tržišnom segmentu, zbog čega se odlučila upravo za zdravstvenu aplikaciju.   