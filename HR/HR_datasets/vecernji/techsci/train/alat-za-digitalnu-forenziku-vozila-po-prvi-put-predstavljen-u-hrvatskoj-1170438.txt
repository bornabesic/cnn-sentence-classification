Istražitelji iz regije po prvi put u Hrvatskoj imali su priliku vidjeti prezentaciju alata za digitalnu forenziku vozila. Nju su u prostorijama INsig2-a održali predstavnici američke tvrtke Berla i švedske tvrtke MSAB, globalnih lidera u području digitalne forenzike za vozila, odnosno mobitela. Na radionici je predstavljeno rješenje koje uključuje Berlin hardver iVe razvijen kako bi preuzeo podatke sa sustava za zabavu i telematiku u vozilima i MASB-ov softver XAMN namijenjen analizi preuzetih podataka. Ti podaci, ovisno o automobilu, mogu uključivati nedavne destinacije na kojima je vozilo boravilo, omiljene lokacije, ispis poziva, listu kontakata, sms i email poruke, fotografije, video, povijest lokacija navigacijskog sustava. Mnogi sustavi bilježe čak i kad i gdje su paljena i gašena svjetla, otvarana i zatvarana vrata na vozilu, gdje se vozilo nalazilo kad je uključen ili isključen Bluetooth uređaj u njemu i slično. iVe trenutno može preuzeti podatke s više od 5200 modela automobila opremljenima sustavima za zabavu i telematiku. Među markama koje se često mogu vidjeti i na hrvatskim cestama to uključuje BMW, FIAT, Ford, Opel, Seat, Škodu, Toyotu i Volkswagen. S obzirom da navedene analize mogu značajno pomoći u rekonstrukciji prometnih nesreća, rješavanja kriminalnih slučajeva i sličnih aktivnosti, ne čudi da su Istražitelji iz regije i predstavnici drugih zainteresiranih organizacija poput Prometnog fakulteta pozorno pratili radionicu, koja je uz prezentaciju primjera iz prakse uključivala i demonstraciju preuzimanja i analize podataka s jednog automobila. „Drago mi je da smo prezentacijom ovih alata još jednom potvrdili da INsig2 prati najnovije svjetske trendove u području digitalne forenzike. Paralelno s trendovima redovito pratimo potrebe i zahtjeve naših klijenata te im u suradnji s našim partnerima nastojimo ponuditi što širi raspon cjelovitih rješenja.“ – rekao je Goran Oparnica, direktor INsig2-a. 