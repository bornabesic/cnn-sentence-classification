Jubilarni, 10. ciklus ZIP-ova inkubatorskog programa započeo je 11. listopada i trajat će do 17. veljače iduće godine, a ZIP je danas objavio i koji su to timovi ušli u program.   Marry me je prvi booking za vjenčanja u Hrvatskoj koji na jednom mjestu nudi pregled raspoloživih lokacija, glazbe, fotografa i dekoracija te mogućnost rezervacije na brz, jednostavan i siguran način.   Get The Deal je web servis za sklapanje i ocjenjivanje suradnje poduzeća kako bi se omogućilo lakše i uspješnije obavljanje poslova.   Tinja je online platforma za jednostavno i efikasno povezivanje instalatera solarnih panela i zainteresiranih korisnika koji žele instalirati solarne panele na svoj posjed. Cilj platforme je potaknuti iskorištavanje obnovljivih izvora energije, prvenstveno solarne energije.   Dentologix je B2B tržišno mjesto za usluge zubarske tehnike pogonjen snažnom CRM aplikacijom. Namijenjen profesionalcima, Dentologix pruža kontrolu proizvodnog procesa protetičkog proizvoda dislociranim timovima na novi, inovativni način.   LovePranks razvija sitne znakove pažnje koji pomažu malim iznajmljivačima da pruže pamtljivu uslugu gostima pomoću šašavih zezalica.  Spot.be je modularna platforma, skalabilna za razvoj različitih web usluga i zajednica. Ovi će startupi, kažu u ZIP-u, uz pomoć renomiranih mentora iz svih područja relevantnih za uspješan rad poduzeća, korak po korak učiti kako prepoznati potrebe tržišta, te se uspješno pozicionirati na njemu, cijelo vrijeme gradeći svoj proizvod i osluškujući bilo svojih korisnika, odnosno kupaca. Primjer pomoći je bio i jučerašnji posjet Maxa Kellyja, direktora Techstarsa u Londonu, jednog od najvećih i najcjenjenijih startup akceleratora u svijetu, koji je u sklopu ZIP-ovog Master Classa prije jučerašnjeg javnog predavanja pred punom dvoranom cijeli dan mentorirao upravo ZIP-ove timove, što iz trenutne, što iz prethodnih generacija.   Kulminacija programa bit će, kao i uvijek, Demo day, na kojem će se svi timovi predstaviti investitorima i pokušati osvojiti investiciju za svoj projekt. Ovoj je generaciji timova uz standardne benefite osiguran i 16.000 dolara vrijedan paket usluga Amazon Web Services. >> Serijski poduzetnici na ZIP-ovom Master Classu podijelili iskustvo 