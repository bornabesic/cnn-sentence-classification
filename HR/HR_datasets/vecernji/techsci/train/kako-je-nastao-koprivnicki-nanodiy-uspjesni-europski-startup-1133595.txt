NanoDiy, koprivnički startup, osvojio je treće mjesto prema ocjenama žirija, dok je prema ocjenama publike bio prvi. Bilo je to na europskom natjecanju u sklopu konferencije EBAN Winter University i Zagreb Connecta održanog ovoga tjedna. Tako je NanoDiyu pripalo 7000 eura za 3. mjesto i dodatnih 5000 eura za pobjedu prema ocjenama publike. Saša Miklošić i Zoran Sušanj osnivači su ovog inovativnog startupa. – Ovo je dokaz da smo na pravom putu. Ovakav rezultat na jednom od najkonkurentnijih natjecanja pruža nam jako dobru startnu poziciju za proboj i osvajanje globalnog tržišta. Iznimno mi imponira nagrada publike i žirija koji je sastavljen od ljudi koje pratim godinama i od kojih već dugo učimo – kazuje Saša Miklošić, koji je i pokrenuo ovu koprivničku tvrtku. Kako to često biva, tek kad se iscrpe sve mogućnosti zapošljavanja i pristojne plaće, prorade inat, hrabrost, ideja poprimi pravi oblik, a činjenica da se pokušajem nema što izgubiti zapravo učini svoje. Pacemaker kao poticaj – Tako nekako, ne želim biti patetičan, ali volio bih inspirirati druge da pokušaju. A moja priča ide otprilike ovako: radio sam nekoliko godina kao vozač u jednoj prijevozničkoj tvrtki i ulagao u obrazovanje za Adobe grafičkog dizajnera. Budući da sam s 25 godina dobio pacemaker, nitko me više nije htio zaposliti pa su se moji dani svodili na čekanje u redovima na zavodu za zapošljavanje i traženje karte za Irsku ili Kanadu. Nakon svih odbijanja i kod nas i vani, odlučio sam riskirati i pokrenuti vlastiti posao – kaže Saša Miklošić. Zoran je pak nakon elektrotehničke škole shvatio da ga zanimaju elektronika i mehanika, tj. tehnologija općenito. Nakon studija multimedije radio je kao snimatelj na lokalnoj televiziji te nakon toga kao freelancer snimatelj i fotograf. – Zarađivao sam, dakle, za život, preživljavao, a prije otprilike četiri godine susreo sam se s tiskom i tehnologijom tiska i sada sa Sašom razvijam novu tehnologiju tiska na tekstil čime sam spojio svoju strast i posao – kazuje Zoran Sušanj. Inovativna tehnika tiska Koprivnički dvojac, ukratko, osmislio je inovativnu tehniku tiska na majice. NanoDiy, naime, omogućava svakome da sam izrađuje otisak po želji s pomoću printera koji već posjeduje i pri tome bude iznimno konkurentan u cijeni izrade i kvaliteti. Naravno, tu se otvaraju razne opcije te neki njihovi korisnici temelje poslovanje na NanoDiy tehnologiji – objašnjava Saša Miklošić. – Dakle, nakon što sam prije pet godina postao Adobe grafički dizajner osmišljavao sam grafike za majice, i to za razne tiskare. S vremenom sam uvodio razne tehnike tiska u vlastitu ponudu. U jednom momentu koristio sam i naučio gotovo svaku postojeću tehniku tiska. Kako sam se probijao na tržištu, sve su češće dolazili upiti za tisak na T-shirt u malim nakladama od 1 do 20 komada što ni s jednom tehnikom nije bilo isplativo raditi, ni vremenski ni financijski. Kupci koji su mi dolazili po nekoliko majica postali su opterećenje i trošenje vremena. Tu sam shvatio da postoji ogromno tržište za unikatne otiske. I još kad bi to mogao napraviti svatko sam brzo, jednostavno i jeftino – to bi bio “home run” – kaže Saša pa dodaje: – Svaka tehnika ima svoje prednosti i mane. Stoga sam od svake uzeo ono najbolje i spojio u jednu komponentu koja se može koristiti na običnom office inkjet printeru. Sam razvoj trajao je više od dvije godine uz više od 100.000 testiranih uzoraka. Tada mi se pridružio Zoran Sušanj s kojim sam uz pomoć raznih tvrtki po Europi razvio formulu boje, stabilizatora i papira koji su danas konačan proizvod. Proizvod su stvarali prvenstveno za sebe da riješe svoj problem kupaca s malim narudžbama. Najviše su uložili rada i vremena, a posebno su vrijeme posvetili marketingu, odnosno predstavljanju svog proizvoda. Sada imaju i profit, ali i ambicije da se prošire poslovanje na tržište SAD-a jer imaju inovativan proizvod i već rade na dva nova koja će, uvjereni su, promijeniti način dosadašnjeg tiska na tekstil i pristup samostalnoj izradi otiska svima. >> Yonatan Raz-Friedman iz Kano Computinga oduševio hrvatske startupe savjetima 