Naš poznati molekularni biolog prof. dr. sc. Ivan Đikić i njegov tim znanstvenika sa Sveučilišta Goethe upravo su objavili novo otkriće. Otkrili su, naime, nove signalne puteve koji blokiraju infekciju salmonelom, što je mogući temelj za nove terapije. Dr. Đikić posljednjih godinu dana bilježi vrijedne uspjehe. Najprije je krajem prošle godine u časopisu Cell objavljeno istraživanje za koje naš svjetski ugledni molekularni biolog tada kazao da je to njegovo do sada najveće otkriće. Radilo se o do tada nepoznatom mehanizmu kojim se koristi bakterija legionela kako bi preuzela kontrolu nad stanicama, što prouzročuje smrtonosne upale pluća kod pacijenata s oslabljenim imunitetom. To otkriće trebalo bi pomoći otkrivanju novih strategija za razvoj modernih lijekova, ponajprije onih za liječenje bakterijskih bolesti. Prije točno mjesec dana dr. Đikić dobio je 2,5 milijuna eura vrijedan projekt Europskog istraživačkog vijeća (ERC) za napredne istraživače u sklopu kojeg će istraživati kako bakterijski toksini uzrokuju oštećenja stanica i tkiva, što naposljetku rezultira simptomima bolesti. Rijetkost je i na europskom nivou da jedan znanstvenik dva puta dobije ERC projekt. I sada je objavio svoje novo otkriće. Danas ne postoji ni jedan djelotvoran lijek koji se može dati djeci ili osobi zaraženoj salmonelom. Antibiotici su kontraindicirani kod većine akutnih upala jer mogu produljiti i pogoršati simptome, a oni se daju samo kod pojedinih slučajeva, primjerice tijekom širenja bakterija u krvi, objašnjava u svojem priopćenju dr. Đikić. Salmonela je, nastavlja se, najčešći uzročnik gastroenteritisa ili upale probavnog trakta karakterizirana proljevima. Od zaraze Salmonelom obolijeva oko 200 milijuna pojedinaca godišnje. U manjem broju slučajeva Salmonela se može proširiti u krv te dovesti do smrtnih slučajeva. Ljudi se zaraze Salmonelom konzumiranjem zaražene hrane poput jaja, mesa te voća i povrća. Dr. Đikić i njegovi znanstvenici jako su dobro upoznati i s nekoliko nedavnih primjera u Hrvatskoj. Podsjetit ćemo na nedavne slučajeve povlačenja mesa iz nekoliko trgovačkih lanaca te, nažalost, i na smrtni slučaj petogodišnjeg dječaka prouzročen jajima zaraženima salmonelom. Bakterijske infekcije predstavljaju globalnu prijetnju zbog velikog broja novih slučajeva zaraza te zbog širenja bakterijskih sojeva otpornih na antibiotike. Ujedinjeni narodi prošle su godine proglasili ovu pojavu globalnim zdravstvenom prijetnjom. Kako bi pronašli nove terapije protiv patoloških bakterija, znanstvenici pokušavaju razumjeti interakciju između patogena i ljudskih stanica. U radu dr. Đikića i njegova tima koji je danas objavljen u časopisu Nature Microbiology znanstvenici su opisali nove signalne puteve koji blokiraju infekciju salmonelom. – Kada salmonela uđe u epitelnu stanicu, obično živi skrivena unutar vakuole i luči specifične enzime koji su sposobni potaknuti širenje bakterija, uništavati stanice crijeva i tako prouzročiti gastroenteritis, objašnjava dr. Đikić. Ljudske stanice razvile su učinkovite obrambene mehanizme kako bi se zaustavila takva invazija bakterija, objašnjava se u priopćenju. Koristeći suvremene metode mikroskopije prvi put su dr. Đikić i njegovi kolege dokazali da linearni lanci proteina ubikvitina predstavljaju signal koji potiče upalni odgovor stanice te smanjuje broj bakterija. Također, uspjeli su identificirati enzim otulin kao važan regulator tih procesa. Otulin je, naime, u mogućnosti zaustaviti tu signalizaciju, što je neophodno za preciznu kontrolu upalnog odgovora. – Ovakva i slična interdisciplinarna istraživanja otvaraju nove mogućnosti za razvoj budućih lijekova koji će ciljano djelovati na patološke bakterije i njihove signalne puteve, ali neće ubijati zdrave bakterije u crijevu, istaknuo je dr. Đikić. 