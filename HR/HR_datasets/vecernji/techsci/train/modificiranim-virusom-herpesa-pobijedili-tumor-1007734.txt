Modificiranim virusom herpesa uspješno su napadnute stanice tumora, što bi moglo dovesti do mogućnosti potpunog izlječenja oboljelih od raka, zaključak je znanstvenog istraživanja koje su proveli bolnica NHS Royal Marsden i Institut za tumore (ICR) u Londonu na čelu s profesorom Paulom Workmanom. Prema pisanju Independenta, ova metoda temelji se na izravnom napadu na stanice raka, a virus koji ih napada genetski je modificiran i nije opasan za zdrave stanice. Voditelji istraživanja objasnili su da se modificirani virus herpesa spaja sa zaraženom stanicom i uništava je iznutra, nakon čega se multiplicira i potiče imunosni sustav na borbu sa zaraženim stanicama raka. Istraživanje je provedeno na 436 pacijenata oboljelih od raka kože čija je bolest bila u poodmakloj fazi i tumor više nije bio operabilan. Oni koji su primili terapiju živjeli su dvadeset mjeseci dulje od onih koji nisu liječeni novom metodom. Znanstvenici ističu da je ovo samo prvi korak u pronalasku lijeka za tumore, no najvažnije je da uspjeli potaknuti imunosni sustav na reakciju.  >> Prevarant na lažnom lijeku za rak zgrnuo 30.250 eura >> Rak jajnika najagresivnija je i najsmrtonosnija vrsta tumora reproduktivnih organa 