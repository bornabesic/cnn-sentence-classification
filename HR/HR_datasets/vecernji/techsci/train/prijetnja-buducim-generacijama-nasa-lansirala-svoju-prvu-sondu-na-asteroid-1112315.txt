Američka svemirska agencija lansirala je u četvrtak sondu na dugo promatrani asteroid Bennu za koji astronomi kažu da bi mogao predstavljati prijetnju budućim generacijama na Zemlji. Sonda OSIRIS-REx lansirana je u 23.05 sati po GMT-u s Cape Canaverala, priopćila je NASA. Ovo je prva američka misija koja će uzeti uzorak s asteroida. Asteroid, čiji je promjer veći od visine Empire State buildinga, otkriven je 1999. i utvrđeno je da postoji mogućnost da će proći opasno blizu Zemlje u 22. stoljeću. Iako je rizik za Zemlju vrlo malen, NASA ga i dalje smatra jednim od najopasnijih poznatih asteroida. Sonda OSIRIS-REx doći će do asteroida Bennua u kolovozu 2018. godine a 2020. će mu se dovoljno približiti kako bi prikupila uzorke pomoću robotske ruke. Očekivani povratak sonde na Zemlju je 2023.. Osim što će dati više podataka o asteroidima koji bi mogli udariti u Zemlju, ova će misija pomoći znanstvenicima da istraže evoluciju solarnog sustava i povijest Bennua tijekom posljednjih 4,5 milijardi godina, navodi NASA. >> Zemlji prijeti asteroid čiji bi udarac bio 1000 puta jači od onog u Čeljabinsku 