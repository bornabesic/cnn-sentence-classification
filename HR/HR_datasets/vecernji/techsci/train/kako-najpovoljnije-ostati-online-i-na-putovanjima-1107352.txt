Kada planirate putovanje u inozemstvo, vjerojatno se prvo fokusirate na smještaj, avionske karte i cestarine ili neki drugi jeftiniji oblik prijevoza. No u današnje vrijeme stalne online povezanosti nije zanemariva i stavka pristupa internetu. Internet nas je sve pomalo razmazio. Ponekad niste ni svjesni koliko ste ovisni o internetu dok ne – izgubite pristup. Vjerojatno je i vaš zid na Facebooku ispunjen fotkama vaših prijatelja s njihovih putovanja već za vrijeme putovanja. Prošla su vremena razvijanja fotografija nakon putovanja, sada objavljujemo fotke odmah s mjesta događaja. A da biste to bezbrižno mogli nastaviti i na putovanju, dobro bi bilo da si malo istražite i uvjete na odredištu. Ako putujete unutar Europske unije, dobra je vijest da su cijene roaminga pale toliko da troškovi poziva, a pogotovo SMS poruka doista više nisu bauk. No to ne vrijedi i za cijenu interneta. Još vas uvijek može šokirati debeli račun kad se vratite ako ste slučajno neoprezno ostavili uključen data roaming, a niste se na vrijeme pokrili nekim internetskim paketom za inozemstvo. Svakako je dobro da se prije putovanja upoznate s ponudama svoje telekom-kompanije za internet u inozemstvu. No ponekad su ti paketi preskupi za male količine podataka. Paketi od 150 ili 250 MB premali su da bi vam koristili na više od nekoliko dana. Pogotovo ako namjeravate objavljivati fotografije ili gledati videa na internetu. Najviše si možete pomoći ako se potpuno “prebacite” u lokalne uvjete – odnosno da na odredištu čim prije kupite SIM karticu s uključenim planom za internetski promet. U većini slučajeva moći ćete nabaviti 1 GB ili 1,5 GB prometa za 10-20 eura. Obavezno pritom pazite na dvije stvari: prva je da kupujete stranu SIM karticu isključivo ako vaš uređaj podržava druge SIM kartice koje nisu izdane od vašeg operatera. To je bitno ako ste mobitel kupili preko nekog domaćeg telekoma na pretplatu ili neku drugu kombinaciju. Ako planirate dovoljno rano, možete pismeno zatražiti od telekoma da vam otključa mobitel (ta je usluga besplatna). Tek s kodom za otključavanje spremni ste za SIM karticu nekog drugog operatora. Druga je stvar da pazite da kupite SIM karticu prave dimenzije. Da ne morate pribjegavati pomoćnom rješenju – rezanje škaricama SIM kartice kako bi stala u nano utor, što se meni jednom dogodilo u Njemačkoj. Također, iz opreza je najbolje da u trgovini tražite da se SIM kartica odmah i isproba. Ako se odlučite na tu opciju, računajte da time gubite mogućnost da vas netko zove na vaš broj i pošalje SMS poruku. Dakako, ako vaš mobitel ne podržava dvije SIM kartice. No uvijek možete za vrijeme putovanja komunikaciju s obitelji i prijateljima usmjeriti na online servise. Na putovanju u Tajland za SIM karticu od 1 GB brzog interneta s uključenim paketom lokalnim poziva i SMS poruka platio sam 299 bahta, što je manje 60 kuna. A to je sasvim prihvatljiva cijena. U slučaju da potrošite osnovni paket, i dalje ste na internetu, samo na sporijoj vezi. A možete i doplatiti paket. Dakako, uz ovakvu pomoć svakako je dobro pomagati si i besplatnim Wi-Fi mrežama. Kod izbora hotela, hostela, Airbnba obavezno provjerite je li i pristup internetu uključen u cijenu. Također, u inozemstvu mnoga ugostiteljska mjesta pružaju besplatni Wi-Fi pa si možete i tako pomoći. No i tu treba biti oprezan jer ne znate koliko su nezaštićena Wi-Fi mjesta sigurna. Preporučujemo prije putovanja pohranjivanje vaših kontakata, fotografija i svih važnih podataka iz mobitela u slučaju gubitka ili krađe. >> Bežično punjenje mobitela možemo si priuštiti već danas - možda i za nekoliko dolara 