Facebook mora ukloniti postove koji šire govor mržnje, presudio je austrijski sud, u pravnoj pobjedi aktivista koji žele prisiliti društvene mreže da se bore protiv internetskog "trolanja".  Pravni postupak koji je pokrenula austrijska stranka Zelenih zbog uvrede njezina čelnika ima međunarodne posljedice budući da je sud odlučio da se postovi na mreži moraju brisati i to ne samo u Austriji. Ova presuda dolazi u vrijeme kad zakonodavci širom Europe razmatraju načine na koje bi prisilili Facebook, Google, Twitter i druge društvene mreže da što prije uklone postove kojima se širi govor mržnje ili se potiče na nasilje. Njemačka vlada odobrila je prošli mjesec novčane kazne za društvene mreže u iznosu do 50 milijuna eura ako brzo ne uklone takve postove a Europska unija također razmatra nova pravila koja bi vrijedila širom bloka. Facebookovi odvjetnici odbili su komentirati presudu koju su objavili Zeleni a potvrdio glasnogovornik suda. Potvrdivši prijašnju presudu, bečki prizivni sud odlučio je u petak da Facebook mora ukloniti postove protiv čelnice Zelenih Eve Glawischnig i dodao je da nije dovoljno samo blokirati ih u Austriji a ne obrisati ih za korisnike u inozemstvu. 