Gotovo da nije bilo svjetskog medija koji prije nekoliko dana nije objavio vijest, doduše ne potpuno provjerenu, da će uskoro biti predstavljena moderna verzija jednog najlegendarnijih mobitela - Nokije 3310. Vijest je izazvala i veliko zanimanje javnosti, pogotovo onih malo starijih koji su i sami koristili taj uređaj. Vijest nije promakla ni mlađim generacijama koje su se s tim mobitelom najčešće susretale putem smiješnih slika kojima se naglašavalo čvrstu izradu i dugotrajnu bateriju s čim se dobar dio današnjih pametnih telefona ne bi moglo pohvaliti. Prema informacijama iz svjetskih medija, modernija izvedba Nokije 3310 trebala bi biti predstavljena u Barceloni na MWC kongresu koji će se održati krajem veljače. No, hoćemo li stvarno vidjeti 'uskrsnuće' 3310? - S obzirom da se radi o neprovjerenoj informaciji i mogućem marketinškom spinu kako bi se cjelokupna javnost senzualizirala i tako zainteresirala za povratak Nokije na tržište pametnih telefona, nisam siguran koliko je informacija o povratku 3310 zaista istinita i moguća. Jer, samo je jedan original. S druge strane, ovakav viralni marketing o proizvodu koji još ne postoji mogao bi novoj Nokiji dati dobar vjetar u leđa i probuditi sve stare korisnike koji su u međuvremenu prešli na mnoge druge brandove, ali svoju Nokiju nisu zaboravili - kazao nam je Krunoslav Ćosić, strastveni kolekcionar mobitela koji u svojoj kolekciji ima oko 250 Nokia. Ćosić dodaje kako se Nokia trudila dizajnirati zanimljive mobitele i "pitanje je koliko je to danas s "čokoladnim" dizajnom zaista i moguće te se tako izdvojiti iz mase". Smatra i da će veliku ulogu odigrati cijene telefona kao i interes mobilnih operatora. Hoće li HMD Global, finska kompanija koja ima pravo koristiti ime Nokia, stvarno izbaciti moderniji 3310 to ćemo još vidjeti, no sigurno je to da nas je ova vijest vratila u prošlost te smo se prisjetili starijih mobitela i njihovih mogućnosti. Otvorio sam stare kutije i u njima pronašao mobitele koje sam uspio sačuvati. Među njima se našla i jedna Nokia. Radi se o modelu E51 koji je imao ekran u boji i kameru od 2 megapiksela. Uređaj je radio na sustavu Symbian kojeg se Nokia dugo držala i koji je izgubio bitku s Androidom zbog čega finska tvrtka nikada nije zauzela svoju poziciju u svijetu pametnih uređaja iako je imala odlične mobitele. Današnjim generacijama ovo bi bio vrlo vjerojatno zanimljiv uređaj jer se mogao povezivati putem Wi-Fi-a, a bile su dostupne i aplikacije za dopisivanje. Vjerujem kako bi mlađima brzo dosadila Motorola V3688 koju je 'krasio' ekran rezolucije 96 x 64 piksela s punih pet redaka teksta. Naravno, ne u boji. U kontakte ste je stalo 100 brojeva, a mobitel je pamtio 5 primljenih i pet propuštenih poziva. Bilo je to vrijeme kada su se proizvođači trudili napraviti što manji mobitel, a Motorola je bila poznata po svojim preklopnim modelima što se mnogima sviđalo. Četiri godine prije nego je Apple svojim iPhoneom široj publici približio pametne uređaje postojala je Motorola A925. Bio je to poprilično težak i debel mobitel koji niste mogli nositi u džepu hlača. Možda i jeste, ali to su onda trebale biti stvarno velike hlače. U vrijeme kada su mali mobiteli bili u modi, ovaj model jednostavno nije imao šanse na tržištu, no vidljivo je kako su neki već onda razmišljali o onome što je nekoliko godina kasnije postalo pravilo. I ova Motorola koristila je sustav Symbian i imala je TFT ekran sa 65 tisuća boja. Mobitel je imao čak i VGA kameru, no ta kvaliteta prema današnjim standardima je bila potpuno beznačajna. Uz mobitel je dolazila i olovka kojom se moglo crtati po ekranu, a preciznost nije bila ni blizu današnjoj, kao niti kvaliteta ekrana. U vrijeme kada su se mobiteli masovno počeli širiti među običnim pukom jedan od najpopularnijih proizvođača bio je Ericsson. Dosta je popularan bio model T10s koji je dolazio u nekoliko boja. Nije imao kameru, a na monokromatskom ekranu se prikazivalo nekoliko redova teksta. Uređaj je bio manjih dimenzija, potpuno u suprotnosti od današnjih trendova prema kojima veličina ekrana raste iz godine u godinu. Zabave tada na mobitelima nije previše bilo. Postojale su igrice, ovisno o proizvođaču i modelu. Tu se nije radilo o grafički savršenim igricama, a Nokijina 'Zmija' pravi je dokaz toga. Malo je koja igrica zaokupljala tinejdžere, ali i starije, u tim danima kao što je bila ta crta s kojom ste 'jeli' male kockice po ekranu. Igrali su je satima i konstantno stiskali tipke pa se mnogi rado sjete tih uređaja koji su se činili neuništivima. Bilo bi zanimljivo vidjeti kako bi se tipke na današnjim pametnim telefonima nosile s takvim korištenjem. Nokia se u svojim zlatnim vremenima isticala s velikim brojem modela, a bilo ih je svakakvih oblika. Ponuda je bila stvarno šarolika. Od mobitela predviđenih za poslovne ljude do onih namijenjenih igranju i zabavi. Pitali smo Krešimira Ćosića da istakne modele koji su mu bili najbolji. - Moja najdraža Nokia je 8850 iz 1999. godine, a vrlo su mi dragi još i modeli 7610, 6310, 7110, 8110 te Communicator. U svojoj kolekciji posjedujem oko 250 Nokijinih modela, pregledao sam ih upravo sve i zaključio kako mi se najmanje sviđa model 3410 koji je naslijedio model 3310. Nažalost, taj potez se po mojem mišljenju nije pokazao dobrim zato što dizajn modela 3410 nije niti blizu bio uspješan kao što je bio s modelom 3310 - kazao nam je Ćosić koji predviđa uspjeh Nokiji koja je već predstavila model 6, a za Barcelonu su spremni modeli 5 i 3. >>Imate li još svoj stari mobitel? Šaljite nam fotografije i svoja iskustva s ranim generacijama mobitela na mail javi@vecernji.net U naslovu e-maila napišite "moj stari mobitel". Opišite nam kako vas je služio, što vam je bilo najbolje, a što vas je smetalo kod starih modela. Koliko vam je trajala baterija? Najzanimljivije modele i priče objavit ćemo na našem portalu >> Legenda se vraća: Nokia 3310 će dobiti modernu verziju, poznate i cijene >> Nokia opet radi pametne telefone 