Europska komisija kaznila je  Facebook sa 110 milijuna eura zbog davanja netočnih informacija tijekom istrage Komisije 2014. o Facebookovu preuzimanju mobilne aplikacije WhatsApp. "Današnja odluka šalje jasnu poruku tvrtkama da moraju poštovati sve aspekte pravila EU o spajanju poduzeća, uključujući obvezu davanja točnih informacija", izjavila je povjerenica za tržišno natjecanje Margrethe Vestager. Komisija je u listopadu 2014. godine odobrila preuzimanje WhatsAppa od Facebooka za 22 milijarde dolara. Prama propisima EU o spajanju i preuzimanju tvrtki, one su dužne dati točne informacije kako bi Komisija mogla donijeti odluku o odobrenju ili odbijanju zahtjeva za spajanje.  Facebook je izvijestio Komisiju da neće moći na pouzdan način uspostaviti automatsku usklađenost korisničkih računa Facebooka i WhatsAppa. Međutim, u kolovozu prošle godine Facebook je objavio da mijenja pravilnik o općim uvjetima, uključujući mogućnost da se brojevi telefona korisnika WhatsAppa pridodaju korisničkim profilima na Facebooku. Komisija je ustanovila da je Facebook i 2014. godine imao tehničke mogućnosti za automatsko usklađivanje, suprotno tvrdnjama koje je tada pružio. Odluka o kazni ne utječe na odluku kojom je dopušteno spajanje Facebooka i WhatsAppa. Nakon izricanja kazne, oglasio se i Facebook tvrdeći da im se u dokumentima koje su dostavili Komisiji potkrala "nenamjerna pogreška". Komisija s današnjom odlukom o kazni smatra ovaj slučaj zaključenim.     