Iako je svaki pojedinac zasebno i drugačije biće, svoj današnjoj djeci zajedničko je korištenje digitalnih tehnologija gotovo od samog početka odrastanja. Školstvo se mora prilagođavati tim potrebama djece, što se uglavnom i čini, ali se postavlja pitanje čini li se to dovoljno brzo. Učiteljica Nikolina Mandić, profesorica geografije iz Osnovne škole Mladost iz Osijeka, jedan je od onih učitelja koji već godinama kontinuirano koriste najmodernije softvere u nastavi. "Office365 mi danas nudi brojne opcije koje mi olakšavaju rad u školi, počevši od samih priprema, zatim skupljanja i izrade materijala za nastavu, ali i u komunikaciji i suradnji s drugim učiteljima i učenicima. Kao škola počeli smo koristiti SharePoint za evidenciju radnog vremena, a u oblaku smo zajednički stvarali kurikulum na početku školske godine te ga koristimo za mjesečna planiranja aktiva", otkriva Nikolina Mandić te navodi da je PowerPoint ono s čime se najčešće kreće kod primjene Office365 u nastavi. To je, kaže, izuzetno moćan alat koji lako postaje interaktivan, omogućuje umetanje fotografija ili videa u prezentacije te analizom podataka koje nudi razvija kritičko razmišljanje te sposobnost analize i zaključivanja. Nikolina Mandić, prof. Geografije, OŠ Mladost, Osijek  „Za dodatnu nastavu koristim OneDrive gdje stavljam zadatke za učenike koje oni mogu skinuti ili rješavati online“, Nikolina Mandić, prof. Geografije, OŠ Mladost, Osijek   Nedavno je zajedno s kolegicama Zoricom Mohnacki, učiteljicom prirode i kemije, i Brankicom Majdiš, učiteljicom matematike, napravila godišnji projekt sa učenicima šestih razreda putem kojege su pokušale podići razinu digitalne, matematičke, prirodoslovne i čitalačke pismenosti. Učenici su izradili zbirku zadataka i prezentacije koje su nastale kao rezultat istraživanja američkih i azijskih država te posebnosti života u tropskim šumama kao i važnosti vode u 21.stoljeću „Za suradnju na projektu koristili smo OneNote, tekst smo obrađivali u Wordu, a u Excelu su učenici izrađivali grafikone različitih tipova kojima su npr. prikazivali odnose visina vrhova Kordiljera te proces deforestacije u tropskoj Aziji. Na kraju svojih istraživanja također su izrađivali i pitanja, kvizove ili križaljke za ponavljanje te tako prakticirali rad u digitalnim alatima“, naglašava Mandić. Inače, jedan od omiljenih alata za izradu kratkih listića za provjeru znanja je Forms, putem kojeg koncipira upitnike, a posebno joj se sviđa što vrlo brzo dobije povratnu informaciju i statistiku. To pomaže pri budućem radu kada treba odlučiti čemu posvetiti posebnu pažnju i što dodatno vježbati sa učenicima. Office 365 Professional Plus programski paket je, zahvaljujući Ministarstvu znanosti i obrazovanja, CARNetu i Microsoftu Hrvatska, već drugu godinu zaredom besplatan za sve učenike i zaposlenike u obrazovnom sustavu Hrvatske (kako iskoristiti besplatno pravo na korištenje Office 365 pročitajte ovdje. Nakon toga odmah ste spremni za korištenje – pristupite stranici Office365 za škole s koje se obavlja prijava). U poticanju korištenja digitalnih alata te stjecanja digitalnih vještina ključnu ulogu imaju učitelji -– njihova spremnost na učenje i rad na sebi kako bi unijeli promjene u svoje učionice. "S obzirom na vrlo brze promjene u svijetu, mi učitelji moramo raditi na sebi. Microsoft Educator Community (MEC) zajednica je učitelja iz cijelog svijeta gdje možemo puno toga naučiti, razmjenjivati ideje, dogovarati suradnju i u najboljem mogućem smislu približiti svijet našim učenicima. Bez sumnje mogu reći da je MEC unio velike promjene u mom pogledu na nastavu i da je otvorio jedno novo poglavlje u mom profesionalnom životu", kaže učiteljica iz Osijeka koja sebe još uvijek smatra početnikom u tom području, ali i velikim entuzijastom kada sagleda kakve bi još koristi njoj i školi mogla donijeti primjena besplatnog Office365 u nastavi. "Presudno je koliko su učitelji spremni na učenje i rad na sebi kako bi unijeli promjene u svoje učionice“, Nikolina Mandić, prof. Geografije, OŠ Mladost, Osijek Mnogi učitelji danas ne žele krenuti s isprobavanjem digitalnih tehnologija u nastavi jer smatraju kako učenici znaju više od njih i da su u tome vještiji. „Mislim da svi u učionicama imamo takve učenike od kojih i mi zapravo možemo naučiti i više mi se puta dogodilo da nisam znala riješiti neki 'tehnički problem' te su mi pomogli učenici i na tome sam im posebno zahvalna. Volim što svaki dan od njih nešto naučim na različitim područjima. Tako da bih svakom učitelju rekla neka se ne brine i ne ustručava krenuti s korištenjem digitalnih tehnologija pa tako i Office365", zaključuje Nikolina Mandić, profesorica geografije iz Osnovne škole Mladost iz Osijeka. 