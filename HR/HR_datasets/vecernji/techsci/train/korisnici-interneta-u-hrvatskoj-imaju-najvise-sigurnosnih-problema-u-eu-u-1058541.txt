Četvrtina korisnika interneta u Europskoj uniji imala je tijekom prošle godine određenih sigurnosnih problema, poput virusa ili gubitka podataka, a najviše problema unutar EU-a imali su građani Hrvatske, objavio je danas Eurostat. Na razini EU-a tijekom 2015. godine, 25 posto korisnika interneta naišlo je na određene sigurnosne probleme (virusi, zloporaba osobnih podataka, financijski gubici ili pristup djece neprimjerenim sadržajima na mreži). To znači da 75 posto korisnika nije imalo nikakvih problema. Zemlje u kojima su sigurnosni problemi najčešći su Hrvatska (41 posto), Mađarska (39 posto), Portugal (36 posto), Malta (34 posto), Francuska (33 posto). Najmanje problema imali su Česi (10 posto), Nizozemci (11 posto), Slovaci (13 posto) te Irci (14 posto).  Glavni problem za korisnike interneta su virusi ili neka druga vrsta računalne infekcije (crv ili trojanski konj), koji uzrokuju gubitak podataka i vremena.  Prošle godine 21 posto korisnika u EU-u imalo je problema s virusom ili nekom drugom vrstom infekcije. Najviše problema s tim imali su korisnici u Hrvatskoj (41 posto), zatim u Mađarskoj (36 posto), Portugalu (33 posto). U usporedbi s 2010. godinom, u svim zemljama, osim u Hrvatskoj, pao je udio korisnika čije je računalo zaraženo virusom ili nekom drugom infekcijom. Najveći napredak zabilježila je Slovačka s 47 posto korisnika u 2010., na 9 posto u 2015. godini. S druge strane, hrvatski građani nisu među prvima kada je riječ o izbjegavanju nekih internetskih usluga iz sigurnosnih razloga. U Rumunjskoj (35 posto), Švedskoj (34 posto), Portugalu (33 posto) ne usuđuje se kupovati robu ili usluge preko interneta zbog sigurnosnih razloga. U Hrvatskoj je takvih 14 posto.  Usluge internetskog bankarstva zbog sigurnosnih problema najviše izbjegavaju Nijemci (27 posto), Portugalci (26 posto) i Talijani (24 posto), a samo šest posto Hrvata tu uslugu ne koristi zbog sigurnosnih razloga. Od bežičnog spajanja na internet izvan vlastitog doma najviše strahuju Nizozemci (22 posto), Latvijci (22 posto) i Španjolci (20 posto). u Hrvatskoj samo 4 posto korisnika pribojava se iz sigurnosnih razloga spajati na internet izvan vlastita doma. >> Izbrisivi internet još ne postoji, ipak nema nade za privatnost >> Na Facebook tek sa 16 godina? 