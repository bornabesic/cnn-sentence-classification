Prepoznajući važnost ulaganja popularizaciju robotike kao važne grane STEM edukacije među mlađim generacijama, Hrvatski Telekom je, kao vodeća STEM kompanija, u sklopu ovogodišnjeg jedanaestog natječaja „Zajedno smo jači“ donirao iznosom od 350.000 kuna STEM projekt iz područja Novih tehnologija. Ovogodišnji pobjednik u kategoriji Novih tehnologija je projekt „Internet of Things u hrvatskim osnovnim školama 2016.”, čiji je nositelj Institut za razvoj i inovativnost mladih, a za koji se očekuje da će već u prvoj fazi okupiti pedesetak škola i gotovo 750 učenika Projekt će omogućiti razvijanje učeničkog i nastavničkog potencijala u području robotike, kroz Croatian Makers, robotičku ligu u kojoj će najmlađe generacije učiti napredne koncepte automatike i razvijati informatičke vještine. Nova znanja U projekt Internet of Things uključit će se i zaposlenici HT-a koji će zahvaljujući svojim tehničkim znanjima biti aktivni članovi mentorskog tima projekta. Jedan od HT-ovih mentora je Dražen Beleta, HT-ov stručnjak za osiguranje efikasnosti isporuke usluga te aktivni član tima koji s najmlađima radi na popularizaciji i edukaciji o robotici. Učinci ovakvih projekata su veliki i kreću se od umrežavanja učenika širom Hrvatske, pružanja prilike manjim sredinama da se uključe u projekt i susretnu s robotikom, do toga da djeca kroz robotiku lakše savladavaju ostalo gradivo i uče postavljanje i rješavanje različitih zadataka - tumači Beleta i dodaje – Dječja znatiželja i inovativnost vas uvijek nadahnjuju i potiču na daljnji rad. Ako ih naučite osnovne koncepte programiranja, robotike i usadite im inovativnost kao način promišljanja u najranijoj dobi, tada ste im sagradili osnovnu mrežu znanja koju će oni dopunjavati tijekom daljnjeg školovanja - objasnio je Beleta koji vjeruje kako djeca koja pokazuju zanimanje za robotiku, kasnije redovito nastavljaju obrazovanje u tom smjeru i biraju tehnička zanimanja za kojima je trenutačno premali interes kod nas, a ključan su faktor industrijske proizvodnje a time i razvoja gospodarstva. 