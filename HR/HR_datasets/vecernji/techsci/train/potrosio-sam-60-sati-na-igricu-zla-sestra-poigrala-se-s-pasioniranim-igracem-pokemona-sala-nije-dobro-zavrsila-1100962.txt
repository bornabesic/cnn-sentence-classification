Odmah nakon što je postala dostupna, igrica Pokemon Go postala je globalni fenomen o kojem svi govore i pišu. Iako je igrica prvo bila dostupna u samo nekoliko zemalja, fanovi iz ostalih dijelova svijeta pronašli su način kako da zaigraju igricu i ulove svoje Pokemone. Mnogima Pokemon Go nije samo igrica već i stil života. Tako je jedan pasionirani igrač nasjeo na šalu svoje sestre zbog čega je cijenu platio njegov pametni telefon. Znajući kako je njen brat lud za igricom, zlobna sestra odlučila je napraviti novi, gotovo identični profil. Cilj joj je bio navesti brata da povjeruje kako je došlo do pogreške u igrici, zbog čega mu se poništilo sve što je do sada napravio. A napravio je puno i dostigao nivo 26.  Mladić je nekoliko puta pokušao ponovno pokrenuti aplikaciju, no rezultat je bio isti, javlja Mashable. – Ne mogu vjerovati, potrošio sam 60 sati na igricu. Ako je ovo istina, završio sam s igricom – govorio je dok je s nevjericom gledao ekran mobitela.  U trenutku bijesa snažno je bacio mobitel u pod, nakon čega mu je sestra otkrila istinu. 