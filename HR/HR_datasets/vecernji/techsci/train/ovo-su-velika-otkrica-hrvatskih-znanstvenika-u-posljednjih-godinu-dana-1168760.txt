Tim znanstvenika na čelu s akademikom Slobodanom Vukičevićem razvio je nakon Sumameda prvi hrvatski lijek za globalnu primjenu, Osteogrow, odnosno lijek za regeneraciju kosti. Namijenjen je pacijentima s problemima zarastanja kosti i onima kojima je potrebno nadomjestiti dio kosti koji nedostaje već za dvije do tri godine. Znanstvenici s riječkog Medicinskog fakulteta sa znanstvenicima iz Kanade i Australije otkrili su novi virusni protein koji manipulira odgovor stanica urođene imunosti. Te su stanice važne za borbu protiv virusnih infekcija i tumora. Otkriven je, dakle, virusni protein koji dolazi na površinu inficiranih stanica te se veže za inhibicijski receptor ispoljen na tzv. natural killer stanicama i time onemogućuje ubijanje inficiranih stanica. Kako je prof. dr. sc. Igor Štagljar objasnio početkom godine kada je objavljeno otkriće, prvi je put otkriveno kako 58 ljudskih receptora tirozin kinaza, proteina na površini stanica koji kontroliraju rast normalnih, ali i tumorskih stanica, komunicira u normalnim stanicama, ali i u stanicama nekih tumora. Prema tome, došli se do saznanja o 300-tinjak novih molekula koje jednog dana možemo koristiti kao ciljane molekule za terapiju protiv mnogobrojnih vrsta tumora. Naš svjetski ugledni molekularni biolog, dr. Ivan Đikić, objavio je otkriće o dosad nepoznatom mehanizmu kojim se koristi bakterija legionela kako bi preuzela kontrolu nad stanicama, što prouzročuje smrtonosne upale pluća kod pacijenata s oslabljenim imunitetom. Otkriće će pripomoći u otkrivanju novih strategija za razvoj modernih lijekova, ponajprije onih za liječenje bakterijskih bolesti. Znanstvenici IRB-a dr. Nikola Biliškov i dr. Danijela Vojta, u suradnji s domaćim i međunarodnim znanstvenicima, objavili su znanstveni rad u kojem su opisali proces termičkog raspada amonijeva borana, spoja koji se intenzivno istražuje kao potencijalni materijal za kemijsku pohranu vodika u čvrstom stanju. Vodik se, naime, razmatra, a već i naveliko ulazi u primjenu kao ekološki prihvatljiv nosač energije koji bi zamijenio danas dominantna fosilna goriva. 