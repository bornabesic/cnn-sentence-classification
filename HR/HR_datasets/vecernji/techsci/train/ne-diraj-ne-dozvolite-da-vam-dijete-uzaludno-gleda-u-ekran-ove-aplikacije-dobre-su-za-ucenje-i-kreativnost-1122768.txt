Prošećete li gradom dok je lijepo vrijeme postoji vrlo velika mogućnost da ćete vidjeti dijete u kolicima kako u ruci drži mobitel i tablet i mirno gleda u ekran. Najčešće se tu radi o crtićima, a ako upitate roditelje zašto djeci daju takve uređaje najčešće ćete dobiti odgovor da su tada mirna i da nemaju problema s njima. Ne možete dijete krivit što u rukama želi mobitel ili tablet jer je najvjerojatnije takvo ponašanje vidjelo kod svojih roditelja koje onda žele oponašati. Kada vide da ti magični uređaji puštaju ono što vole sreći nema kraja.  Teško se u današnje vrijeme izbjegne tehnološki napredak, a kada je već tako onda treba to dobro iskoristiti. Osim gledanja crtića djeca mogu učiti od ranih nogu. Kako su upili vaše ponašanje tako će upiti i brojke, slova, oblike i boje uz pomoć Android aplikacija koje su napravljene posebno za učenje.  Animal Sounds Kako se glasa pas i kako se glasa mačka? To su sigurno pitanja koje će odrasli upitati svako dijete u nadi da će dobiti pravi odgovor. No, to su životinje koje će djeca zasigurno vidjeti uživo pa će ih lako zapamtiti i povezati. Što je s onima koje neće vidjeti uživo ili su male šanse za to? Aplikacija Animal Sounds pravo je rješenje za taj problem. Ova edukacijska aplikacija savršena je za djecu staru između jedne i pet godina te je vrlo jednostavna za korištenje. Sve što dijete treba napraviti je dotaknuti ekran i životinja će pustiti zvuk. Na raspolaganju je 80 životinja, a konstantno se dodaju nove opcije. Atraktivnosti aplikacije pridonose predivna grafika i topli glas koji prati doživljaj otkrivanja životinjskih zvukova. Kids Balloon Pop Game Free Šareni baloni uvijek su privlačili dječje poglede, a sada se uz njih može nešto i naučiti. Uz pomoć aplikacije Kids Balloon Pop Game Free djeca mogu učiti abecedu i brojke. Aplikacija ima 3 načina na koji se može igrati. Prvi način uključuje jednostavno bušenje šarenih balona. U drugom načinu djeca moraju probušiti samo onaj balon koji je povezan sa slovom koji uređaj izgovori. U trećem načinu umjesto slova nalaze se brojke. Aplikacija sadrži grafiku s puno boja, slatke životinje i razne pozadine, a također je prilagođena djeci s oštećenjem vida pa je tako moguće isključiti pozadinu i povećati veličinu balona kako bi ih bilo kaše probušiti. Kids Doodle  Šaranje po papiru, zidu i ostalom namještaju u kući neizostavan je dio djetinjstva. Kako izbjeći to? Lako, uz pomoć aplikacije Kids Doodle koja je posebno dizajnirana za jednostavno korištenje.  U aplikaciji se nalazi jedinstveni 'filmski mod' koji će kratkim filmićem prikazati nastanak tog 'umjetničkog rada'. Svi njihovi radovi ostat će spremljeni u galeriji.   Obrazovne igre za djecu Ova aplikacija sadrži nekoliko zabavnih igara uz koje će djeca učiti o zvukovima, oblicima i bojama. U ovoj igrici također je moguće naučiti zvukove više od 100 životinja. Aplikacija je prikladna za vježbanje mozga, kognitivne sposobnosti, koncentracije, pamćenja te potiče maštu i kreativnost. Poboljšava kognitivne aktivnosti mozga i tijela te njihovu koordinaciju. Jednostavna je za korištenje, a pogodna je i za djecu i stare. Mickey's Color and Play! Mickey i Minnie desetljećima zabavljaju nove generacije djece koja ih vrlo lako prihvaćaju i brzo zavole. Ranije generacije mogle su ih samo gledati na televiziji, a novije generacije sada ih imaju doslovce na dlanu ali i u bojama u kojima to oni žele. Mickey's Color and Play omogućuje upravo to: da djeca odaberu boje u kojima žele gledati svoje crtane junake, ali mogu i prilagoditi čitavo okruženje. Kada završe s bojanjem Mickeya i Minnie oni ožive u 3D-u. Aplikacija djeci nudi stotine alata, boja i tekstura i vaše dijete će svaki puta iznova uživati u stvaranju novog svijeta. >> Dopuštate li djetetu mlađem od 3 godine da gleda u tablet ili mobitel? Ovo biste trebali znati... >> Djeca i tehnologija: Posljedice buljenja u TV, mobitel i kompjutor za školarce 