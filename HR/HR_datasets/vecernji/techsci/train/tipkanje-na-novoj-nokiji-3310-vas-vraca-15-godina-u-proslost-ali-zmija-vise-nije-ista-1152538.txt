Obnovljena Nokia 3310 pravi je hit Mobile World Congress sajma u Barceloni. Uza sve nove moćne android smartphone Huaweija, Sonyja i LG-a, najveći red znatiželjnika upravo je na štandu – Nokije. Sve ih zanima upravo nova Nokia 3310, koja je jučer službeno predstavljena i najavljena za prodaju kasnije ove godine za samo 49 eura. Dakako, morao sam se uvjeriti kakav je osjećaj ponovno tipkati po takvom uređaju. Mnogi se od nas sjećaju koliko je prije bilo lako napisati poruku bez pogledavanja na zaslon mobitela.  Iako je novo izdanje Nokije 3310 modernije, u boji i s nekim novim dodacima, ovaj uređaj i dalje odiše nostalgičnim štihom ranih Nokija. No čim sam počeo upisivati poruku, uvjerio sam da radim puno više pogrešaka. Očito sam posve zaboravio kako je to tipkati na fizičkoj tipkovnici. Ali, uz malo vježbe, brzo ćete se naći u starom ritmu. Logika tipkanja ostala je ista, kao i većina poznatih tipki za razmak, veliko slovo, brisanje ili povratak korak unatrag. Nova 3310 dobila je i kameru, doduše rudimentarnu s 2 megapiksela, pa služi više za ilustrativne fotografije. Nije baš namijenjena za internet, kao što nije bio ni original, ali novi model ima browser preko kojeg možete pristupiti i lakšoj web-verziji Facebooka, Twittera ili nekog webmaila preko 2,5 G mreže. Isprobao sam i famoznu igricu Zmiju, no dočekala me modernija verzija, u boji i s više mogućnosti pokretanja. Ovaj dio manje me se dojmio od osjećaja tipkanja po staroj tipkovnici. Stara Zmija bila je popularna baš zbog svoje minimalističnosti pa modernija verzija nema wow efekt, pa čak ni kroz prizmu nostalgije. Ima još predinstaliranih igara poput Temple Run 2, možete si ubaciti pjesme i to je manje-više to. Nije ni postojala namjera da bude mnoštvo novih servisa. Neki su korisnici skeptični oko toga da ovaj Nokijin potez može polučiti tržišni uspjeh, no vidio sam i mnogo pozitivnih reakcija i znatiželjnika koji su voljni investirati 49 eura u novi model 3310. I sam bih se mogao naći u ovoj drugoj skupini. >> Predstavljena nova Nokia 3310 - baterija traje i do 30 dana, a cijena je 49 eura >> Imate li još svoj stari mobitel? Koliko vam je trajala baterija? Šaljite nam fotografije starih modela i svoja iskustva 