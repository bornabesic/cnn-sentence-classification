Danijel Vrbanc, nastavnik elektrotehničke grupe predmeta iz Željezničke tehničke škole Moravice, jedan je od najinovativnijih učitelja svijeta. To vrijedno priznanje zaslužio je na svjetskoj konferenciji E Global Education Exchange koja okuplja najbolje edukatore svijeta. Tamo je ovaj hrvatski učitelj osvojio prvo mjesto na natjecanju Educator Challenge. Tim Danijela Vrbanca, naime, pobijedio je u konkurenciji 40 timova na natjecanju koje je imalo za cilj potaknuti nastavnike na razmišljanja, ideje i diskusije o inovativnim načinima korištenja Microsoftovih proizvoda i alata za poučavanje i učenje. Tema natjecanja bila je Make What’s Next, a tim Danijela Vrbanca, koji je činilo i pet nastavnika iz Ekvadora, Kuvajta, Ukrajine, Njemačke i Turske, u okviru kategorije Gamify (hrv. Igrifikacija) dao je ideju za povezivanje obrazovne igrice Minecraft i komunikacijskog alata Skype te njegova prevoditelja. Korak naprijed Dogodilo se to prije desetak dana u Torontu, a mi smo inovativnog i entuzijastičnog nastavnika jučer posjetili u njegovoj matičnoj školi u Moravicama. Danijel Vrbanc ponosan je na ovaj uspjeh, ali i istovremeno kaže da mu je i pomalo nelagodno i neobično s obzirom na medijsku pažnju koju je izazvao, kao i onu u školi među profesorima i učenicima. Ipak, nije nam dugo trebalo da ga iz skromnog i domaćinskog raspoloženja “ubacimo” u motivirajuće i nadahnjujuće tumačenje toga što i kako misli da bi škola današnjice trebala izgledati te što to nastavnici i učitelji mogu učiniti da usprkos uvjetima u kojima je hrvatsko obrazovanje učine korak naprijed prema modernom društvu. Upravo taj entuzijazam – uz, naravno, znanje – pridonio je da ponese titulu ponajboljeg svjetskog edukatora na Microsoftovoj godišnjoj konferenciji. Ono što je osim pobjede donio iz Toronta jesu nova znanja i iskustva drugih učitelja. – Da, trebamo reformu obrazovanja, no nemojte misliti da druge ne muče iste brige. Ono što je otežavajući element i svima zajednički jest da tehnologija tako brzo napreduje da je teško uvrstiti neka znanja i modelirati sustav koji bi imao pravi učinak. Ono što trebamo jest odlučiti i ipak krenuti nekim smjerom, a do tada trebali bismo barem uvoditi tehnološke alate koji olakšavaju učenje, čine ga zanimljivijim i dostupnijim – kazao je dodajući: – Kao nastavnik u operativi, odnosno praksi koji je iskusio i isprobao kako tehnologija može pomoći, vjerujte mi da postoje migracijski alati koji mogu motivirati i djecu i profesore. Njegov ‘izum’ odnosno primjena alata vrlo je jednostavna i učinkovita, s dobrim odazivom i učenika, ali i ostalih nastavnika. Naime, D. Vrbanc smatra da je e-bilježnica izuzetan alat koji doista funkcionira. Radi se zapravo o korištenju jedne značajke paketa Microsoftova alata Office 365. Microsoft, zahvaljujući suradnji s državom, svim učenicima i nastavnicima osnovne i srednje škole omogućava korištenje Officea 365, dakle dostupan je besplatno. U njemu su sadržani popularni Word, Excel, PowerPoint... Svi koji se služe računalima jamačno znaju za ove mogućnosti. Mnogi nastavnici prigrlili su za početak PowerPoint koji im je olakšao grafičke prikaze i naglaske lekcija, a u praksi većinom se opet sve svelo na učeničko prepisivanje u bilježnice. Dakle, kaže Vrbanc, svrha u nastavi bila je polovična. Trebalo je omogućiti učenicima da imaju jednak ‘lakši’ pristup kao i nastavnici. Class OneNote, pokazuje nam Vrbanc na svom laptopu, alat je za koji vjeruje, a razmjena iskustva sa svjetskim učiteljima u Torontu dokazala mu je to, da bi se mogao funkcionalno koristiti i za nastavnike i za učenike. – Kada pričamo o OneNoteu, volim reći da je to ‘svaštara’, pojednostavljeno mapa na računalu koja sve dokumente sprema na jedno mjesto. Učenici u njemu stvaraju svoju arhivu bilješki, PPT prezentacija, PDF dokumenata, filmiće, linkove, Word dokumente... Jednostavno iz učiteljeve bilježnice odnosno biblioteke sadržaja mogu prenijeti i lekcije, zadatke, zadaće... te tako stvarati svoju bilježnicu – objašnjava Vrbanc i dodaje da je Class OneNote napredna verzija namijenjena upravo školama i nastavi koja ima dodatne značajke za suradnju i dijeljenje. Bilježnica u računalu Za takav pristup učenici bi trebali imati vlastito računalo ili uređaj, smatra D. Vrbanc. – Kod nas u školi to je omogućeno u kabinetu gdje postoje računala. Ono što unesu pod svojom šifrom mogu jednostavno i u istom obliku, dakle sinkronizirano, otvoriti na još četiri druga uređaja. Sve što su radili na satu imaju odmah i kod kuće, na kućnim računalima – kazuje Vrbanc, a da bi sve bilo još funkcionalnije i jednostavnije, uređaji s aktivnom olovkom bili bi idealni za “obje strane”. Naime, pokazalo se da je pisanje rukom prirodnije i jednostavnije za mnoge učenike i profesore te omogućava šaranje i stvaranje sličnih zabilješki kao na papiru. Usto, ovaj pristup, objašnjava Vrbanc, dopušta da nastavnici, ako nisu skloni tehnološkim alatima, predaju klasičnim metodama, a učenici pišu u svojim e-bilježnicama. E-bilježnica, uvjeren je Vrbanc, dobar je migracijski model da se s tradicionalne prijeđe na e-nastavu. A najbolje je u cijeloj priči da ne morate čekati da se odluči koji reformski model primijeniti, jer tehnologiju ćemo morati uvesti ovako ili onako pa je onda bolje da to učinimo što prije – ističe Danijel Vrbanc, inače diplomirani inženjer koji je prije šest godina položio stručni ispit da bi mogao predavati u školi, pa se može reći da je u sustavu obrazovanja po nekim mjerilima kratko, no možda je upravo zato sklon inoviranju. – Zadatak je nastavnika prije svega svoja znanja prenijeti učenicima, ali i da ih tehnološki obrazovati za moderno društvo. Istina, tehnologija neće lošeg nastavnika učiniti boljim i teško je govoriti o izlaznim rezultatima, no učenike valja naučiti koristiti alate koje pruža moderna tehnologija kako bi bili spremniji ući na tržište rada, ali i koristiti ih i razvijati na fakultetima i na bilo koji način dalje se obrazovati. Tehnologija u nastavi morat će se uvesti – zaključuje Vrbanc. >>Zbog ove fotografije učiteljica suspendirana iz škole: Ona je sjajan učitelj, malo je pokazala... Kada se radi o informatizaciji hrvatskog školstva, Danijel Vrbanc, odnosno škola u kojoj radi – Željeznička tehnička škola Moravice – ima konkretan prijedlog, temeljen na iskustvu i “testiranju” koje provode. Problem je, kažu, što po završetku pilot-projekta e-škole i prvog dijela glavnog projekta neće biti ostvarena mogućnost da svi učenici u hrvatskom školstvu koriste računalo u nastavi. Bit će tada 2022. , objašnjava D. Vrbanc i tvrdi da toliko dugo ne bismo smjeli čekati. Stoga predlaže da svakom učeniku i nastavniku nadležno ministarstvo osigura prijenosno računalo koje će koristiti kod kuće i u školi, dok bi se županije i gradove mogli angažirati za implementaciju dobrog bežičnog mrežnog okruženja. Svjesni da hrvatske prilike nisu idealne, ali uz vaučere na određen iznos kao pripomoć za kupnju prijenosnog računala za učenike, vjeruju da bi to bilo izvedivo, dok bi onima slabijeg imovinskog stanja trebalo dodijeliti računala. Office 365 kao glavni alat već je dostupan. Prijedlog je jednostavan i izvediv, uvjeren je Danijel Vrbanc, jer svatko ima mobitel, a djelomična investicija u prijenosno računalo doista ne bi trebala biti problem. Usto je prijedlog neovisan o reformi i podnosi bilo koji model koji će se jednom dogovoriti. 