Skupina bivših astronauta NASA-e okupljenih u udrugu B612 želi izraditi 250 milijuna dolara vrijedan teleskop koji bi uočavao svemirske objekte nekoliko godina, pa i desetljeća prije no što udare u Zemlju, piše Telegraph. Četrnaest mjeseci nakon razorne eksplozije asteroida iznad Čeljabinska u Rusiji, pri čemu je ozlijeđeno 1500 ljudi u promjeru od 41,8 km, astronauti upozoravaju da nas je čista sreća spašavala od mnogo gorih situacija. - To je kozmički rulet - kaže dr. Ed Lu, bivši astronaut Space Shuttlea, jedan od ljudi koji su još 2002. godine osnovali udrugu B612. - Ne možete igrati igru sreće i očekivati da ćete stalno pobjeđivati - dodaje Lu. B612 će u utorak, na Dan planeta Zemlje, održati konferenciju kako bi otkrili više ključnih detalja, uključujući i video-prezentaciju koja će prvi put otkriti lokacije i veličine budućih udara. - Doslovno se nalazimo na streljani. To je ono što ljudima želimo poručiti. Veliki udari će doći, samo je pitanje kada - kaže suosnivač udruge Rusty Schweickart, nekadašnji astronaut Apolla 9. Lu smatra kako će ljudi biti šokirani prezentacijom. - Mnogi pogrešno misle da su udari asteroida rijetki. Nisu. Ali u našoj je moći da ih učinimo rijetkima - poručuje Lu. >> Ukrajinski znanstvenici: Zemlju će 2032. pogoditi veliki asteroid >> Asteroid veličine tri nogometna igrališta prošao pokraj Zemlje! 