Zvuči kao hladnoratovska vijest – Rusi u svemiru dobivaju konkurenciju. Amerikanci, naime, objavio je Reuters, žele razbiti ruski monopol na prijevoz astronauta do Međunarodne svemirske postaje, koji traje do 2017., pa je zato svemirska agencija NASA objavila da traži odobrenje za komercijalni prijevoz astronauta do MSP-a. Iako se muči s proračunom, NASA bi time Amerikance opet vinula u tu djelatnost, jer od 2011. nisu imali ljudski transport otkako su spustili svoja tri preostala shuttlea, zbog astronomskih troškova i sigurnosti. NASA-in program komercijalnih posada riješio bi, smatra se, i pitanje troškova i sigurnosti, ali bi, možda i ključno, vratio američku sposobnost, pa i vjeru, da može dići ljude u nebo sa svog tla. Zato im je cilj i prije kraja 2017. kupiti letove na komercijalnoj osnovi, kako bi, otprilike svakih pola godine, mogli odašiljati po četiri člana svemirske ekipe. NASA se, umjesto razvijanja zamjena za shuttleove, okrenula podršci partnerima, nudeći svoje znanje, tehničke savjete i najviše novac, planiranih otprilike 3,5 milijardi dolara. Dosad je, tako, dala oko 800 milijuna dolara u razvoj programa SpaceX, koji razvija mogućnosti letova do Svemirske postaje. To se odnosilo na SpaceX-ove rakete Falcon i teretne kapsule Dragon, a nešto su platili i za raketu Antares i kapsulu Cygnus tvrtke Orbital Sciences, koje kreću na svoju prvu misiju idućeg mjeseca. 