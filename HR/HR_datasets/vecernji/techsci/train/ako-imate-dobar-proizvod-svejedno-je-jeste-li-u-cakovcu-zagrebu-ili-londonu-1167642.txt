Ono što je prije 50 godina bila osnovna pismenost, danas je osnovno znanje uporabe računalnih sustava u svakodnevnom životu. U Hrvatskoj situacija nije ništa bolja ili lošija nego u ostatku svijeta po potencijalima koje imamo - rekao je Saša Cvetojević, poduzetnik i investitor koji je moderirao konferenciju ČIPS (Čakovečka IT predavanja i susreti) održanu u Čakovcu. Na otvorenju je bilo najviše srednjoškolaca i studenata kojima je poručio da je danas svejedno je li netko tko želi razvijati proizvod u Čakovcu, Zagrebu ili Londonu. - Ono što je možda problem jest kad dođete na tržište i želite prodavati. Tu imamo određena ograničenja jer smo mala zemlja, no sva tehnologija, brzina interneta i većina resursa u digitalnom svijetu dostupna nam je bilo gdje ukoliko postoji dobra internetska veza - dodao je Cvetojević i istaknuo da državna uprava i obrazovanje ne prate svjetske trendove i zaostaju u informatizaciji. Pred mladima koji se žele baviti poduzetništvom puno je prepreka, smatra, počevši od registracije tvrtke koju Trgovački sud umjesto propagiranih sedam dana produljava na 30 dana samo zbog banalnosti poput imena tvrtke. - Poslovno okruženje za biznis jednostavnije je vani, ali kad se gledaju prilike za razvoj, onda je Hrvatska sasvim dobra - dodao je. Tvrtke se često razvijaju u Hrvatskoj, no prodaju, marketing i pravne stvari pozicioniraju u New Yorku ili Londonu. Država će, tvrdi, uvijek zaostajati u praćenju tehnologija, barem sljedećih deset do 20 godina. - Vidite o čemu se danas raspravlja u Saboru, a o čemu mi razgovaramo u Čakovcu. To su, na žalost, dva odvojena kolosijeka - zaključio je Cvetojević. Održana su predavanja o tome kako domaću pamet koristi lokalna samouprava, o primjeni IT tehnologija u turizmu, iskustvima u otvaranju IT tvrtki i drugim zanimljivim temama. 