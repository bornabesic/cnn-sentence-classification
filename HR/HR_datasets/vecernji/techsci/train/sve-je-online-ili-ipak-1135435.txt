Znate to, zar ne? Sve je online, ipak to ne znači da morate robovati internetu niti da morate svakodnevno upijati hrpe podataka ne biste li ostali u tijeku. Postaje zamorno i pritom se gubi smisao. Svojedobno je u diskusiji o tome koliko je internet štetan, a koliko koristan prijatelj ovako postavio izazov: Zamisli da je sada 1969., ali uz internet i streaming servise, primjerice Facebook live, pa potom zamisli da je čovjek prvi put kročio na Mjesec. Koliko dugo bi se kladila da bi to ostala prva vijest na portalima? Hm, da, lagano me zbunio. I vjerojatno je u pravu kada tvrdi da bi do polovice dana već bio smaknut s prve vijesti na treću, a do kraja dana trebalo bi stranicu poprilično skrolati ne bismo li tu vijest pronašli.   Dobro, možda je primjer ekstreman, no oslikava vrijeme u kojem živimo – digitalnu eru, tehnologiju koja nas neprekidno ubrzava do te mjere da do kraja dana nismo sigurni što je bila vijest, a što nije, o čemu se zapravo raspravlja, a što smo propustili. Da, rasprave o “štetnosti” zapravo su izlišne jer internet nećemo “ubiti”, ono što možemo, posebice kada se radi o djeci, jest naučiti ih kako se tehnologijom treba služiti i koje su joj prednosti. I ma koliko god se čini da je sve online, na chatu, Facebooku... – nije. Ali i to znate... znate da chat prijatelji zapravo nisu pravi ako ne postoje i u fizičkom svijetu. Da chat, iako ima emotikone, nema tona, ni grimase, ni sjaja u očima. Ali da ne prijeđem u patetiku... Ono što želimo poručiti jest sljedeće: Prilog SMART nudi pogled u tehnološku sadašnjost i budućnost, a budući da je blagdansko vrijeme, odlučili smo sugerirati i neke tech božićne darove. Istina, možda biste sve i sami pronašli online, ovako smo mi za vas odabrali teme koje bi vas mogle zanimati i ukazali na važne trendove. I ne, ne slažemo se da je tehnologija namijenjena samo mladima niti da je samo oni mogu razumjeti, oni su samo rođeni u dobu u kojem je tehnologija prisutna, a svi ostali prilagođavaju joj se s više ili manje volje. Samo o vama ovisi kako ćete se “obračunati” s modernim vremenima, ali ih svakako treba poznavati      >> Oznaku Wi-Fi viđamo svuda, ali zapravo ne znači ništa 