U gotovo stotinu zemalja diljem svijeta izveden je veliki hakerski napad kojim se traži 300 dolara ako želite osloboditi računalo od zloćudnog softvera ransomwarea, odnosno virusa Wanna Decryptor. Virusom su najviše pogođene Rusija, Tajvan i Ukrajina.  – Vaše važne datoteke su zaključane. Ako pokušavate pronaći način kako ponovno doći do vaših podataka, ne gubite vrijeme. Nitko ne može oporaviti vaše datoteke osim našeg servisa za dešifriranje – stoji, između ostaloga, u poruci koja se pojavljuje na računalima diljem svijeta. Hakeri tako traže uplatu od 300 dolara do 19. svibnja inače će svi podaci e s računala biti izbrisani. No, što je zapravo 'Wanna Decryptor'? IT stručnjaci objašnjavaju kako je riječ o najopasnijem virusu na internetu koji može uzrokovati veliku štetu. Wanna Decryptor je zapravo šifrirani softver ransomware koji svojim tvorcima može donijeti veliku zaradu, a najveću štetu svojim žrtvama. U računalo ulazi preko zlonamjernih dodataka u neželjenoj pošti, a čim se otvori odmah počinje sa šifriranjem podataka. Softver stvara šifrirane kopije podataka na računalu žrtve nakon čega briše originale. Zbog toga ostaju samo šifrirane kopije kojima se ne može pristupiti bez ključa za dešifriranje. Šifriranje traje od nekoliko minuta do nekoliko sati, ovisno o količini podataka na računalu. Osnovna razina softvera može biti uklonjena ako Windovse stavite u sigurnosni način rada. Nakon toga trebate pokrenuti antivirusni program koji će pronaći i obrisati softver. Ipak, uklanjanje virusa ovisi o tome kakav program imate na računalu, a hakeri su često u prednosti jer su antivirusni programi na mnogim računalima istekli.  