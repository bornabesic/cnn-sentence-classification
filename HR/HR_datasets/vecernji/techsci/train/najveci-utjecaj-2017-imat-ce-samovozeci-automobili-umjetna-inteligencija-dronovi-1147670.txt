Tehnološke globalne kompanije danas dominiraju svjetskom ekonomijom i očekuje se da će u 2017. Apple, Amazon, Facebook, Google i Microsoft još ojačati svoj utjecaj. Dodajmo tome podatak da su među prvih 10 svjetskih kompanija spram tržišne kapitalizacije upravo njih sedam iz tehnološkog sektora. Iako će rast pametnih telefona i tableta slabiti pa čak biti i negativan, doći će nove tehnologije, pokazala je studija PwC-a. Rast umjetne inteligencije – U PwC-u analiziramo nekoliko stotina novih tehnologija, no najveći utjecaj u 2017. i nadalje imat će samovozeći automobili, dronovi, napredna robotika, internet stvari te umjetna inteligencija. Upravo će umjetna inteligencija biti područje najvećeg rasta i promjena. Radi se o tržištu koje bi do 2020. globalno trebalo narasti na 47 milijardi dolara. Proizvodi umjetne inteligencije su već danas na tržištu: Amazon Echo, Google Home i IBM Watson primjerice. Utjecaj umjetne inteligencije bit će ogroman – mijenjat će se zanimanja i kompanije. Oni koji se ne prilagode, nestat će. U medijima smo prešli granicu te je internetsko oglašavanje postalo veće od televizijskog, no rast prihoda od internetskog oglašavanja danas ide predominantno u blagajnu Facebooka i Googlea. Telekomi, suočeni s gubitkom globalnog utjecaja, prolaze transformaciju prema simplifikaciji, digitalizaciji i konsolidaciji. No najveći problem im je kultura – nisu agilni i učinkoviti kao digitalni startupovi i upravo se u tome moraju početi mijenjati – rekao je Dejan Ljuština, član uprave i partner za usluge poslovnog savjetovanja u PwC-u Hrvatska te lider za savjetodavne usluge u sektoru telekomunikacija i energetike u jugoistočnoj Europi, predstavljajući i analizirajući nove trendove na nedavnoj konferenciji “Moć komunikacija”. Osim neupitnog tehnološkog zamaha, Ljuština je ukazao i na to da se katkad promjene precjenjuje. Citirao je pritom Billa Gatesa, osnivača Microsofta, koji je rekao da “uvijek precjenjujemo promjene koje će se dogoditi u roku od dvije godine, te uvijek podcjenjujemo promjene koje će nastupiti u sljedećih deset godina. Kada se radi o podcjenjivanju, ukazao je na pad prodaje e-knjiga te na povratak vinila kao biznisa nostalgije. Automatsko kočenje I Deloitte je odradio predviđanja TMT trendova, a izdvojio je strojno učenje i automatsko kočenje kao sustave koji će spašavati sve više života i preobražavati društvo u 2017. Tako će više od 300 milijuna pametnih telefona ili više od jedne petine primjeraka prodanih u 2017. biti opremljeno funkcijom strojnog učenja. Strojno učenje „za van“ neće biti ograničeno samo na pametne telefone. Riječ je o funkcijama koje će se vjerojatno nalaziti u desecima milijuna ili više dronova, tableta, automobila, u napravama za virtualnu ili proširenu stvarnost, u medicinskim instrumentima i pomagalima, uređajima za tzv. IoT i sada još nepoznatim novim tehnologijama. Primjerice, mobilno strojno učenje polazišna je točka za bolje i brže reagiranje spasilačkih službi u spašavanju života autonomnim vozilima, a može dovesti i do zaokreta u rastućem valu napada na informacijske sustave. Tu je još jedna inovacija koja će promijeniti svijet – automatsko kočenje. Deloitte predviđa da će se do 2022., samo u SAD-u, broj smrtnih slučajeva u prometnim nesrećama smanjiti za šest tisuća, odnosno 16 posto u odnosu na 2017. Na to će vjerojatno najviše utjecati tehnologija automatskog kočenja u nuždi. Prema predviđanjima, sustav AEB bit će toliko raširen, dostupan i uspješan u spašavanju života da bi čak mogao usporiti primjenu samovoznih automobila. >> Više od dvije trećine poslova nestat će za desetak godina Knjige i e-knjige Prodaja e-knjiga pala je protekle godine 20 posto, dok je prodaja tiskanih knjiga, dakle fizičkih primjeraka, porasla čak osam posto.      Vinili U 2017. godini očekuje se nastavak impresivnog oživljavanja vinila uz globalno ostvarene prihode od jedne milijarde američkih dolara, prvi put u ovome tisućljeću, stoji u analizi Deloittea        Aplikacije Protekle je godine broj preuzetih aplikacija iz online trgovina, kada se radi o iOS-u i Androidima, pao 20 posto Edukacija Istraživanje MIT-a, prestižnog američkog sveučilišta, pokazalo je da korištenje uređaja u nastavi negativno utječe na studente te da tehnologiju treba ukloniti iz učionica       