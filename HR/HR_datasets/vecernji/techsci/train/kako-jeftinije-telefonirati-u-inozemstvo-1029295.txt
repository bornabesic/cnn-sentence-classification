Za jeftinije telefoniranje, kao i uvijek kad su komunikacijske usluge u pitanju, najvažnije su – kvake. Ako ste ikad potpisivali ugovor o pretplati kod nekog telefonskog operatora, znate o čemu govorimo: u ugovorima gotovo uvijek stoji neka začkoljica, nešto što vas onemogućuje da iskoristite glavne prednosti tarife za koju ste se odlučili, ili nešto što nema veze s tim, ali naprosto vam ne bi palo na pamet da takva kvaka postoji. Prije ili kasnije, otkrit ćete je – pitanje je samo hoćete li je otkriti prije nego što potpišete ugovor, ili kasnije – kad je već prekasno. Čim se pojavio VoIP (voice over internet – protokol koji omogućuje telefoniranje preko interneta) i omogućio telefonske razgovore po nižim cijenama nego preko „službenih kanala" (telefonskih operatora), pojavile su se kvake i kod ponuđača internetskih telefonskih usluga. Najčešća falinga bila je nepredvidljiva kvaliteta usluge: nikad ne biste bili načisto hoće li kvaliteta veze biti podnošljiva, nepodnošljiva ili sasvim pristojna. Običaj je bio da se razgovori plaćaju unaprijed, a vrijednost uplate bila bi vremenski ograničena – što bi vas natjeralo da uvijek plaćate i više nego što će vam trebati. I tako dalje... No VoIP sad već postoji dovoljno dugo – tehnologija je zrelija, usluge razrađenije, a konkurencija žestoka – tako da se situacija popravila: kvaka je sve manje. Ipak, i dalje ih ima; stoga ćemo u ovom tekstu detaljno pretresti najpopularnije usluge i upozoriti vas kakve začkoljice možete očekivati od njih te koja i kakva usluga je najbolja za vaše potrebe – jer, nisu sve kvake maligne: mnoge ne proistječu iz želje ponuđača usluge da zaradi na vama uvaljujući vam nešto što ne trebate, nego čisto suprotno: iz želje da se ponuda prilagodi različitim potrebama korisnika. Samo treba prepoznati koja je ponuda za vas... Sve popularne VoIP usluge nude potpuno besplatne razgovore između korisnika (dakako, i ovdje postoji kvaka: treba vam internet; nemate li vezu s internetom – preko mobilne mreže ili Wi-Fi-ja, svejedno – nema ni razgovora). Želite li s nekim razgovarati besplatno, sve što trebate (osim interneta) jest nagovoriti tu osobu da na svoj mobitel ili računalo instalira VoIP aplikaciju koju koristite i vi (ili se prikloniti njegovu izboru). Korištenje tih aplikacija toliko je jednostavno da će ih znati koristiti i vaša baka, a vrlo je vjerojatno da neku već imate instaliranu na uređaj: Google Hangouts dolazi predinstaliran na gotovo sve Android mobitele, FaceTime je na svim osim najstarijih iPhonea, a Skype na mnogim Windows telefonima i računalima. Facebook Messenger također je na manje-više svim mobitelima, kao i popularni chat programi Viber, WhatsApp ili Line – svi oni podržavaju i telefoniranje (a gotovo svi i videorazgovore). I, naravno, svi su besplatni – za preuzimanje i za korištenje. Plaća se, međutim, kad s njih poželite nazvati nekog tko nije korisnik iste usluge – i tu dolazimo do glavne teme ovog članka: kako telefonirati jeftinije. Ako osoba koju želite nazvati ne želi ili ne može koristiti istu VoIP uslugu koju koristite i vi, još uvijek je možete nazvati na „normalan" telefonski broj, ali uz naplatu. Dakako, te su cijene daleko niže nego „normalne" tarife, a kako ćemo vidjeti, često su gotovo jednako elegantne i jednostavne za uporabu kao „normalno" telefoniranje. Plaćaju se, doduše, gotovo uvijek unaprijed, ali cijeli je postupak dovoljno transparentan da je malo vjerojatno da će vas nešto zeznuti. Ovakvo rješenje je spas i za one koji često putuju u inozemstvo: kad ih netko nazove dok su u roamingu, ne moraju se javiti, ali mogu uzvratiti poziv – jeftinije. Koju VoIP uslugu odabrati? Odgovor ovisi ponajviše o tome kako je kanite koristiti: u poslovne ili privatne svrhe. Ako ćete njome najčešće zvati rodbinu, prijatelje i druge drage osobe, oni će vam oprostiti što kvaliteta zvuka nije uvijek kao na „normalnom" telefonu. Ali ako VoIP koristite u poslovne svrhe, vaše stranke vjerojatno neće biti tako blagonaklone, a i ne želite da vas shvate kao škrtice zato što ih zovete preko "budget" varijante. U tom slučaju razmislite o nekoj profesionalnoj VoIP usluzi – one su daleko skuplje (u nekim slučajevima zahtijevaju posebnu opremu, ili ne rade na mobitelima, nego samo na računalima), ali garantiraju pouzdanu kvalitetu zvuka razgovora. Ili, pogledajte nudi li vaš telefonski operator tarifnu opciju za jeftinije razgovore u inozemstvo – to nije jeftina opcija, ali možete računati na solidnu kvalitetu zvuka. Europa bez granica Ova posljednja varijanta posebice je zanimljiva za one koji većinu razgovora s inozemstvom obavljaju sa zemljama EU. Naime, Europska komisija već godinama ratuje s operatorima zbog roaminga, nastojeći se izboriti za jedinstveno europsko digitalno tržište, bez granica. Vrhunac tih napora zbio se ovog ljeta: dogovoreno je da u lipnju 2017. roaming u EU nestaje – čitava Europska unija bit će jedna zona i jednako će koštati nazvati nekoga u Lošinj, Lisabon ili London. Do tada, operateri su prisiljeni na ustupke pa je i većina domaćih operatera snizila cijene razgovora sa zemljama EU (a neki su, da bi to kompenzirali, istodobno povisili cijene s drugim zemljama s kojima Hrvati često telefoniraju, primjerice s BiH, Crnom Gorom i drugim ex-YU zemljama). Prije nego što se bacimo na proučavanje cijena i mogućnosti četiriju najpopularnijih VoIP usluga, dostupnih za Android i iOS. podsjetimo: kod telefoniranja preko interneta sasvim je svejedno gdje se nalazite. Drugim riječima, cijena odlaznih poziva uvijek je ista (za razliku od mobilne i fiksne telefonije): ako zovete nečiji broj u Njemačkoj, isto će vas koštati ako zovete iz Njemačke ili Hrvatske – jer s VoIP-om uvijek zovete s interneta. U teoriji, različite VoIP usluge koriste različite algoritme koje bi trebale rezultirati različitom kvalitetom zvuka (i potrošnjom podataka). U praksi, međutim, nema neke velike razlike među njima: za kvalitetu razgovora važnije je kakvu imate vezu s internetom nego koju aplikaciju koristite. Stoga smo pri njihovoj usporedbi više pozornosti obratili na cijene, a još više na kvalitetu njihova sučelja: koliko se jednostavno, učinkovito i lako koriste. Kako do interneta? Dok ste kod kuće ili u uredu, VoIP je lako koristiti – ali što kad dođete u inozemstvo ili negdje gdje nema besplatnog Wi-Fi-ja? Ako ste još k tome u inozemstvu, gdje ne možete računati ni na internet preko mobilne mreže (jer taj je oblik roaminga još uvijek vrlo skup), najbolje je rješenje potražiti neku besplatnu Wi-Fi pristupnu točku. U SAD-u ih ima na svakom koraku, pa čak i kod nas ih nudi svaki drugi kafić, ali primjerice u Njemačkoj, kao i u većini zapadnoeuropskih zemalja, na takvu gostoljubivost ne možete računati. Tada pomaže Instabridge: to je aplikacija za Android i iOS koja će vam na karti pokazati gdje se nalaze najbliže Wi-Fi pristupne točke, koje su od njih besplatne, koja im je zaporka ako ju imaju, kakve su kvalitete... Bitno je samo da ne zaboravite prije odlaska na put pokupiti bazu s pristupnim točkama i spremiti je na mobitel kako bi ona bila dostupna i kad ste offline. >> Bežično punjenje mobitela možemo si priuštiti već danas - možda i za nekoliko dolara >> Ako imate stari smartphone, ne bacajte ga! Ovo je 10 načina kako ga možete još koristiti Sve su cijene u eurocentima po minuti, osim kod Vibera gdje su izražene u dolarskim centima. Kod Skypea se dodatno naplaćuje uspostava poziva: 6,6c, odnosno 3,6 c u SAD te na fiksne brojeve u zapadnoj Europi Hrvatska Skype 5,1/20,5 Hangouts 7,5/28,8 Viber 17,5/48,8 Roamer 5,6/19,1 Njemačka Skype 2,1/9 Hangouts 1,2/5 Viber 2,4/7,4 Roamer 1,6/5 Francuska Skype 2,1/7,2 Hangouts 1,2/3,8 Viber 2,4/4,9 Roamer 1,6/3,2 Austrija Skype 2,1-2,3/9 Hangouts 2,5/11,2 Viber 2,6/8,8 Roamer 1,7/5,9 Italija Skype 2,1/9 Hangouts 1,2/5-22,5 Viber 2,4/16,3 Roamer 1,7/5,9 UK Skype 2,1/9 Hangouts 2,1/3,8-7,5 Viber 2,4/7,4 Roamer 1,6/4,7 BiH Skype 18,9/29,7 Hangouts 17,5/32,5 Viber 26,3/61,3 Roamer 15,5/26,3 Srbija Skype 18,9/27,5 Hangouts 13,8/35 Viber 23,8/61,3 Roamer 13,1/31,1 SAD Skype 2,1/2,1 Hangouts 1,2/1,2 Viber 2,4/2,4 Roamer 1,6/1,6 Australija Skype 2,1/9 Hangouts 2,5/8,8 Viber 2,6/12,4 Roamer 1,7/7,1 Najmanja uplata Skype 5 € Hangouts 12,50 €   Viber 1 $ Roamer 10 € Skype je prva VoIP usluga koja je postala planetarno popularna i mnogima je sinonim za internetsko telefoniranje. Prva je uvela dodatnu uslugu SkypeOut kojom se mogu zvati telefoni ljudi koji ne koriste Skype. Rasprostranjena je na svim platformama pa se može koristiti na gotovo svakom mobitelu ili računalu, a otkad ju je Microsoft otkupio od originalnih autora, najčešće se susreće na Windowsima. S druge strane, raširenost vas možda i odbije od SkypeOuta jer je lako moguće da osoba koju želite nazvati već koristi Skype. Najveće prednosti Skypea su dotjerano sučelje (različito je na različitim platformama, ali najčešće izgleda bolje od konkurencije) i bogate mogućnosti. Među dodatnim mogućnostima su SkypeIn (pozivni broj na koji vas mogu zvati – ali taj broj nije u Hrvatskoj), telefonska sekretarica, pretplata... Postoji i profesionalna varijanta za poslovne korisnike, uz pretplatu, no ona se tek razrađuje. Na cijene navedene u tablici valja dodati cijenu uspostave poziva (6,6 eurocenti, osim za brojeve u SAD-u te fiksne brojeve u većem dijelu zapadne Europe – ondje je 3,6 centi). Ako imate Android telefon, ovu Googleovu aplikaciju gotovo sigurno već imate instaliranu na telefonu (možda staru verziju koja se zove Google Talk). No da biste omogućili da se njome mogu zvati i „normalni" telefoni, morat ćete je nadograditi na aktualnu verziju i instalirati dodatnu Googleovu aplikaciju Hangouts Dialer. Naime, Google je donedavno VoIP telefoniranje nudio preko druge usluge: Google Voice, koja se nudila u punom opsegu jedino u SAD-u, ponegdje u kombinaciji s fiksnom telefonijom. Sad je promijenio ploču, shvativši da može bolje zaraditi ako ponudi usluge poput Skypeovih milijardi korisnika svog Hangoutsa. Prednosti Hangoutsa su cijene, izvanredno, možda i najbolje sučelje te caller-ID: osobe koje pozivate vidjet će vaš broj (kad zovete preko ostalih VoIP usluga, broj se ne prikazuje osobi koju zovete pa ona zna da je zovete preko interneta ili namjerno skrivate svoj broj). Sjajna stvar je što će vam Hangouts prikazati cijenu poziva čim ukucate željeni broj – i prije nego što stisnete zelenu tipku za zvanje. Viber smo u ovaj pregled uvrstili samo zbog njegove popularnosti: mnogima je Viber bio prva aplikacija za internetske razgovore (glasovne i/ili tekstualne) pa su na njega navikli i možda i ne znaju da postoje alternative. No za telefoniranje „ostalima", onima koji nisu korisnici Vibera, i nije neki izbor: cijene su visoke (u tablici su izražene u dolarima, ali svejedno su više od konkurencije koja izražava cijene u eurima), a mogućnosti su oskudne – Viber nema doslovce nijednu mogućnost na tom području koju već ne nudi netko od konkurencije. Što se tiče sučelja, ono je super ako ste se navikli na njega, ali vjerujte nam na riječ: kad se naviknete na konkurentske, bit će vam još draži od Vibera (to vrijedi za sva tri ovdje predstavljena rivala). Konkurencija izgleda atraktivnije, a premda na prvi pogled može zbunjivati (zbog bogatijih mogućnosti), nakon kraćeg perioda navikavanja svakodnevne zadatke naučit ćete obavljati brže nego na Viberu. Viber (kao i WhatsApp) možete koristiti samo na jednom telefonu jer je vezan uz vaš telefonski broj. Roamer je potpuno nova usluga, koju još nismo stigli pošteno ni isprobati, no prvi dojmovi su dosta dobri. Nismo odoljeli da je ne uvrstimo u ovaj pregled, uz tri daleko poznatija i popularnija konkurenta, ponajprije zbog jedinstvene mogućnosti: on prima i dolazne pozive. Dok ste u svojoj vlastitoj mreži, Roamer radi kao i svaki drugi VoIP program: koristit ćete ga samo za zvanje u inozemstvo. No čim napustite svoju mrežu i krenete u roaming, kad vas netko nazove javit ćete se preko Roamera plaćajući niže cijene (nismo ih uvrstili u tablicu, ali one su u pravilu jednake cijenama odlaznih poziva, osim nekoliko iznimaka gdje su razlike sitne. Dakle, dolazni poziv u Njemačkoj platit ćete 5 eurocenti, u Britaniji 4,7, a u SAD-u 1,6 centi.) Ali tu još priči nije kraj: kad dođete u inozemstvo, možete izvaditi svoj SIM i umetnuti SIM inozemne mreže preko koje možete zvati lokalne brojeve po još nižoj cijeni nego preko Roamera, a pozive upućene na vaš „normalan" broj i dalje ćete primati preko Roamera, po njegovim cijenama. 