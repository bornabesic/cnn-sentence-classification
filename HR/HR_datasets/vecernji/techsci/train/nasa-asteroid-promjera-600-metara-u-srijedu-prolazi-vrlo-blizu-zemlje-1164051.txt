Asteroid promjera oko 600 metara u srijedu će proći vrlo blizu Zemlje, no to neće predstavljati nikakvu opasnost za naš planet, izvijestila je u utorak NASA.  "Iako nema nikakve opasnosti od toga da asteroid udari u naš planet, za svemirsko tijelo tolike veličine proći će vrlo blizu", stoji u priopćenju američke svemirske agencije.  Asteroid nazvan 2014-JO25 ima promjer od gotovo 650 metara i proći će oko 1,8 milijuna kilometara od Zemlje, što je nešto manje od pet puta u odnosu na udaljenost koja naš planet dijeli od Mjeseca.  Posljednji je put 2014-JO25 blizu Zemlje prošao prije 400 godina, a nakon ovog prolaska 'vratit će se' tek oko 2600. Veliko svemirsko tijelo pokraj Zemlje će proći nakon što je okružilo Sunce, a zatim će nastaviti putovanje prema Jupiteru te će se ponovno vratiti prema središtu sunčeva sustava.  Idući će se put veliko svemirsko tijelo približiti Zemlji 2027. Tada će asteroid 199-AN10, promjera oko 800 metara doći na udaljenost od 380.000 km od Zemlje, što je distanca između našeg planeta i Mjeseca.  Iz NASA-e ističu da je ovo "iznimna prigoda" za astronome i zaljubljenike u svemir da čak i manjim teleskopom prate prolazak asteroida jednu ili dvije noći. >>Saturnov mjesec ima većinu sastojaka koji su potrebni za održivi život >>Asteroid širok 1 km juri prema Zemlji – proći će najbliže u zadnjih 400 godina​ 