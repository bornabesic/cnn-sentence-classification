Facebook je u prvom tromjesečju ostvario prihode od 8,03 milijarde dolara, 49 posto više nego u istom lanjskom razdoblju, a premda je i dobit snažno porasla, cijena dionice najveće svjetske društvene mreže znatno je pala. Prema u srijedu objavljenom poslovnom izvješću, čista dobit Facebooka dosegnula je u proteklom kvartalu 3,06 milijardi dolara, što je 76,6 posto više nego godinu dana prije. Prihodi tvrtke od oglašavanja porasli su za više od 50 posto, na 7,86 milijardi dolara. Pritom prihodi od oglašavanja na mobilnim uređajima čine oko 85 posto ukupnih prihoda Facebooka, dok su prije godinu dana činili 82 posto ukupnih prihoda. Oglašivači preusmjeruju novac iz televizijskog u oglašavanje na web i mobilnim platformama, a Facebook je jedna od tvrtki koja od toga ima najviše koristi, premda je na mobilnom video tržištu suočen sa žestokom konkurencijom Snapchata i YouTubea, koji također svakodnevno privlače milijune posjetitelja. Prema procjenama analitičke tvrtke eMarketer, Facebook bi ove godine od mobilnog oglašavanja mogao ostvariti prihode od oko 31,9 milijardi dolara, što bi bilo 42 posto više nego lani. Pritom bi udjel te društvene mreže na svjetskom tržištu mobilnog oglašavanja trebao dosegnuti 22,6 posto, a predvodi Alphabetov Google s udjelom od 35 posto, procjenjuje eMarketer. Prema podacima iz poslovnog izvješća, Facebook je na kraju prvog tromjesečja imao 1,94 milijarde aktivnih mjesečnih korisnika širom svijeta, što je 17 posto više nego godinu dana prije. Dnevno je, pak, tu društvenu mrežu koristilo 1,28 milijardi korisnika, što je 18 posto više nego godinu dana prije. U izvješću se navodi i da oko 70 milijuna poduzeća u svijetu sada ima svoju stranicu na Facebooku, koja se smatra ključnom za predstavljanje malih i srednjih poduzeća, pri čemu ta društvena mreža sada ima više od 5 milijuna aktivnih mjesečnih oglašivača, dok ih je na kraju 2015. godine bilo 2,5 milijuna. "Ovo je dobar početak 2017.", poručio je u priopćenju osnivač i izvršni direktor Facebooka Mark Zuckerberg. Premda su poslovni rezultati bolji nego što su analitičari očekivali, cijena dionice Facebooka pala je u srijedu u produženom trgovanju nakon zatvaranja Wall Streeta za više od 2 posto, skliznuvši s rekordne razine od 153 dolara, dosegnute dan prije. Posljedica je to zabrinutosti ulagača jer je tvrtka ponovno poručila da će se rast prihoda ove godine vjerojatno značajno usporiti zbog ograničenog broja oglasa koje Facebook može prikazati korisnicima a da ih ne odvrati od korištenja mreže. 