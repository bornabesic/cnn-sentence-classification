Meridda, najnoviji projekt hrvatskog startupa Studio Rebus, sredinom je studenog u Rijeci osvojio nagradu za najbolji zdravstveni startup na istaknutom europskom natjecanju Startup Europe Awards Croatia koje se odvija na inicijativu i uz podršku Europske komisije, u sklopu inicijative Startup Europe. Kao pobjednički projekt, Meridda će biti predstavljen na najvećem startup natjecanju Startup Europe Awards, koje će se održati početkom 2017. godine u Bruxellesu, priopćeno je danas iz tvrtke. Projekt Meridda čine hardversko-softverska rješenja za mjerenje i saniranje negativnih učinaka stresa. Sastoji se od pametne narukvice, web aplikacije i mobilne aplikacije. Mobilna aplikacija koja mjeri stres korisnika zamišljena je da djeluje na dvije platforme, iOS i Android, te da ima kapacitet da mjeri stres koristeći senzore vlastitih pametnih narukvica ili konfiguracije samog smartphonea, a na temelju prikupljenih podataka određuje razinu stresa. Aplikacija ima i mogućnost kreiranja korisničkog profila koji korisnik ispunjava nizom osobnih i medicinskih podataka. Sukladno tim podacima, Meridda korisniku nudi personalizirane preporuke u vidu tehnika opuštanja, nutricionizma, vježbanja i dr. Meridda trenutačno ima funkcionalni beta prototip koji je testiran na desetak ljudi s više od 600 sati snimljenog materijala. Razvojni tim čine petorica iskusnih IT inženjera i developera, stručni medicinski suradnici te Tihana Petričević, osnivačica i direktorica tvrtke Studio Rebus. - Velika nam je čast bila sudjelovati na ovom natjecanju i predstaviti naš projekt žiriju i široj publici. Predstavljanje Meridde u Bruxellesu za nas je velika odgovornost, ali ujedno i čast što imamo priliku predstavljati Hrvatsku s inovacijom u domeni zdravstva - rekla je Petričević u priopćenju. Osim spomenute nagrade, Meridda je također odabrana kao jedan od najboljih 500 startupa u Europi u ranoj fazi startupa na Pioneers Festivalu u Beču, Pirate Summitu, te natjecanjima Pioneers of the Balkan i Balkan Venture Forum. >> Zagrebačka tvrtka u Riju predstavlja nagrađivanu aplikaciju 