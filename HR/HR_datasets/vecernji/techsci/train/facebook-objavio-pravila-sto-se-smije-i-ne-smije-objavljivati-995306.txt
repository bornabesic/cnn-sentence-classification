Facebook je objavio nova pravila o tome što se smije, a što ne objaviti na toj društvenoj mreži. Detaljnija pravila pojašnjavaju Facebookovu politiku o raznim temama, među kojima su uznemiravanje, prijetnje nasiljem i govor mržnje. Facebook time pokušava uspostaviti ravnotežu između slobode izražavanja i blokiranja uvredljivog sadržaja. Facebook zabranjuje uznemiravanje drugih korisnika, prijetnje seksualnim nasiljem, promoviranje samoozljeđivanja i terorističkih organizacija. Također, uklanja se govor mržnje na rasnoj, etničkoj, nacionalnoj, vjerskoj i seksualnoj orijentaciji, piše thenextweb.com. Iz kompanije su poručili kako će prijavljene slučajeve razmatrati i u smislu konteksta. Primjerice, kod nasilja i kršenja ljudskih prava gledat će se je li sadržaj objavljen iz sadističkih razloga ili pak zbog podizanja svijesti o navedenim temama. Ukoliko Facebook zaprimi zahtjev od neke države da ukloni sadržaj jer je na tom području on ilegalan, oni ga neće nužno ukloniti, već mogu ograničiti pristup tom sadržaju korisnicima te države. Iz Facebooka su izvijestili i da su u drugoj polovici 2014. zabilježili porast od 11 posto u zahtjevima oko sadržaja koje im šalju vlade u odnosu na prvi dio godine. >> Amerikanac završio u zatvoru u UAE-u zbog komentara na Facebooku >> 'Facebookove nove odredbe o privatnosti su protuzakonite' 