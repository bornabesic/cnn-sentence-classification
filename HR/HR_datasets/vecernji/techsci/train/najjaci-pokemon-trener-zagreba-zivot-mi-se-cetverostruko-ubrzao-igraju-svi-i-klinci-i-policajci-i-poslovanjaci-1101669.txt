Pokemon groznica globalni je fenomen. Ova igrica i dalje izaziva veliki interes igrača, kao i zgražanje onih koji ne igraju, nego se čude masovnoj histeriji koja je zalijepila tinejdžere, ali i ne samo njih, za zaslone smartphonea. Igrica je hit i u Hrvatskoj, a u Zagrebu smo se bacili u potragu za najjačim Pokemon trenerom. Nije čudno da smo najaktivnijeg Pokemon GO igrača u Zagrebu pronašli na Jarunu jer upravo je to zagrebačko omiljeno rekreacijsko odredište jedno od najboljih gradskih lovišta Pokemona. – Na Jarunu je sada 80 posto igrača Pokemona, a tek 20 posto rekreativaca. Po gradu sam vidio da igraju i policajci i poslovni ljudi u odijelima – svjedoči nam Pokemon junak Lovro Stefanović (26). Lovro je iz kvarta Prečko, izučio je za kuhara i radi u cateringu, a videoigre su mu oduvijek bile hobi. – Pokemoni su izazvali pravu revoluciju, pogotovo nama "klincima" iz 90-ih. Oduvijek nam je bio san hodati po stvarnom svijetu i loviti Pokemone. Kasnio je dva dana s instalacijom aplikacije za ostalim igračima u Hrvatskoj pa je zamolio šefa za slobodne dane i prva četiri dana je šetao, biciklirao i igrao po 16 sati dnevno, a spavao samo kad je trebao napuniti bateriju mobitela! Na intervju na Jarun stigao je i prije zakazanog termina, iskoristivši vrijeme da lovi Pokemone i postavi mamac u igri (igra zahtijeva da se krećete, ali ako aktivirate mamac, tzv. lure, Pokemoni dolaze k vama). Na njegovu licu vidljivi su podočnjaci. – Malo spavam. Sve ovisi o tome kada trebam biti na poslu. Pokušavam spavati po 5-6 sati. Cura mi je već navikla, u vezi smo pet godina. Naviknula je da me, kad me uhvati neka igra, to posve obuzme. Dosad sam prešao 288 km u igri, a većinu toga u prvim danima. Sada igram po 10 sati dnevno – otkriva Lovro, koji je upravo u igrici dosegnuo level 27, zasad najveći što smo vidjeli na domaćim društvenim mrežama pa i šire. Dosad je ulovio preko 2860 Pokemona (dakako ukupno, računajući i dupliće), što je preko 170 Pokemona dnevno! Kaže da je trik osim u uloženom velikom broju sati i u tome što je velik broj kilometara prošao – vozeći bicikl.  – Samo morate ostati ispod brzine od 19 km/h, to je limit koji vam omogućuje da vas igrica računa – otkriva Lovro.  Pitali smo ga kako je uopće ustvrdio da bi mogao imati najjači profil: – Često se krećem po zapadnom djelu i po centru Zagreba i redovito provjeravam osvajače gymova. Još nisam vidio svoj ili veći level. Trenutačno sam level 27. Zapravo ne želim biti najbolji, ja sam uvijek “underdog”, volio bih da ima boljih od mene jer me to motivira. Neki su me i zezali da nemam život, a takvima samo napišem da sam u međuvremenu još više napredovao u igrici. Na Jarunu je već postao prepoznatljiv, a dok smo razgovarali, za susjednim stolom okupila se veća skupina igrača Pokemona, no bili su sramežljivi za fotografiranje. – U zadnjih nekoliko tjedana upoznao sam i sprijateljio sam se s više ljudi nego u zadnjih pet godina. Tempo života ubrzao mi se četiri puta. Znam gotovo sve aktivne igrače i svi smo složni i družimo se – ističe Lovro. Onima koji se smiju igračima poručuje da ne znaju što propuštaju: Sto ljudi, sto ćudi, a možda imaju Windows na mobitelu pa ne mogu igrati. Navikao sam već, dok sam bio u pubertetu, iščuđivali su se mom pankerskom looku. Kad sam odrastao, čudili su se koliko pare izbacim iz sebe kada koristim električnu cigaretu. Sada se čude što igramo Pokemone – sliježe ramenima Lovro, no ističe da ima samo vrlo pozitivna iskustva: – Nisam imao nijednu nezgodu. Znali su neki igrači Pokemona naglo zakočiti ispred mene na biciklu jer su naletjeli na rijetkog Pokemona, ali to je i meni pomoglo da ih lovim. Četvorica Kineza su me častila pićem jer sam ih usmjerio na Jarun – govori nam Lovro, koji preporučuje i Zrinjevac, Maksimir i Mirogoj kao obećavajuća lovišta. – Hvatajte svakog Pokemona, možete i na biciklu, ali sporije od 19 km/h, čuvajte "dust"! Vaporeon je najbolji za osvajanje gymova. Postoje mali i veliki, debeli i mršavi Pokemoni. Možete ih prepoznati sa simbolima XS i XL na njihovoj kilaži i visini. Veći i deblji imaju više bodova i primaju manje štete. XL su odlični za obranu dvorana, dok su XS odlični za napadanje – otkriva Lovro, koji je i dio godišnjeg odmora žrtvovao za napredovanje u igrici. Iako igra svjetsku igricu, zanimljivo je da Lovro nikad nije putovao izvan Hrvatske! – Nudili su mi da idem u Skandinaviju usavršiti se kao kuhar, ali zasad nisam išao, najviše zbog djevojke. Do 30. godine ću raditi kao šegrt, ali nakon toga želim otvoriti nešto svoje, najradije pizzeriju, ali ne s klasičnom ponudom, nego posve novim kombinacijama – planira Lovro.  Lovro se uključio i u promoviranje okupljanja Pokemon fanova u Zagrebu. Sudjeluje u organizaciji velikog lova 4. kolovoza pred Arena Centrom na Laništu: – Uključit ćemo mamce na čak 6 poke stopeova u dvorištu Arena centra. Dakle, tu nema prometa. Pozivam sve koji su slobodni da navrate od 17 sati. Događaj će potrajati četiri sata. Što više ljudi dođe, veća je šanse da se pojavi i više rijetkih Pokemona – najavljuje Lovro. Kreirao je i Facebook grupu Pokemon GO – Zagreb. Kaže da se javljaju više djevojke nego dečki. Ni sam ne može procijeniti koliko njegov profil vrijedi kada bi ga išao prodavati, na internetu se već mogu pronaći članci da visoko rangirani igrači mogu prodati svoj profil po više tisuća dolara, a oni su niži nivo od Lovre. No, Lovro ni ne pomišlja na takav potez. Cilj igre je ipak – "moraš ih skupiti sve!".  >>Kako sam lovio Pokemone: Znatiželjni pogledi, smijeh kolega i pokušaj hvatanja Pokemona iz tramvaja >> José Mourinho igračima zabranio igranje Pokemona 