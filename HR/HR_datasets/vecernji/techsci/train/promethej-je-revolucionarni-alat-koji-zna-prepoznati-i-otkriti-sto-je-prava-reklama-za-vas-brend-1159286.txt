U doba brzih promjena i velike konkurencije, tehnološkog napretka i sve zahtjevnijih i uvjetno rečeno škrtijih klijenata, alat koji bi vam uštedio tri tjedna vremena i pokojeg zaposlenog i pritom bio nevjerojatno precizan u savjetovanju što i kako dalje vjerojatno bi vam postao nužan. Takvo što poželjno je u svakoj industriji i branši, a naša priča govori o oglašavanju i marketingu ili jednostavno – reklami. Kako tvrdi Karlo Stojčević, direktor RedPointa, marketinške agencije pod kapom Styrije, prvo treba biti jasan u tezi da svatko tko radi reklamu i ulaže u nju novac, radi to ne bi li prodao više odnosno ostvario veće prihode od prodaje bilo proizvoda ili usluge koju oglašava. Idealna priča koja ‘radi’ Reklame nitko ne radi da bi zabavio ili raznježio gledatelje jer na kraju priče ipak se zbraja novac, ističe Karlo i dodaje kako valja imati na umu i da reklama nije jedini krivac loše prodaje. Algoritam koji je promišljao i razvijao nekoliko godina nazvao je Promethej. – Promethej je plod zadnje 4 godine napornog i sustavnog rada. Potaknut užurbanim promjenama u medijskoj kulturi, kroničnim nedostatkom vremena te činjenicom da je pripovijedanje oduvijek bilo i vjerojatno će ostati temelj oglašavanja, shvatio sam da – ako se i dalje uspješno želimo baviti komunikacijama – moramo nekako spojiti čovjeka i računalo. Da se oni negdje ipak moraju ujediniti. Digitalizacija svega živoga na Zemlji omogućila je osnovni preduvjet Prometheja: spajanje onoga drevnog i suvremenoga – u jedno – kaže Karlo te dodaje: – Radi se o revolucionarnom alatu utemeljenom na znanstvenim metodama koji svim brendovima omogućava baš pronalazak nepogrešive priče ili velike teme koja u konačnici ima pravi odaziv na tržištu. Algoritam koji razumije Naime, znanstveno je dokazano da ljudi ne kupuju proizvode prema emocijama ili racionalnom razmišljanju, barem ne u većini, već prema svojevrsnom instinktu, pomoću iracionalnog dijela mozga koji reagira na specifične impulse te uspostavlja vezu s proizvodom i uslugom. Primjerice, emotivne reklame nisu toliko učinkovite kao ni one lijepe i romantične, premda je možda dojam drukčiji, no istraživanja pokazuju da kod takvih reklama ljudi izgube nit i naposljetku i ne znaju o čijoj se reklami radi niti što je proizvod koji se nudi ili usluga. Još gore prolaze oni brendovi koji se nikako ne mogu pronaći, svako malo na tržište izbace novu priču i često mijenjaju temu, pa i fizičke karakteristike poput boja, oblika.... Takvo što nema učinka jer jednostavno nema dosljednosti i samim time veze koja je potrebna za korisničku reakciju. – Promethej prije svega razumije kako oglašavanje i komunikacija funkcioniraju. Naučen je razmišljati poput najboljeg planera kreativne strategije. Njegov algoritam u domeni umjetne inteligencije mapira um potrošača na tržištu tražeći one pojmove koji su otprije povezani s brendom. Uspoređujući te pojmove s onima u vlasništvu najbliže konkurencije, izvanredno precizno izdvaja onaj pojam koji je za brend najkarakterističniji. Nakon toga pretražuje baze arhetipskih “prapriča” koje postoje kod svih ljudi svijeta (ili barem u zapadnoj hemisferi) te pronalazi priču koja je najpodobnija za eksploataciju u službi priče brenda u pitanju – kaže K. Stojčević. – Ne samo da identificira “prapriču”, već tada u kronološkom slijedu prikazuje slikovno i pojmovno i sve one priče koje su uslijedile u povijesti civilizacije nakon pojave “prapriče” – od pradavnih vremena, preko ranih godina poslije Krista, srednjeg vijeka, renesanse... sve do suvremene popularne kulture. Promethej ukazuje na “korijen” priče te sve njezine popularne i dominantne interpretacije i inkarnacije zabilježene u bespuću digitalizirane zbilje. Ono što Promethej nudi jest dijagnoza i iskonski DNK brenda i proizvoda i to radi brzo. Nakon analize temeljene na podacima i istraživanjima, otkriva početak i priču koja je funkcionirala za korisnike, te ukazuje na one oglase koji su priču vodili u pravom smjeru, te one oglase koji su brend skrenuli s prave putanje. Za takvošto “pješice” agencija treba i vremena i ljudi. A tada uglavnom ostaje malo vremena za kreativu osmišljavanja brenda. Promethej dosadašnji luksuz manjine pretvara u dostižnu realnost svih brendova. On “demokratizira” proces strateškog planiranja u komunikaciji brenda. Do jučer su - zbog cijene procesa planiranja - slične metode mogli priuštiti samo najveći nacionalni i globalni brendovi i multinacionalke, no zahvaljujući Prometheju, onu dobru, “pravu” priču sada mogu pronaći i oni “mali” brendovi - iz bilo kojeg dijela svijeta, smatra K. Stojčević te dodaje - – Vjerujem da se radi o korisnom programu, koji ima puno prostora za nadogradnju, a ono što pruža klijentima jest da štedi vrijeme i novac. Brendovima agencijskih klijenata Promethej omogućuje ulaganje u financijski najisplativije pripovijedanje. Nama u agenciji pomaže u fokusiranju kreativnog izričaja tako što – ograničavajući prostor – timovima omogućuje da provedu više vremena u stvaranju i usavršavanju novih priča koje sigurno “rade” na bilo kojoj publici, a koje su opet izrazito karakteristične za brend. Očekivanja od Prometheja su velika i, naravno, plan je izaći na globalno tržište.  >> Umjetna inteligencija pomaže marketingu >> Najveća svjetska grupacija u marketinškim komunikacijama investirat će u Bruketa&Žinić OM 1. Fokus i novac usmjeravamo na retenciju lojalnih      Ulaganje u zadržavanje kupaca i iz poslovne perspektive je nelogično. U čemu je onda kvaka? Vrlo vjerojatno u slijepom vjerovanju u Paretovo 80/20 pravilo, po kojem je onih 20% lojalnih kupaca odgovorno za 80% našeg prometa. No kolege s instituta Ehrenberg-Bass u Australiji proveli su istraživanje te se ispostavilo da su lojalni kupci zaslužni za 50% prometa nekog brenda, a da cijelu drugu polovicu brenda na životu održava onih 80% kupaca koji kupuju samo ponekad. 2. Vjerujemo u segmentaciju, ali tako guramo u niše      Logika nalaže da na medije moramo trošiti pametno pa stoga kupujemo i pratimo istraživanja istraživačkih kuća, vjerujemo medijskim agencijama koje ljude svrstavaju u grupe po raznim obilježjima i sl. Sve je to logično i opravdano ako ne izvodimo krive, arhaične ili znanstveno nedokazive zaključke o kupcima i tako zatvaramo potencijalno jak (i možda masovan) brend – u nišu. Rješenje za rast je jednostavno: oglašavajte prema onima koji uopće mogu kupiti vaš  brend. 3. Bez obzira na rezultate, radimo sve isto kao i lani      Za promjenu načina ulaganja u reklame i medije potrebno se dobro pripremiti i planirati. Pogreške su moguće, ali još je gore ne pokušati nešto promijeniti nabolje. U većini stabilnih kategorija u Hrvatskoj i regiji tržišni udjeli su u ravnoteži iz koje je može izbaciti samo tektonska promjena. Savjet: ne mijenjajte boju, logotip, slogan, već pronađite novu ideju i medij velikog dosega koji ne koristi vaš najljući tržišni takmac. Iskoristite potencijal internetskog oglašavanja koje podiže «ROI» kampanja do 60%. 4. Zanemarujemo što, kako i zašto reklame uopće rade      Cilj bilo koje reklame je utjecati pozitivno na rezultat. Poslovni rezultat. Prodajni rezultat. Prave reklame utječu na ljude tako da ih podsjećaju na brendove vrlo upečatljivo. Zadatak medija je da to čine i dovoljno često. Da ljude valja podsjećati na mnoge stvari znamo iz svakodnevnog života. Otkrića nobelovca Kahnemana upućuju na to da prave reklame idu dalje od emocije, prema instinktivnom, automatskom dijelu uma. Zato je uloga sjećanja, poznatosti i afiniteta prema brendu još naglašenija. 5. Zaboravljamo na već uspostavljene veze s brendom      Većina reklama u Hrvatskoj i regiji gotovo su jednako loše kao i one globalne. Samo 22% ispitanika u 10 dominantnih kategorija proizvoda i usluga na svijetu prepoznat će točno za koji brend je reklama napravljena. Danas sve više razmišljamo o tome da nešto promijenimo, a puno manje o konzistentnom brendiranju. Pitaju nas što mislimo o Žujinim zakonima, RedBullovim 2D crtićima koji nam daju krila, Ikeinim bijelim billboardima... Što reći? Uspješni su uvijek konzistentni. 