Ni angažman američkog predsjednik Donalda Trumpa na Twitteru nije donio pomak u pozitivnom smjeru toj društvenoj mreži, naravno, kada se radi o rezultatima odnosno novcu potrebnom za opstanak. Dapače, prema poslovnom izvješću za zadnje tromjesečje, gubitak Twittera iznosio je 167 milijuna dolara, dok je godinu dana prije bio 90 milijuna. Ukupni prihodi Twittera bili su 717 milijuna dolara, što je tek jedan posto više nego godinu dana prije, pri čemu su prihodi od oglašavanja čak i blago pali, na 638 milijuna dolara. To je najsporiji rast kvartalnih prihoda od kada je dionica Twittera uvrštena na Wall Street u studenome 2013. A ukupni gubitak te društvene mreže od 2013. premašio je 1,5 milijardi dolara. Budući da su poslovni rezultati tvrtke slabiji od očekivanja analitičara cijena dionice Twittera potonula je, prvog dana od objave čak 12 posto. Ulagače i dalje zabrinjava spori rast broja aktivnih mjesečnih korisnika te društvene mreže. U proteklom tromjesečju bilo ih je 319 milijuna, samo 4 posto više nego godinu dana prije. Dakle, Twitter i dalje opako klizi prema dolje. Niti mu dolaze novi korisnici, niti mu rastu prihodi od oglasa. Da je situacija kritična govori i podatak da je u zadnjih godinu dana čak 17 menadžera i vodećih ljudi napustilo kompaniju. Ipak, Jack Dorsey, osebujni osnivač Twittera, i dalje vjeruje da može postići više i bolje, iako niti jedan potez koji je do sada isprobao nije bio uspješan. Twitter ima svoju svrhu, najbrži je medij za obavijesti o kriznim situacijama, popularan je zbog kratkih poruka ljudi na bitnim funkcijama. No, model bez pojačanog oglašavanja jednostavno nije održiv. Stoga će Dorsey morati povući i neke nepopularne poteze.      >> Twitter preplavile fotografije Trumpa u kućnom ogrtaču >> Trump na Twitteru objavio fotografiju snimljenu u Srbiji 