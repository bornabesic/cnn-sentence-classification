Posljednje počivalište prvog rimskog cara Augusta bit će obnovljeno i otvoreno za javnost u iduće dvije godine, objavile su rimske gradske vlasti.  "Rim će još jednom pokazati da se brine za svoju baštinu i čini je dostupnom svojim građanima i posjetiteljima iz cijeloga svijeta", rekla je gradonačelnica Virginia Raggi, članica pokreta Pet zvijezda.  August, koji je vladao od 27. pr. Kr. do 14. godine, Rimskom Carstvu donio je mir i stabilnost nakon ubojstva njegova praujaka Julija Cezara. Vlast je osigurao porazivši Marka Antonija i Kleopatru 31. pr. Kr. Njegov mauzolej, kružna građevina 87 metara široka i 45 visoka, preživjela je tijekom stoljeća razne nedaće i namjene. Služila je i kao vrt i kao teatar, a početkom 20. stoljeća na njezinom vrhu sagrađena je koncertna dvorana.  Fašistički diktator Benito Mussolini, koji je sebe vidio kao modernog imperatora, srušio je tu dvoranu 30-ih godina prošlog stoljeća u sklopu svojih planova obnove rimske drevne baštine. Ali je nakon Drugog svjetskog rata mauzolej počeo propadati, bio je zatvoren za javnost i često se navodio kao primjer nemogućnosti talijanske države da brine za svoju golemu baštinu. Zvali su ga "rimskim karijesom".  Obnova mauzoleja će koštati 10,3 milijuna eura. Šest milijuna je donacija talijanske telekomunikacijske tvrtke TIM, a ostatak će dati država, odnosno porezni obveznici.  Proteklih godina nekoliko je rimskih znamenitosti obnovljeno zahvaljujući privatnim sponzorima. Tako je Fontana di Trevi obnovljena novcem modne kuće Fendi, a "šminkanje" Koloseuma financirala je kompanija Tod's. 