Zagrebački fakultet Elektrotehnike i računarstva još jednom se uspješno transformirao u kantinu iz Ratova zvijezda. Poznati likovi iz širokog spektra filmova, TV serija, igara, stripova i romana znanstvene fantastike, fantastike, anime i drugih srodnih žanrova gostovali su u Zagrebu na SFeraKonu, 38. Danima znanstvene fantastike.  Star Wars fanovi su došli u velikom broju i u natjecanju za cosplay (najbolji kostim) na pozornicu su izveli najveću ekipu s Darth Vaderom, Kylo Renom, carom Palapatineom, jedijima... Upravo su kostimi bili najdojmljiviji dio konvencije, a ove godine mnogi su se potrudili oko svog cosplaya pa je održan vjerojatno najbolji i najneizvjesniji izbor kostima dosad.  Žiriju nije bilo lako izabrati najbolje pa im je pomogla i publika svojim glasovanjem. Po izboru i žirija i publike za najbolji grupni cosplay nagradu su osvojile Barbara Brna (24) iz Krapine i Dora Grundler (23) iz Zagreba za odlične kostime i uživljavanje u uloge Jokera i Harley Quinn. Nagrade publike za pojedinačne kategorije osvojili su i pazinska Wonder Woman (Martina Hreljak) i ratnik iz Warhammera 40.000 Vjeran Jug, koji je svoj impresivni i detaljni kostim sam izradio, a pištolj napravio od – fena za kosu.  Nagradu žirija za pojedinačne kategorije osvojili su Irena Petranović za lik Lexe iz serije 100 i Igor Jaklović za popularnog Agenta K iz filma Ljudi u crnom. On je na pozornicu došao s brisačem pamćenja kako bi nesmetano mogao nastaviti sa svojim poslom. Nagradu žirija za grupnu kategoriju osvojili su poznati domaći LARP-eri Matija Mihoković i Lucija Tanzer za vlastitu interpretaciju likova Arala i Cordelije Vorkosigan. Nagradu publike za grupnu kategoriju dobila je Almarenska družina, ljubitelja Tolkienovih djela.  Priznanje za prvi cosplay dobila je Diana Crnić za lik Gamore iz popularnog filma Guardians of the Galaxy. Posebnu pohvalu za najbolje uživljeni lik dobio je uvjerljivi Božidar koji ulogu zombija nije napustio ni kad je došao primiti nagradu, nego je zabavljao posjetitelje svojim duhovitim igrokazom. Bilo je tu još mnoštvo impresivnih kostima, poput ratnice Valkire Zagrepčanke Sare Pašić (23), koja je sa svojim kostimom pobijedila na nedavnoj istarskoj konvenciji Istrakon, a i u Zagrebu je plijenila pažnju impresivnim krilima i oklopom. – Tri mjeseca mi je trebalo za izradu kostima. Prvi sam kostim napravila prije četiri godine, tada sam samo razrezala jednu haljinu na pola. Dosad sam napravila osam kostima, a Valkira je definitivno bila najteža, no za fantasy festival u Zagrebu u lipnju pripremam još teži – najavila je Sara.  A u žiriju je bila i Poljakinja Marta Novak (20), počasna gošća SFeraKona, poznatija kao Calypsen Cosplay koja se proslavila upravo atraktivnim kostimima pa je rado viđena gošća na europskim konvencijama.  –  U srednjoj školi sam bila vrlo sramežljiva, znala sam i plakati. Prije šest godina sigurno se ne bih nikad zamislila u ulozi da me svi promatraju i žele sa mnom pričati i fotografirati se. Konvencije i cosplay su mi pomogli da postanem otvorenija. Cosplay zajednica je vrlo otvoreno i rado prima nove zainteresirane članove. Ovo je vrlo kreativan hobi, razvija puno aktivnosti i vještina. Morala sam naučiti šivati. Dobila sam šivaću mašinu za rođendan. Sada bolje znam i engleski jezik zbog povezanosti sa zajednicom u mnogim zemljama. Svaki put kad radim kostim, naučim nešto novo – rekla je Marta koja je na SFeraKonu održala i radionicu izrade kostima.  – Nisam baš najbolja u šivanju, no to svatko može naučiti pa sam odlučila da je najbolje pokazati kako izraditi oklop iz termoplastike. Zagrijali smo materijal i pokazala sam kako oblikovati materijal, koje alate koristiti, i koje koristiti – rekla nam je Marta, koja je na konvenciji nosila čak tri kostima – bila je Nova iz Starcrafta, D. Va. iz igrice Overwatch te Rey iz Star Wars filma Sila se budi.  Konvencija je nudila i cijeli niz  zanimljivih i angažiranih predavanja o znanstvenoj fantastici, ali i stvarnim situacijama, poput privatnog života fizičara na odličnom predavanju docenta s PMF-a Davora Horvatića. Posjetitelji su mogli igrati i učiti o popularnom LARP-u – igranju uloga u zadanim temama koje igrači sami smišljaju. A odano je priznanje i Pričama iz davnine slavne hrvatske spisateljice Ivane Brlić Mažuranić za 100. godišnjicu njezinih bajki.   U povodu 50 godina od legendarnog serijala Zvjezdane staze, hrvatska udruga ljubitelja Star Treka USS Croatia održala je zabavnu predstavu s posadama kapetana James T. Kirka i Jean Luc-Picarda, a udruga Cygnus izvela je maestralan mjuzikl "A meeting across time and space" u autorskom djelu Juraja Beloševića inspiriranim likovima iz kultne britanske serije Doctor Who.  Posjetitelji su uživali i u zabavnim kvizovima u kojima je više od znanja bilo važno – zabaviti se.  