Hrvatski Baggizmo premašio je cilj od 35.000 dolara na Kickstarteru. U trenutku pisanja ovog teksta prikupljen je 35.201 dolar, a do kraja crowdfunding-kampanje ostalo je još devet dana, tako da se može reći da je kampanja bila vrlo uspješna. Baggizmo je praktična muška torba za nošenje gadgeta koja je, unatoč brojnim džepovima za različite uređaje, vrlo tanka. U Baggizmu kažu da će s proizvodnjom započeti čim 8. srpnja završi kampanja, da se isporuka planira za jesen, te da je izvoz osiguran. Torbu je još uvijek moguće naručiti u sklopu kampanje na Kickstarteru. Osnivač ovog startupa je IT-menadžer Ladislav Jurić, njegova supruga Izvorka Jurić razvila je brand-strategiju i strategiju razvoja proizvoda, dok je za dizajn zaslužan studio Manufakturist. - Kampanja na Kickstarteru potvrdila nam je da imamo dobar proizvod za koji su narudžbe putem Kickstartera stigle iz svih dijelova svijeta – od Europe, Amerike i Azije. Iako je ovaj prvi model Baggizma osmišljen za muškarce, mnogo je žena pozitivno reagiralo na njega te nas ohrabrilo da odmah po završetku kampanje krenemo u žensku verziju Baggizma - naveo je Jurić u priopćenju, izražavajući nadu da će njihov uspjeh ohrabriti druge da do prvih financija dođu putem Kickstartera i drugih platformi grupnog financiranja. >> MashMe nije uspio na Kickstarteru, ali optimizam je i dalje tu