Da živimo u doba gdje je tehnologija svuda oko nas, nije velika novost, no često nismo uopće svjesni koliko je duboko tehnologija integrirana u naše živote i usluge koje se koristimo svakoga dana. Internet i pametni mobiteli najbolji su primjer tehnologije koja se stopila s ljudskom svakodnevicom, no ti izumi su samo nešto što vidimo na površini. Kada biste zagrebli malo dublje, otkrili biste da tehnologija korača naprijed puno brže, nego što je čovjek i ljudske navike mogu pratiti. Drugi dan europske startup konferencije Zagreb Connect obilježila je jedna od najzanimljivijih tehnoloških tema i proboja posljednjih godina, a to je umjetna inteligencija. A zagrebačka konferencija imala je i odličnog sugovornika za tu teme. Iz IBM-a je stigao Peter Hedges, jedan od glavnih stručnjaka zaduženih za razvoj slavnog IBM-ova računala Watson i šef IBM-ova kognitivnog računalstva u ovom dijelu Europe. – S projektom Watson smo počeli 2006. godine i u pet godina smo ga naučili da pobijedi najbolje igrače u intuitivnom kvizu "Izazov". No, to je bio samo početak, nakon toga smo Watsona učinili medicini, financijama, pravosuđu... Ne zato da zamijeni liječnike ili odvjetnike, nego da im bude od pomoći – rekao je Hedges, koji već više od 30 godina radi u IBM-u. On je zagrebačkoj publici otkrio da se Watson od robota i klasičnog računala transformirao u softver u oblaku, specijalno obučen za razumijevanje velikih količina podataka, čak i kada nisu strukturirane. To je kognitivno računalstvo. – Mislite da je umjetna inteligencija nešto što dolazi? U krivu ste, ona je već stigla. U ovom trenutku oko pola milijarde ljudi već komunicira s Watsonom, odnosno uslugama koje taj softver servisira, poput sustava u zdravstvu, e-državi, studentskih usluga, a čak i djeca komuniciraju s Watsonom preko specijaliziranih igračaka koje su sposobne reagirati na dječji ton i čavrljati s djecom. Do kraja sljedeće godine predviđamo da će se taj broj povećati na milijardu ljudi koje će imati pristup kognitivnim uslugama, a da većinom neće toga ni biti svjesni – ocijenio je Hedges. Pojasnio je i što znači kognitivno računalstvo. – Tradicionalna računala su briljantna s velikim količinama strukturiranih podataka. To su sređene baze podataka kao excel dokumenti s financijskim izvještajima i slično. Ali, jako su loša s nestrukturiranim podacima poput fotografija, tvitova, istraživačkih dokumenata, audiofileova, videa. To vam je kao recept. Ako ne pratiš recept za kolače točno po uhodanom redu s točno traženim sastojcima, ako ne slijediš zadani program, rezultat će biti da kolači neće valjati i možeš ih baciti. A 80 posto podataka poslovnih sustava nije strukturirano, društvene mreže pak imaju 100 posto nestrukturiranih podataka. Ima tu vrijednih podataka, ako možete doći do njih. Čovjek čim vidi dvije fotografije, a na svakoj je jednoj dijete, odmah će znati koje je njegova nećakinja, a koje je nečije tuđe dijete. Naš mozak to zna, ali tradicionalno računalo ne. Zato smo stvarali računalo, odnosno softver koje će učiti poput ljudskog mozga, koje će shvaćati okoliš i kontekst, i koje će učiti. Puno brže od čovjeka. Ako nešto pogriješi, ili ako nešto pogodi, znat će još bolje za sljedeći put, to je kognitivni sustav – pojasnio je Peter Hedges. Također, Watson je sve bolji učenik. Onoliko koliko Watson pročita i zauvijek zapamti u tjedan dana, čovjeku bi trebalo 6-10 godina samo non-stop čitanja! Peter Hedges otkriva da liječnici širom svijeta već koriste kolektivna iskustva iz terapija 200 milijuna oboljelih od raka na svijetu upravo zahvaljujući kognitivnih softverskim rješenjima. Pozvao je i hrvatske startupe da se prijave za razvoj umjetne inteligencije, a to mogu učiniti na adresi: developer.ibm.com/startup. IBM nudi startupima ulaganja od 10.000 do 120.000 američkih dolara, a u suradnji s XPrizeom pokrenuli su i veliki natječaj za razvoj umjetne inteligencije vrijedan čak 5 milijuna dolara.    