Vedran Vukman iz zagrebačkog tima Streaming Solutions na ovogodišnjem je natjecanju tehnoloških ideja Idea Knockout predstavio kameru Vyoocam za "point-of-view streaming" videa, osvojio žiri i zaradio izlagački štand na najvećem svjetskom sajmu potrošačke elektronike CES-u koji počinje 3. siječnja u Las Vegasu. Radi se o kameri koja iz prvog lica prenosi, i to u realnom vremenu, sve ono što vidi onaj tko je nosi. Ideju su zapravo, kaže Vedran Vukman, osmislili on i njegov školski kolega Mirza Muftić i sada im predstoji nastup na CES-u uz još jednog člana tima Antu Baraća. O onome što očekuju na CES-u Vedran Vukman odgovorio je u intervjuju Bugu. – Želimo se predstaviti u najboljem mogućem izdanju pred publikom CES-a, bilo da su to novinari ili potencijalni klijenti. Da nas malo upoznaju, da nas malo hvale i pišu o nama, da nas vole... Usto želimo ostvariti kontakte s potencijalnim partnerima jer nama za kameru treba solidna baza mobilnih aplikacija koje bi našu kameru koristile za streaming videa. Poznato je da dosadašnje aplikacije za streaming videa uglavnom koriste prednju ili stražnju kameru mobitela. Mi želimo uvesti zbrku i korisnicima ponuditi treću opciju – našu eksternu POV kameru. A zadnje, ali ne i najmanje važno – voljeli bismo privući potencijalne investitore jer bez dodatnih ulaganja kameru neće biti moguće dogurati do polica, barem ne u onom izdanju kakvo smo si zacrtali. Put do finalnog proizvoda bez dodatnih ulaganja sigurno bi bio sporiji – objasnio je Vukman. A kako je bilo na CES-u, izvijestit ćemo u Večernjaku, a uživo ćete to moći čuti i na idućem Bug Future Showu, čiji smo medijski pokrovitelj. BFS, jedini tehnološki show u regiji, održat će se u zagrebačkom kinu Europa 28. siječnja 2016. pod motom "A New Time Zone". Keynote-predavanja uz domaće stručnjake – Goranka Fižulića i Tonija Miluna – održat će i gost iz SAD-a Shawn G. DuBravac, autor New York Timesova bestselera "Digital Destiny: How the New Age of Data Will Transform the Way We Work, Live, and Communicate". Ulaz će i ovaj put na Bug Future Show biti besplatan, no isključivo uz pozivnicu. Osim na službenoj web-stranici (http://bfs.bug.hr), o BFS-u se detaljnije možete informirati i gledanjem božićnog specijala Bug TV talk-showa na adresi http://www.bug.hr/bugtv/talk-show-15-xmas-specijal-ft-ivan-saric/915.aspx. Medijski pokrovitelji su Večernji list, iQ magazin. Službeni je hashtag Bug Future Showa 2016. #bfs2016. >> VYOOCAM nokautirao konkurenciju na Idea Knockoutu 2015 >> Hrvatska prijenosna kamera za videostreaming iz prvog lica 