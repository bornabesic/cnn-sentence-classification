'Moraš skupit' sve', popularni je slogan iz crtanog serijala Pokemon koji je godinama zabavljao djecu, ali i odrasle diljem svijeta. Pokemoni nisu bili popularni samo kao crtići već su našli put i do igraćih konzola, a njihova popularnost svakim danom bila je sve veća. Sigurno ste se i vi jednom susreli s najpoznatijim Pokemonom, malom žutom životinjicom Pikachuom. On je samo jedan od nekoliko stotina ''džepnih čudovišta'' koje je moguće uloviti malenom lopticom. Kada ih ulove u loptice, lovci na Pokemone svojim se ''čudovištima'' koriste u borbama s drugim lovcima. Među djecom jako su bile popularne Pokemon karte s pomoću kojih su se međusobno ''borili''. Razvojem tehnologije igrica je napredovala pa je tako nedavno objavljena besplatna igrica Pokemon Go, dostupna za android i iOS uređaje. Ovdje je riječ o proširenoj stvarnosti, tzv. augmented reality. U prijevodu, to bi značilo da uz pomoć kamere na svojem pametnom telefonu u stvarnom svijetu možete vidjeti ta imaginarna bića. Lokacije u stvarnom svijetu Koristeći se GPS-om na vašem uređaju, Pokemon Go stvara mapu u igrici koja se temelji na lokaciji u stvarnom svijetu. Oni koji se odluče loviti Pokemone tako će morati ustati i hodati po kvartu kako bi pronašli ta bića. Jednom kada stignu na određenu lokaciju, igrači će kroz svoj pametni telefon moći pretraživati područje kako bi pokušali uloviti jednog od Pokemona. Kada se približe jednom od Pokemona, on će se pojaviti na radaru unutar igrice. Pokemoni se love uz pomoć loptice koju je potrebno baciti na njih. To ćete učiniti tako da pritisnete i držite lopticu na ekranu vašeg uređaja. Oko Pokemona će se pojaviti bijeli krug unutar kojeg će se pojaviti manji zeleni krug. On će se smanjivati i kada bude najuži tada je potrebno prstom potegnuti lopticu prema životinjici. Ako će sve ići po planu, vi ćete biti vlasnik nove vrste Pokemona. Primarni cilj svakog lovca na Pokemone jest da ih skupi sve, nakon čega slijedi treniranje i borba s drugim lovcima. Borbe se odvijaju u vježbalištima, a ako se želite boriti s drugim lovcima, tada morate otići u vježbališta drugih timova. Postoje tri tima koji se dijele prema bojama: crveni, žuti i plavi. Pljačkaši i mrtvac u rijeci Kada je igrica Pokemon Go objavljena, izazvala je golemi interes javnosti. Milijuni su igricu skinuli na mobitel i krenuli u potragu za virtualnim čudovištima. Gledajući u ekrane, ljudi su tumarali po gradovima i selima, a već je zabilježeno i nekoliko incidenata. Tako je jedna tinejdžerica (19) iz Wyominga tražeći Pokemona naišla na tijelo muškarca koji je plutao u rijeci. Do incidenta je došlo i u Missouriju gdje su razbojnici odlučili koristiti se igricom kao pomagalom. Upotrebljavajući geolokacijske mogućnosti mogli su predvidjeti mjesto, ali i razinu izoliranosti žrtava. Kako u igrici postoji mogućnost privlačenja više drugih igrača, oni su se time koristili kako bi namamili žrtve na izolirana mjesta gdje bi ih lakše opljačkali. Igricu je napravila tvrtka Niantic koja je također i vlasnik naslova Ingress. Ovdje se također radi o igrici koja rabi proširenu stvarnost, a u kojoj postoje dvije međusobno proširene frakcije. U igrici su korištene stvarne lokacije koje su igrači trebali zauzimati, a nekima od tih lokacija koriste se i u igrici Pokemon Go. Tako se zgrada Večernjeg lista nalazi kao lokacija u igrici Ingress. Ovo mjesto može biti početna točka za vašu avanturu. Nije dostupan u Hrvatskoj, no postoji način da zaigrate igricu Pokemon Go nije službeno dostupan u Europi i Kanadi, a proizvođač Niantic morao je "pauzirati" širenje zbog golemog interesa igrača i preopterećenja servera, stoji u izjavi koji su dali Business Insideru. No, postoji način da zaigrate igru. Vlasnici iOS uređaja trebaju se samo prebaciti na US App Store. Ista mogućnost nije dostupna za Android uređaje, a Play Store nije moguće prevariti upotrebljavajući VPN. Ostaje vam samo da pronađete APK datoteke drugih lokacija. No, to nije preporučljivo budući da bi datoteke vjerojatno skidali sa sumnjivih stranica, što bi lako moglo dovesti da na uređaj skinete nepoželjni sadržaj. Potrebno je i imati malo više znanja o pametnim telefonima. Pokrenuta je i Facebook stranica Pokemon Go - Hrvatska na kojoj možete pronaći lokacije Pokemona i dobiti savjete kako zaigrati igru. 