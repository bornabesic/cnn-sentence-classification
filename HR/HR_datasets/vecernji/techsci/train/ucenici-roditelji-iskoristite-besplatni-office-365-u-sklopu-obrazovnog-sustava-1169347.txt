Roditelji, jeste li znali da je učenicima osnovnih i srednjih škola besplatno dostupan programski paket Office 365 ProPlus? Tako se mogu koristiti alatima poput Worda, Excela, PowerPointa, Outlooka, OneNotea te alata Skype for Business, ali i brojnih drugih. Već drugu godinu zaredom Ministarstvo znanosti i obrazovanja, CARNet i kompanija Microsoft Hrvatska omogućuju svakom učeniku, ali i svakom djelatniku obrazovnog sustava, po pet besplatnih instalacija Office 365 ProPlus za sve privatne uređaje (računala, tablete, pametne telefone). Za pristupanje ovim korisnim alatima kroz Office 365 potrebno je registrirati se na web stranici Office 365 za škole i to putem korisničkog računa AAI@EduHr (ime.prezime@skole.hr) koji administrator imenika u svakoj školi dodjeljuje učenicima i djelatnicima (popis administratora je dostupan ovdje). I dok je većina učenika, učitelja i nastavnika obično dobro upoznata na koji način funkcioniraju Word ili Excel, valjalo bi pozornost usmjeriti na praktičnost ostalih alata iz ponude. Nove mogućnosti Office 365 paketa pružaju bržu i kvalitetniju razmjenu informacija, kakva i priliči digitalnom dobu. Jedan od najkorisnijih alata, svakako je OneNote, koji funkcionira kao digitalna bilježnica. Zaboravite na rokovnike, brojne papiriće na koje zapisujete informacije jer sada možete sami stvarati svoju bilježnicu, modificirati poglavlja i stranice u trenu, a na praznoj površini možete pisati i umetati slike, kao i videouratke te web-stranice. Posebno je korisno što se cijela bilježnica ili dijelovi mogu dijeliti s ostalima, od čega korisnika dijeli tek klik mišem. Pokazalo se kako učitelji vide posebnu vrijednost u ovom alatu jer tako mogu stvoriti bilježnicu s važnim predavanjima i radnim materijalima i dati ih učenicima da je istražuju. Također, više nema potrebe za prikupljanjem papirnatih bilješki, listova koji se pogube i sličnih organizacijskih poteškoća. Nadalje, Skype for Business sve je češće korišten alat koji je naišao na popularnost kod velikog broja korisnika diljem svijeta. Neke od velikih prednosti u odnosu na Skype su što tijekom razgovora možete prikazivati i dijeliti prezentacije i dokumente, razmjenjivati poruke za vrijeme poziva, pregledavati statuse i informacije o drugim osobama. Također, u razgovor se može uključiti do 250 korisnika i ne trebaju biti na Skypeu već im je potreban samo internet ili mobitel. Također, jednostavno možete dogovoriti sastanak u Outlooku i pokrenuti razgovore iz aplikacija kao što su Word ili Power Point, a takva multifunkcionalnost znatno štedi vrijeme. Tu je i Sway ili nova digitalna aplikacija sustava Office 365 koja omogućuje stvaranje prezentacija u atraktivnom, interaktivnom dizajnu uz korištenje slika, videa ili teksta. Učenici ili studenti mogu koristiti Sway kako bi kreirali interesantna izvješća, zadatke, projekte, predmetne materijale i portfelje. Korištenje je jednostavno – putem funkcije ''drag and drop'' na brz način se sastavlja prezentacija koja se u tijeku rada samostalno modificira sukladno elementima koje dodajete. Također, ne bi valjalo zanemariti ni već usvojena znanja, pa tako oni koji su ovladali PowerPointom svoje vještine mogu izbrusiti uz pomoć alata Office Mix koji omogućava kreiranje interaktivnih prezentacija. U Power Pointu sada se može umetnuti snimljeni govor, dodavati film ili uvrstiti anketa, čime svaka prezentacija postaje dodatno aktivna i zanimljiva. Na kraju, ali ne i najmanje važno, ne treba zanemariti činjenicu da svaki korisnik Office 365 ProPlus paketa ima na raspolaganju i 1000 GB cloud prostora za pohranu, dok poštanski sandučić raspolaže s 50 GB, a unutar njega je moguće slati i privitke (engl. Attachment) veličine do nimalo zanemarivih 150 MB. Sve je spremno za korištenje. Samo se trebate registrirati putem AAI@EduHr (ime.prezime@skole.hr) korisničkog računa. 