Hrvatski telekom kupio je Crnogorski telekom za 123,5 milijuna eura. Radi se o najvećoj akviziciji HT-a do sada odnosno o prvom velikom koraku u strategiji širenja HT-a i pozicioniranju kao vodećeg telekom igrača u regiji. HT je, naime, danas potpisao ugovor s Magyar Telekomom o kupnji 76,53 posto udjela u društvu Crnogorski telekom, a zaključenje transakcije očekuje se do kraja siječnja 2017. godine. Budući da se radi o transakciji unutar grupe Deutsche Telekom ne treba posebna dozvola crnogorske agencije za tržišno natjecanje. Naime, radi se o dvije neovisne kompanije s istim većinskim vlasnikom, koje su izlistane na burzi i imaju manjinske dioničare, a poslovni potezi neovisni su o većinskom vlasniku. Dobar posao u Crnoj Gori Kako kažu u HT-u, ta akvizicija omogućit će izlazak na crnogorsko tržište HT-u, dobavljačima HT-a te drugim kompanijama iz HT grupe, čime se stvaraju pretpostavke i promovira izvoz hrvatskih roba i usluga u Crnu Goru. Pri tome će širenje, s obzirom na to da HT izravno i neizravno generira više od tri posto domaćeg BDP-a, u konačnici imati pozitivan učinak na ekonomsku aktivnost, zaposlenost i prihode države od poreza u Hrvatskoj. Usto, dionica HT-a, smatraju u HT-u, osnovica je razvoja malog dioničarstva u Hrvatskoj, a regionalna akvizicija stvara novu vrijednost za HT i njegove dioničare. U HT-u očekuju da će transakcija imati dobar učinak na poslovanje i rezultate HT-a. Inače, Crnogorski telekom najveća je telekomunikacijska kompanija u Crnoj Gori koja pruža kompletan spektar fiksnih i mobilnih telekomunikacijskih usluga. U prvih devet mjeseci 2016. ostvareni su prihodi u iznosu od 69,4 milijuna eura, dok je EBITDA iznosio 24 milijuna eura. Kada se radi o mobilnoj mreži, potkraj trećeg tromjesečja imali su 368,6 tisuća mobilnih korisnika i bili drugi igrač na tržištu s 32 posto korisničke baze u mobilnoj telefoniji, gdje su im najveći konkurenti Telenor i M:Tel, no Crnogorski telekom je na nedavnoj aukciji kupio značajan dio radiofrekvencijskog spektra, za razliku od prvog konkurenta Telenora koji to nije učinio, te će to sada omogućiti superiornu pokrivenost 4G signalom i najveće brzine prijenosa podataka, kažu u HT-u. Sa 140.300 korisnika u fiksnoj telefoniji, Crnogorski telekom je apsolutni tržišni lider s 93,6-postotnim udjelom na tržištu fiksne telefonije. Potkraj 2015. u kompaniji je radilo 588 zaposlenika. Burza skočila HT grupa već je prisutna u regiji sa svojom članicom, IT tvrtkom Combis koja je vrlo uspješna u poslovanju u regiji, gdje i ostvaruje gotovo 11 posto udjela u svojim ukupnim prihodima. A kako kažu u HT-u, nastavit će pratiti tržište u regiji i pokušati iskoristiti sve prilike. Naime, regionalno širenje jedna je od najvažnijih sastavnica strategije HT-a. Burza je danas, očekivano, pozitivno reagirala na potez HT-a u Crnoj Gori, pri čemu je Crobex porastao oko 1 posto, na najviše razine u zadnjih šest godina, a cijena dionice HT-a je do kraja dana bila je u plusu 4,68 posto, u jednom trenutku dosegnula je 180 kuna – najvišu razinu od rujna 2013., piše Hina. Istodobno cijena dionica Crnogorskog telekoma lagano je porasla na 2,91 euro.      Kada se radi o regiji i telekom tržištu, još nema velikog privatizacijskog vala kada se radi o državnim telekomima koji su mahom najjači na svojim tržištima, premda je bila nekolicina pokušaja. Dakle, najjači telekomi u smislu broja korisnika i prihoda su mahom državni, tako u Sloveniji, Srbiji, BiH koja ima tri nacionalna telekoma. Mjesta za kupnju ima jer se očekuje da će kad-tad bar djelomično privatizirati telekom kompanije. Pokušaja je već i bilo, no na koncu države su se povlačile iz daljnjih procesa. HT je inače prisutan u HT Mostaru gdje ima manjinski udio. Dok Vip postoji u Srbiji, Makedoniji i Sloveniji. Valja naglasiti da je Vipnet, za razliku od HT-a koji je samostalno izlistan na burzi, u stopostotnom vlasništvu Telekom Austrije te hrvatski Vipnet funkcionira kao klaster zajedno s makedonskim. 