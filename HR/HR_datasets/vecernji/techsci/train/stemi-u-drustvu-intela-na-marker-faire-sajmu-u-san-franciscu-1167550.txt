Na najvećem svjetskom sajmu potrošačke elektronike CES koji se održao u Las Vegasu u siječnju ove godine, među 600 startupova koji su se predstavili cijelom svijetu našao se i hrvatski startup STEMI. Više od 150 000 posjetitelja imalo je priliku upoznati robota pauka Hexapod, odnosno interaktivnu platformu koja omogućuje stjecanje STEM znanja i vještina. Izlaganje na CES-u bilo je veliki uspjeh, ali prava potvrda tog uspjeha stigla je tek nedavno jer je zahvaljujući sjajno odrađenom poslu STEMI dobio poziv od Intela da predstavi robota u sklopu Intelovog štanda na Maker Faire sajmu u Bay Area, San Francisco. Osim predstavljanja robota na sajmu, u planu je i dogovaranje poslovne suradnje s Intelom. Maker Faire je najveći sajam inovacija, kreativnosti i inventivnosti posvećen „izumiteljima“ koji istražuju i stvaraju nove produkte i nove tehnologije. Iz godine u godinu broji tisuće posjetitelja, a ove godine ih očekuju čak 200 000. – Činjenica da ulazimo u dogovore oko poslovne suradnje s Intelom i sam poziv da izlažemo na njihovom štandu potvrda su nam da imamo dobar i kvalitetan proizvod. Iznimno smo ponosni da nas je tako velika i renomirana tvrtka prepoznala i vjerujemo da će nam to značajno pomoći u daljnjem razvoju poslovanja – izjavio je Marin Trošelj, CEO i suosnivač STEMI-ja.  Osim što jako velike i ozbiljne korake radi na svjetskoj sceni, STEMI ne miruje ni kad je u Hrvatskoj. Nakon uspješne crowdfounding kampanje i godine dana rada na razvoju proizvoda – krenula je prodaja STEMI Hexapod robota. Na web stranici www.stemi.education dostupan je webshop putem kojeg možete naručiti vlastitog STEMI robota po cijeni od 2460 kn s 10 % popusta za prednarudžbe do 15. lipnja 2017. godine! 