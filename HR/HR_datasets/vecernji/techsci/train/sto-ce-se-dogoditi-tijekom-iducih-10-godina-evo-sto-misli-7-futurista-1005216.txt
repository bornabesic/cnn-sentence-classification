Tijekom posljednjih deset godina svjedočili smo velikom tehnološkom napretku koji nam je donio neke nevjerojatne stvari. No, što nas čeka u idućih deset godina? Huffington Post upitao je sedam vodećih futurista za njihovu prognozu što će nam iduće desetljeće donijeti. Prenosimo neke od najzanimljivijih mišljenja. Dr. Michio Kaku (na slici), profesor teorijske fizike na sveučilištu CUNY, smatra da ćemo vidjeti postupni prijelaz od interneta prema "brain-netu", u kojemu će biti mogući trenutačni prijenos misli, osjećaja i sjećanja diljem planeta. – Znanstvenici sada mogu spojiti mozak na računalo i početi dekodirati neke od naših sjećanja i misli. To bi u konačnici moglo revolucionarizirati komunikacije, pa čak i zabavu – smatra Kaku. Googleov direktor inženjeringa i poznati izumitelj dr. Ray Kurzweil misli da će do 2025. godine 3D printeri moći jeftino izrađivati odjeću, ali i printati ljudske organe s pomoću modificiranih matičnih stanica. Kurzweil također smatra da ćemo dosta vremena provoditi u virtualnim i pojačanim stvarnostima, što će nam omogućiti da posjećujemo ljude udaljene stotinama kilometara. Dr. Anne Lise Kjaer, osnivačica londonske agencije za prognozu trendova Kjaer Global, smatra da će evolucija zdravstvene upotrebe pametnih mobilnih uređaja revolucionarizirati liječenje dijabetesa i visokog krvnog tlaka. Dr. James Canton, CEO Instituta za globalne budućnosti iz San Francisca, smatra da će nosivi mobilni uređaji preplaviti svijet te ubrzati pristup obrazovanju, zdravstvu, poslovima, zabavi... – Umjetna inteligencija postat će jednako pametna i pametnija od ljudi – prognozira Canton, koji smatra i da će bitcoin iduće generacije zamijeniti tradicionalni novac. Jason Silva, voditelj emisije National Geographica emisije Brain Games, misli da će samovozeći auti postati sveprisutni te da će prijevoz biti automatiziran, čist i jeftin. Dr. Amy Zalman, šefica neprofitne organizacije World Future Society, ističe kako znanstvenici imaju sve prodornije načine promatranja naših mozgova i tijela kako bi razumjeli naše ponašanje i stavove, te smatra da je to alat koji ćemo moći iskoristiti za izgradnju "boljih budućnosti". Mark Stevenson, autor knjige "Optimistov obilazak budućnosti", smatra da tehnologije nisu najvažnije, već ono što društvo s njima radi, te posebno stavlja naglasak na nove načine za samoorganizaciju. >> Direktor Googlea: Do 2045. godine postat ćemo digitalno besmrtni >> Planira živjeti vječno: Evo kako će si produžiti život! 