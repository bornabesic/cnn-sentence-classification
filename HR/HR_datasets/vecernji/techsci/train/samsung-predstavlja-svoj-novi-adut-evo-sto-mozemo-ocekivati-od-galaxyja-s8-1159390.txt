Nakon velikog i dugog iščekivanja Samsung je konačno lansirao svoj novi flagship smartphone, prvi nakon velikih problema s modelom Note 7 prošle godine. U New Yorku i Londonu predstavljeni su modeli S8 u 5.8-inčnoj i S8+ u 6,2-inčnoj Quad HD+ Super AMOLED verziji.  Samsung je ubacio cijeli niz novih tehnologija fokusirajući se na iskorake u softveru, ali vidljiva je i fizička promjena veće iskorištenosti zaslona koji je sada otišao prema spoju filmskog i TV aspekta slike pa S8 ima 18,5x9 omjer. Rubovi su sada posve iskorišteni za prikaz zaslona, bez home tipke i oštrih kutova.  Galaxy S8 je vrhunski uređaj i trebao bi povratiti slavu Samsungu nakon silnih muka prošle godine. Uvedena je i nova generacija čipseta s manjom 10nm dimenzijom. Samsung je u biti redizajnirao svoju najjaču liniju i trudio se umanjiti svaku moguću fizičku komponentu. Novi procesori obećavaju gigabitnu LTE i gigabitnu WiFi pripremu, uz podršku za do 1Gbps za brzo preuzimanje datoteka. Galaxy S8 i S8+ su opremljeni naprednom prednjom kamerom od 8MP F1.7 sa Smart autofokusom i 12MP F1.7 Dual Pixel stražnjom kamerom za bolje fotografije snimljene pri slabom svjetlu, zoomu, s anti-blur tehnologijom i poboljšanom obradom slike. Zumiranjem ćete gubiti puno manje oštrine slike, nego što ste to navikli da se događa na mobitelima.  Posebno je istaknuto Bixby inteligentno sučelje koje će parirati Appleovom Siriju, Googleovom Assistantu ili Amazonovoj Alexi. Aplikacijama se preko Bixbyja može upravljati glasovnim, dodirnim i tekstualnim naredbama. Bixby je osmišljen kao prirodna nadogradnja prilagođenog korištenja mobitela pa intuitivno nudi cijeli niz informacija ovisno o navikama korisnika. Upravo od ovog softverskog iskoraka u Samsungu puno očekuju, a hvale se da će to biti puno bolje iskorištavanje osobnog digitalnog pomoćnika, nego što je to kod konkurencije.  Novitet je i dodatni način otključavanja uređaja - preko skeniranja šarenice oka. No, to ne znači da će korisnici svaki put mobitel morati približavati oku. To je dovoljno učiniti samo prvi put, a softver za prepoznavanje lica poslije odradi taj posao puno brže i u trenutku pa je dovoljno samo pogledati mobitel i bit ćete prepoznati. Otisak prsta sada se nalazi na poleđini kućišta pa i dalje možete i tako zaključati S8.  Puno se pazilo na bateriju s obzirom na lanjsku katastrofu Notea 7 pa su sada poduzete brojne sigurnosne provjere. S8 ima bateriju kapaciteta 3000 mAh-a, a S8+ 3500 mAh-a, a obje varijante nude brzo punjenje i žičano i bežično.  Corning Gorilla Glass 5 s prednje i stražnje strane osigurava izdržljivost i završnu obradu vrhunske kvalitete pa se i u slučaju ispadanja mobitel ne bi smio teže oštetiti. I novi modeli imaju visoki standard otpornosti na vodu i prašinu (IP 68) kao i prethodni model S7.    Galaxy S8 i S8+ će se na europskom tržištu naći u slobodnoj prodaji od 28. travnja, u bogatoj paleti boja koje uključuju ponoćno crnu, orhideja sivu i arktičko srebrnu. Prednarudžbe za Galaxy S8 i S8+; u Hrvatskoj se mogu napraviti od 29.3., a korisnici koji izvrše prednarudžbu do 19. travnja imat će pogodnost isporuke uređaja do 8 dana prije dolaska u trgovine. Cijena za Hrvatsku za sada još nije objavljena. >> Sony Xperia XZ Premium najbolji je smartphone na ovogodišnjem MCW-u >> Ova maska mogla bi prekinuti 'rat' između obožavatelja iPhonea i Androida 