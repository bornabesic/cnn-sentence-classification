Hrvatski znanstvenik Ivan Đikić dobitnik je 2,5 milijuna eura vrijednog projekta Europskoga istraživačkog vijeća (ERC) za napredne istraživače u sklopu kojeg će istraživati kako bakterijski toksini uzrokuju oštećenja stanica i tkiva, što naposljetku rezultira simptomima bolesti. Radi se o projektu stvaranja novih anti-bakterijskih lijekova koji su različiti od antibiotika. Poznato je da antibiotici uništavaju sve bakterije pa i one bakterije koje su našem organizmu potrebne. Cilj je otkrivanje novih inhibitora koji će specifično blokirati toksine patogenih bakterija i tako djelovati samo na patogene bakterije  "Kako bi se kreirali novi antibakterijski lijekovi nužna su veća ulaganja u istraživanje, posebice zato što otpornost bakterija na antibiotike postaje jedan od gorućih problema u klinikama, a dosadašnje ulaganje u istraživanja i otkrivanje novih anti-bakterijskih lijekova je vrlo nisko", istaknuo je Đikić u subotu u priopćenju. To je drugi zaredom ERC projekt koji je Đikić dobio, a u prvom je istraživao metastatski potencijal tumora tijekom upalnih procesa. "Sretan sam i jako ponosan da sam dobitnik drugog ERC-ova  projekta jer je to jako rijedak uspjeh među znanstvenicima u EU", naglasio je Ivan Đikić. Đikić je dobitnik najvažnije njemačke znanstvene nagrade "Gottfried Wilhelm Leibniz" i član Leopoldine, njemačke akademije znanosti, te niza prestižnih međunarodnih nagrada među kojima se ističu priznanja američkog (AACR) i europskog (EACR) udruženja za rak.   >>Ivan Đikić se obratio premijeru i predsjednici >>Ivan Đikić: Povuče li Plenković izjave, vraćam se u Hrvatsku 