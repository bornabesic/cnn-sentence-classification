SFeraKon, najstarija i najuglednija znanstveno-fantastična konvencija u ovom dijelu Europe, ove se godine održava po 39. puta, od 12. do 14. svibnja na FER-u, a posebno iznenađenje sprema u svom izložbenom dijelu: veliku maketu čuvenog Hogwartsa, škole vještičarenja i čarobnjaštva iz serije romana i filmova o Harry Potteru i čak 30 originalnih replika čarobnih štapića koji su „dopali“ u ruke Josipu Demeteru iz udruge Ming magija, i to direktno iz studija. Maketu Hogwartsa izradio je Virovitičanin Sandro Požežanac pazeći na svaki i najmanji detalj, na čemu mu je osobno čestitao Gary Tomkins, scenograf koji je radio na filmovima Harry Potter. Izrada makete omjera 1:186 trajala je četiri mjeseca. Organizatori ističu i SFeraKonsku zbirku. Zagrebačko Društvo za znanstvenu fantastiku SFera svake godine povodom Dana znanstvene fantastike – SFeraKona objavljuje zbirku SF i fantasy priča domaćih autora. Zbirku dobivaju na poklon svi posjetitelji SFeraKona, a cilj joj je proširiti svijest o domaćoj SF sceni i promovirati domaće autore. Svake druge godine zbirka je posvećena nekom podžanru spekulativne fikcije, pa su do sada objavljene zbirke posvećene hororu (Zagrob), fantasyju (Zmajev zlatni svitak), steampunku i space operi (Parasvemir), apokalipsi (Smak!), paralelnim svemirima (Ukronije), te krimićima i špijunskim pričama (Futur crni). Ovogodišnja, 23. po redu zbirka spekulativne fikcije, znakovitog naslova SFumato, sadrži priče 15 autora od kojih su neki debitanti, a neki već dobro poznati čitateljima. Zbirku su uredile Ivana Delač i Tatjana Jambrišak, a autor naslovnice je Igor Kordej. Zagreb i SFeraKon će ove godine posjetiti i James Lovegrove - zvučno ime svjetske književnosti, britanski pisac i autor više od 50 romana za djecu, mladež i sve one koji se tako osjećaju, kao i Dalibor Talajić, ozbiljna „faca“ iz svijeta stripa, Marvelov crtač koji je nedavno došao u centar svjetske i domaće javnosti nacrtavši strip Madaya Mom o ratu u Siriji, nastao iz SMS-ova koje je nepoznata majke petero djece iz opkoljenog sirijskog grada Madaye razmjenjivala s novinarima ABC Newsa. Također, u goste dolazi i Justyna Anna Barys, inženjerka life support sustava pri Europskoj svemirskoj agenciji. Ova mlada 26-godišnjakinja uvrštena je na Forbesovu listu “30 ispod 30” u kategoriji industrije kao jednu od najtalentiranijih mladih znanstvenika u svijetu! Kao i svake godine, na konvenciji će se predstaviti niz udruga koje se bave znanstvenom fantastikom, a posjetitelji će uživati u brojnim igraonicama, turnirima i demonstracijama RPG igara, kao i u sajmu knjiga, prodajnoj izložbi i radionici izrade nakita te brojni cosplay gosti. 