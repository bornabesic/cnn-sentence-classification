Elon Musk, izvršni direktor tvrtke Space X, otkrio je kako su im prošle godine došle dvije osobe koje su bile ''vrlo ozbiljne'' te im platile dio novca za privatnu misiju oko Mjeseca. Osobe, koje Musk nije htio imenovati, žele na let 2018. godine, a uskoro bi trebale pristupiti zdravstvenim i testovima fizičke pripremljenosti.  Musk je također otkrio kako bi putovanje trajalo oko tjedan dana, a raketa bi se približila površini Mjeseca, no slijetanje nije predviđeno. Ako misija uspije, bit će to prvi put u povijesti da su ljudi otišli toliko duboko u svemir. Bilo bi to i prvi put nakon 45 godina da ljudi sudjeluju u jednoj lunarnoj misiji, pod uvjetom da to prije ne napravi Nasa ili neka druga svemirska agencija.  SpaceX u priopćenju navodi kako su kupci već platili znatan polog za misiju, a Musk je troškove usporedio sa slanjem astronauta na Međunarodnu svemirsku postaju. Nasa trenutačno ruskom Roscosmosu plaća oko 70 milijuna dolara po osobi za let na ISS, piše Guardian. Za let bi se koristila raketa Falcon Heavy koju SpaceX tek treba testirati ovog ljeta. U misiji bi bila i kapsula Dragon 2 koju Musk opisuje kao ''vrlo uspješnu'' u dosadašnjim misijama. Iako nije otkrio tko su putnici, Musk je rekao kako nije riječ ni o kome iz Hollywooda. Rekao je i da bi let mogao biti opasan te da su putnici svjesni toga. – Napravit ćemo sve da rizik učinimo najmanjim, no on neće biti nula – rekao je Musk i dodao da u budućnosti očekuju više ovakvih misija. Iako je Nasa dogovorila s tvrtkom SpaceX misije do Međunarodne svemirske postaje, ova kompanija do sada nije imala misije s ljudima. Musk je rekao kako će Nasa imati prioritet ako se odluči na još jednu lunarnu misiju.  >> NASA otkrila sustav od 7 planeta veličine Zemlje: Tri se nalaze u nastanjivoj zoni >> Spektakularna snimka: Raketa dostavila teret pa se uspješno vratila na zemlju >> Svemirski taksi kreće 2019. 