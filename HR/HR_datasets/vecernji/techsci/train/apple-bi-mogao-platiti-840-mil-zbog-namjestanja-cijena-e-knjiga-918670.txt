Apple bi mogao platiti i do 840 milijuna dolara zbog optužbi da je namještao cijene e-knjiga s izdavačima, prenosi Bloomberg. Državni odvjetnici i potrošači koji tuže Apple traže 280 milijuna dolara odštete i žele taj iznos utrostručiti, poručio je odvjetnik potrošača u sudskom dokumentu pri sudu u Manhattanu. Tužitelji tvrde da po antitrustovskim zakonima imaju pravo na trostruku odštetu jer je SAD već dokazao na suđenju prošle godine da je Apple organizirao namještanje cijena. Traženi iznos je 0,5 posto od 158,8 milijardi dolara u gotovini koliko je Apple prijavio da je imao na kraju 2013. godine. Okružna sutkinja Denise Cote zaključila je u srpnju nakon suđenja da se Apple dogovarao s izdavačima oko cijena e-knjiga. Cote je također presudila da je Apple prema tome odgovoran u 33 američke države koje su se Ministarstvu pravosuđa pridružile u tužbi. Ministarstvo pravosuđa u tom suđenju nije tražilo novčanu odštetu, no Cote je rekla da će ove godine održati suđenje za odštete koje traže države. >> Talijanski AGCM kaznio Apple sa 900 tisuća eura 