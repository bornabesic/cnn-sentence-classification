Jedan od pet ovogodišnjih finalista edukacijskog programa Software Startup Academy, čiji je pobjednik - CabApp - proglašen prošli tjedan na konferenciji WinDays15, zagrebački je tim Ballistics s uslugom Advanced Handball Statistics (AHS). Riječ je o takozvanoj SaaS (Software-As-A-Service) cloud usluzi namijenjenoj prvenstveno rukometnim klubovima i savezima koja omogućuje detaljno i efikasno praćenje događaja tijekom rukometne utakmice putem mobilne aplikacije.  Na WinDaysima u Umagu razgovarali smo s voditeljem projekta Tomislavom Hlupićem, studentom zadnjeg semestra zagrebačkog FER-a. Uz Hlupića, koji je bio zadužen za razradu cijelog koncepta, implementaciju poslovne inteligencije i C# development, u timu su Josipa Kovačev i Marina Brebrić (C# i frontend development), Filip Jandrijević i Leon Fadljević (Android development), te Tomislav Gracin (Web servisi, frontend development). Projekt su razvili kao studenti FER-a tijekom akademske godine 2014./15., pri čemu su imali veliku podršku mentorice prof. dr. sc. Mirte Baranović. Riječ je zapravo o ideji koju je Hlupić razrađivao već neko vrijeme. - Htio sam u to krenuti nakon faksa, ali se ovo pokazala kao izvrsna prilika - kaže. Pristupačna cijena Hlupić objašnjava da se AHS od drugih aplikacija za praćenje rukometne statistike razlikuje po znatno većoj detaljnosti. - Sve dosadašnje aplikacije imaju mogućnost širokog raspona praćenja, ali to su isključivo statičke vrijednosti. Nijedna ne omogućava da se, recimo, mijenjaju parametri prema kojoj bi se dinamički uzimali podaci, primjerice, da bi se fokusirali samo na jedan određeni segment igre ili pokušali vidjeti kako ide forma kojem od igrača tijekom utakmice, sezone ili cijele karijere. Mi s alatima poslovne inteligencije baš to želimo omogućiti - rekao je Hlupić, dodajući kako, prema njegovim saznanjima, ovakva aplikacija za rukomet zasad ne postoji. - Možda je neki klub napravio vlastitu, ali nitko je nije napravio da bi je prodavao kao uslugu drugim klubovima ili savezima - navodi Hlupić. Korisnici bi uslugu plaćali na polusezonskoj ili sezonskoj bazi, s time da ne bi izgubili prethodne podatke ako, na primjer, preskoče jednu sezonu. Hlupić konkretnu cijenu još nema, iako za početak ima viziju prihoda od par tisuća kuna godišnje za 50 klubova, što bi onda uložili u razvoj sustava ili nabavu opreme. Želi istražiti koliko su klubovi spremni izdvojiti, a pritom im želi i izaći u susret. - Pokušavamo cijenu same usluge držati pristupačnom da si je klubovi mogu priuštiti. Nije da želimo od klubova uzeti čim više novca, već im i pomoći - kaže Hlupić. Android, iOS i Windows Phone - Sigurno ne bih mijenjao cijene da klubovima postanu nepristupačne. Također, ako klub ima više ekipa, plaćao bi manje cijene po svakoj ekipi koju prati, ne bi plaćao neku fiksnu cijenu. Za početak su orijentirani samo na domaće tržište, no ne isključuju ni mogućnost širenja na strana jer je rukomet univerzalni sport. - Ako se pokaže interes u Hrvatskoj, najmanji je problem prevesti aplikaciju i prilagoditi je novom tržištu - objašnjava Hlupić. Ekipa je zasad najviše napravila na Android aplikaciji za praćenje, a u dobrom stadiju je i razvoj ostalih dijelova projekta. U narednih mjesec i pol, procjenjuje Hlupić, najvjerojatnije će biti dovršena i aplikacija za statistiku, dok bi usluga trebala biti potpuno spremna do kraja ove godine. Osim Androida u planu su i verzije za mobilne platforme iOS i Windows Phone. >> 'Pokušavamo spasiti tradiciju koja izumire, narudžbe u sobu' Hlupić je od svih sportova za ovu uslugu izabrao baš rukomet jer ga gotovo neprekidno igra od devete godine života. - Najviše sam proveo u svom matičnom klubu u Ludbregu, zatim sam prešao u Varteks. Kada sam se preselio u Zagreb u trećem razredu srednje otišao u sam u RK Dubravu, ali ta sezona mi stvarno nije bila pretjerano sretna s ozljedama. Ozlijedio sam se praktički odmah, nisam odigrao nijednu utakmicu - otkriva Hlupić. Igrao je i u ekipi FER-a, s kojom je ostvario prilično dobre uspjehe - ove godine osvojili su sveučilišno prvenstvo, prošle godine bili su treći, a redovno sudjeluju na međunarodnim natjecanjima kao što je popularna Elektrijada. Usluga je podijeljena na dva dijela – web aplikaciju, putem koje se vrši administracija ekipa i pregledava detaljna statistika, te mobilnu aplikaciju, kroz koju se generiraju podaci o događajima (akcijama) tijekom utakmice na temelju kojih se stvara statistika svake pojedine ekipe.  Web aplikacija je podijeljena na dva modula kojima korisnik odvojeno pristupa.  Prvi modul je administracijska aplikacija, putem koje se unose podaci o ekipama, igračima, natjecanjima i utakmicama, kao i podaci vezani za svaku pojedinu utakmicu (odabrani igrači i službene osobe ekipe te službene osobe utakmice – suci, nadzornici...). Drugi modul su statistički podaci o ekipama i igračima, gdje korisnik može proizvoljno odabirati kriterije za podatke, bilo u dubinu ili širinu. Tako je moguće napraviti presjek statistike ekipa i igrača u određenom broju utakmica, u određenim periodima utakmice i prema vrsti akcija na utakmici. Mobilna aplikacija, osim generiranja podataka, omogućuje i near-real-time povratne informacije o tijeku utakmice te statističkim podacima za ekipu odnosno igrače vezane za tu utakmicu. 