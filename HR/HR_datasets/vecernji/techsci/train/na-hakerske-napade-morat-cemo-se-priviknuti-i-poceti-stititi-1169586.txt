Prošli petak ostat će u povijesti zabilježen kao dan kada je postalo potpuno jasno da se velike pljačke više ne izvode s pištoljem u ruci i čarapom na glavi, već tipkovnicom i laptopom. Za sada još uvijek nepoznati hakeri u samo nekoliko sati uspjeli su na svoje račune “smjestiti” milijune američkih dolara masovnom otmicom i ucjenom. Naravno, nisu oteti ljudi, ali su oteti podaci bez kojih je funkcioniranje tisuća tvrtki i institucija nemoguće. Koliko god mislili da nas se osobno ovo baš i ne tiče, jer se to “događa nekom drugom”, vrijeme je za promjenu stava. Jer svi smo se mi već saživjeli s računalima, a njihovu sigurnost prepuštamo slučaju. Imate li na vlastitom računalu kod kuće internetsko bankarstvo kojim plaćate račune? Imate li možda na njemu neki poslovni projekt koji razvijate mjesecima, i koji biste trebali pokazati klijentu za nekoliko dana? Ili, ako ste student, imate li možda na računalu seminarske radove koje pišete već tjednima i trebate ih predati sljedećeg tjedna? Vjerojatno nešto od ovog imate. I zamislite da je to sve najednom blokirano. Biste li platili otkupninu od nekoliko stotina kuna ili biste možda bacili računalo, kupili novo i počeli sav posao ispočetka? Vjerojatno biste platili, samo da svoj sadržaj dobijete nazad. Iako je ovo prvi računalni napad ovakvih razmjera, ne treba sumnjati kako će takvih hakerskih akcija biti sve više i više. I na njih ćemo se morati priviknuti. Baš kao što nam ne pada na pamet ostaviti preko noći nezaključan automobil u mračnoj ulici u sumnjivom dijelu grada, tako nam neće padati na pamet ne pokrivati svoja računala zaštitnim programima i instaliranjem sigurnosnih zakrpa. Računalna sigurnost nešto je što se uči, a svaka škola košta. Koliko je koštala ova škola od prošlog petka, najbolje znaju vlasnici računala koji su proteklih dana morali u bitcoinima plaćati otkupnine kako bi ponovo dobili pristup svojim podacima. 