Kupujete li mobitel preko oglasnika svakako treba pripaziti na više stvari. Prvo, ako plaćate na 'neviđeno' i mobitel vam dolazi poštom mogli bi ostati neugodno iznenađeni ako u paketu pronađete nešto sasvim drugo.  Prijevare su lako moguće i zato bi najbolje bilo da uređaj prije kupnje dobro pregledate. No, i onda postoji opasnost da kupite uređaj koji je ukraden. Kako najlakše provjeriti je li mobitel prijavljen kao ukraden? Pomoću IMEI broja koji se dobije kada se utipka kod *#06#. Te brojeve moguće je pronaći i na stražnjoj strani uređaja, na kutiji proizvoda ili na području gdje se nalazi baterija.  Američki teleoperateri imaju zajedničku bazu podataka gdje drže te broje uređaja koji su prijavljeni kao ukradeni i neće dopustiti njihovo spajanje na mrežu, piše Verge.  Tako je u SAD-u puštena u rad stranica na kojoj možete provjeriti radi li se o ukradenom uređaju. Dovoljno je na Stolen Phone Checker ukucati IMEI i ubrzo ćete saznati govori li prodavač istinu. Ova stranica ograničena je samo na područje SAD-a. No, ovo nije prvi takav servis. Stranica ImeiPro nema takvo ograničenje i ona će vam otkriti radi li se o ukradenoj robi. Na stranici navode kako se može provjeriti je li mobitel ukraden bilo gdje u svijetu te da je njihova preciznost 99,9%. Moguće je i prijaviti nestali mobitel, bez obzira radi li se o izgubljenom ili ukradenom uređaju.  