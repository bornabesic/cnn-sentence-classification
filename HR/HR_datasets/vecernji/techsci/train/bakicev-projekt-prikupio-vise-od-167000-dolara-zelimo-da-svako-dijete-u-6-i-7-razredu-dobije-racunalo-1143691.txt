Poduzetnik Nenad Bakić na Indiegogou je prikupio više od 167.000 dolara za projekt "BBC micro:bit - STEM revolucija u školama".  Cilj projekta je podijeliti djeci u hrvatskim školama micro:bitove, računala koje je BBC dizajnirao za inormatičko obrazovanje u Velikoj Britaniji. "Reforma školstva u praksi, u STEM području, tako da svako dijete dobije primjerak najmodernije tehnologije i pripadajuću edukaciju. Hakiranjem sustava iz 19. stoljeća prečicom u 21.! Croatian Makers je najveća inicijativa u našem školstvu! Oslanjanjem na veliki uspjeh Croatian Makers lige podijelit ćemo barem 3.600 micro:bitova, kao uvod u veći cilj: da svako dijete u 6. ili 7. razredu dobije po jedan već iduće školske godine", stoji na stranici kampanje na Indiegogou, platformi za grupno financiranje. Prvotni cilj kampanje bio je prikupiti 60.000 dolara, no taj je iznos vrlo brzo premašen pa je cilj već dvaput povećavan. Novi cilj sada je 200.000 dolara, a do kraja kampanje ima još 18 dana. >> Najpoznatiji profesor matematike u regiji ima novi portal za učenje matematike, fizike, kemije... >> Nenad Bakić: Birači izrazito žele reforme. Zašto glavne stranke to ne nude? 