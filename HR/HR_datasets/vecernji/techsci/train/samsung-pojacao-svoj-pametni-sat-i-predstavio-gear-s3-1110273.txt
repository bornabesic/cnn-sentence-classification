Samsung je na velikom tehnološkom sajmu IFA u Berlinu predstavio svoju novu verziju pametnog sata Gear S3. Riječ je već o sedmom dizajnu pametnog sata iz radionice ovog južnokorejskog diva. Iako pametni satovi još nisu naišli na veliku praktičnu korisnost kod kupaca kao kad je riječ o pametnim mobitelima, jaki igrači, a među njima je definitivno i Samsung, i dalje usavršavaju proizvod. – Uz Gear S3 nastavljamo graditi našu ostavštinu nosivih uređaja, nudeći raznolik izbor kako bismo poboljšali jedinstvene životne stilove naših korisnika – izjavila je Young-Hee Lee, izvršna potpredsjednica globalnog marketinga, sektora mobilnih komunikacija u tvrtki Samsung Electronics i dodala: – Samsung Gear S2 postigao je znatan napredak u kategoriji pametnih satova, s personaliziranim izgledom sata i svestranim rotirajućim okvirom, koji su omogućili intuitivno iskustvo pametnog sata. S novim proizvodom Gear S3 proširujemo našu Gear kolekciju i predstavljamo ne samo odličan, novi pametan sat već sat koji je fantastičan. Za Gear S3 Samsung je u Berlinu priredio zasebno glamurozno predstavljanje Snimio: Danijel Lijović Gear S3 dizajnirao je umjetnik i industrijski dizajner Arik Levy, koji je imao zadatak stvoriti elegantan dizajn koji bi sat približio ne samo zaljubljenicima u tehnologiju nego i onima koji cijene umjetnost, a kaže da je pazio i na praktičnost dodira pri korištenju sata Sat ima AMOLED zaslon s mogućnošću prikaza 16 milijuna boja, a štiti ga Corning Gorilla Glass SR+ otporan na ogrebotine. Gear S3 podnosi sve vremenske uvjete, a zadovoljava visoki IP68 standard otpornosti na vodu. Prikaz sata sve više podsjeća na klasičan sat zahvaljujući seriji maski te većem broju sadržaja. Tu je i mogućnost stalnog prikaza (Always On Display), što znači da se neće sam od sebe zatamnjeti, nego će cijelo vrijeme pokazivati koliko je sati. Rotirajući okvir, zaštitni znak Gear S3 pametnog sata, poboljšan je novim svojstvima. Bez dodirivanja zaslona, korisnici mogu prihvatiti ili odbiti poziv ili odgoditi alarm. Dodatno, pišući ili crtajući po zaslonu, poruke će se automatski pretvoriti u tekst ili emotikone. Korisnici također mogu kreirati kratke podsjetnike i "to-do" liste. Ugrađena GPS funkcionalnost omogućuje korisnicima precizno praćenje njihovih fitness-aktivnosti, a Alti/barometer i Speedometer omogućavaju korisnicima da prate sve: od nadmorske visine i atmosferskog tlaka do naglih promjena vremena, prijeđene udaljenosti i visine. Sva lica Geara S3 Snimio: Danijel Lijović Zanimljiva je i SOS usluga. U slučaju hitnog slučaja, korisnici mogu aktivirati SOS i postavke traženja lokacije kako bi obavijestili obitelj, prijatelje i hitne službe o kriznoj situaciji, čak i kada im telefon nije nadohvat ruke. Moguće je unaprijed pripremiti poruku za slučaj opasnosti pa je u datom trenutku poslati s tri pritiska na tipku "home". A Samsung obećava da poboljšana baterija može izdržati i četiri dana normalnog rada. Korisnici mogu pristupiti širokom izboru aplikacija, uključujući fitness, glazbu, vijesti, sport i aplikacije za putovanja – sve su optimizirane za liniju Gear proizvoda, uključujući Gear S2 i Gear S3. Uz mnoštvo personaliziranih sučelja sata dostupnih za preuzimanje, korisnici mogu personalizirati rotirajući UI kako bi se uklopio u njihov životni stil. Odabrane aplikacije i sučelja bit će dostupni za preuzimanje izravno putem Gear S3 pametnog sata, bez potrebe prethodnog preuzimanja na pametni telefon. Sat podržava i vlastitu SIM karticu. Sat dolazi u dvije verzije – Gear S3 frontier koji ima robustan izgled, pogodan za rad u bilo kakvim uvjetima, a usmjeren je na funkcionalnost. Druga verzija je Gear S3 classic s minimalističkim elegantnim stilom. 