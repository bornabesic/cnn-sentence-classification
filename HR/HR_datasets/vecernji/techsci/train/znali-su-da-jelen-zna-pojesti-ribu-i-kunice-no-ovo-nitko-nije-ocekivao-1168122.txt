Kako bi riješili zločine i lakše identificirali stradale, forenzičari provode istraživanja s ljudskim tijelima. Tako je tim iz Forenzičko-antropološko istraživačkog odjela (FARF) iz Teksasa na otvorenom ostavio ljudske ostatke kako bi istražili tragove koje ostavljaju strvinari. To područje nadzirala je kamera koja se aktivira na pokret. Rakuni, kojoti, lisice i drugi strvinari često jedu leševe na tom području, no ostali su vrlo iznenađeni kada su ugledali jelena kako jede ljudske ostatke, javlja Popular science. Istraživanje je počelo sredinom 2014. godine, a kamere su 5. siječnja 2015. godine snimile jelena kako stoji s ljudskim rebrom u ustima. To je prvi slučaj da je jelen ulovljen kako se hrani ljudskim mesom, a autori su svoje nalaze objavili u časopisu Journal of Forensic Sciences. Ovo nije prvi put da jeleni krše svoje vegetarijanske navike jer su uhvaćeni kako jedu ribu, šišmiše i mrtve kuniće, no nikada nisu viđeni da jedu ljudsko meso. U svojem radu autori su objavili koji znakovi upućuju na to da je meso jeo jelen, u slučaju da kolegama forenzičarima zatreba prilikom istrage o sumnjivoj smrti. 