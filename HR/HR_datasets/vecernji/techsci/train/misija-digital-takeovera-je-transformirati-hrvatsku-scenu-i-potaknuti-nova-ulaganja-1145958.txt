Strategija digitalne transformacije, content marketing, native oglašavanje, influenceri, big data, video, community. Sve spomenuto teme su o kojima će vodeći globalni i regionalni digitalni eksperti govoriti na konferenciji Digital Takeover koja će se održati ožujku u Cinestaru u sklopu Branimir Centra. Svjesni važnosti ulaganja u digitalno oglašavanje, 24 sata je 2015. pokrenuo Digital Takeover, platformu čija je misija transformacija hrvatske digitalne scene. Aktualne teme svih dosadašnjih Digitalnih Takeovera i njegov uspjeh, motivirali su ih da i u 2017. uspostave centralno mjesto okupljanja digitalne zajednice i orgraniziraju regionalnu digitalnu konferenciju. ˝Cilj je osvijestiti važnost ulaganja u digitalno oglašavanje te povećati ukupni postotak ulaganja u digital. Ideju digitalne transformacije želimo prenijeti cijelom tržištu, pa je tako ovogodišnji program fokusiran na praktične primjere i trendove koje je svakako potrebno detektirati i procijeniti mogućnosti za lokalnu prilagodbu˝, objašnjava Ana Tomić iz organizacije Digital takeovera. Tomić ističe da je prema istraživanjima, potencijal ulaganja u digital i monetizaciju je puno veći od realiziranog, a statistike upućuju na to da hrvatski oglašivači samo 12% ukupnog medijskog budžeta ulažu u digital.  ˝Na globalnoj razini, a i u susjedstvu "digital switch" stigao je na velika vrata, a podatak kako 8 od 10 Hrvata dnevno koristi Internet jasno pokazuje da i kod nas konzervativnim ulaganjima u poslovanju više nema mjesta˝, kaže Tomić. Mlađe generacije Ante Franotović, direktor marketinga 24sata napominje da postoje određene kategorije koje još uvijek mogu funkcionirati bez digitala u ovom trenutku, ali to nije dugoročno održivo. ˝Kompletno društvo je u procesu digitalne transformacije, već sada za mlađe generacije vrijedi da ne postojiš ako nisi digitalan. To su neki novi klinci koji se dive Youtube zvijezdama i blogerima, povezani su i premreženi sa svim poznanicima i svim sferama interesa. Oni su glavni urednici svog medijskog života te ako se ne integriramo u taj svijet za njih kao da ne postojimo. Potrošači su u konstantnoj digitalnoj interakciji, a u skoroj budućnosti taj "digitalni život" postaje primaran za sve veću skupinu ljudi. Uskoro ćemo biti u eri umjetne inteligencije i virtualne stvarnosti. Brendovi koji se ne prilagode bit će marginalizirani ili će nestati kroz narednih petnaestak godina. Digital je osnova za održivo poslovanje. Digitalna transformacija nije samo ulaganje u neki novi medij kako bi se dosegli potrošači - digital je transformacija kompletnog poslovanja˝, upozorava Franotović. Kako tvrdi, digitalni marketing ukida ograničenja i briše granice. Za razliku od tradicionalnog marketinga može precizno targetirati određenu lokalnu ciljnu skupinu ili pak cijeli svijet, a sve to uz optimalne troškove. Omogućava nam da ne rasipamo novac na sve one osobe kojima se nikada nismo niti htjeli obratiti. ˝Digital nam omogućava direktnu interakciju s ciljnom skupinom, možemo ih aktivno uključivati u kampanje, dobiti njihovo mišljenje ili ih pretvoriti u brand ambasadore. Niti jedan drugi medij ne može postići takvu razinu "engagementa"˝, poručuje Franotović. Pametno ulaganje Kako kaže Zoran Turković, direktor digitalnih medija 24sata, ulaganje u digitalne medije većinom obuhvaća četiri glavna segmenata - sadržaj, traffic&audience development, tehnologija i prodaja, a zajednički nazivnik im je ulaganje u zaposlenike i njihova znanja te vještine koji su preduvjet uspjeha. ˝Digitalna transformacija se ne događa sama po sebi nego je rezultat rada svih zaposlenika - od studenta na praksi do predsjednika Uprave˝, tvrdi Turković.  Kako kaže, u segmentu sadržaja razvijaju se novi oblici konzumacije te sadržajna područja koja dolaze u mainstream, a u posebnom fokusu je video sadržaj. Ističe da je praćenje trendova nužno ako kompanija želi biti ili ostati konkurentna, no ne treba implementirati sve što se smatra globalnim trendom. Svjetski trend treba staviti u suodnos s trenutnim i budućim navikama korisnika na lokalnoj razini te onda odlučiti ima li smisla nešto raditi. ˝Puno se ulaže u traffic portala i to u svaki distributivni kanal, naime više nije dovoljno proizvesti sadržaj i čekati da čitatelji dođu na portal nego se pametnom strategijom kroz svaki distributivni kanal želi maksimizirati baš svaki članak i video koji medij proizvede. Naravno, nije bitna samo količina nego i kvaliteta. U 24sata postavljanje trendova vidimo kao našu odgovornost s pozicije market leadera. Time ne radimo dobro sebi nego čitavom tržištu odnosno hrvatskim korisnicima interneta. Ostali mediji slijede i polako ono što se smatralo luksuzom postaje dostupno svima˝, smatra Turković. Turković objašnjava kako je ulaganje u tehnologiju podrazumijeva dvije stvari, prva je sama tehnologija portala koja se stalno unapređuje kako bi portal bio brži korisnicima, kako bi njihov user experience bio bolji, intuitivniji. Što bolji user experience to će medij prestajati biti samo portal te postajati destinacijski brend poput Googlea, Facebooka. Drugi smjer ulaganja je data science, naime interpretacija golemih količina podataka omogućava poboljšanja u svakom od četiri glavna segmenta. Naposljetku dolazi prodaja i ulaganje u monetizaciju. ˝Oglašavanje je daleko najveći izvor prihoda u digitalnim medijima, stoga je logično kazati da nam je svetinja konstantno nuditi nove proizvode klijentima te poboljšavati rezultate njihovih kampanja. Cijeli tim stručnjaka svakodnevno radi na optimizaciji i odnosu s klijentima i mogu za zadovoljstvom reći da je feedback s tržišta odličan. A nastojat ćemo biti još bolji˝, poručuje Turković. I Boris Trupčević, direktor Styrije za Hrvatsku, koji smatra da je internet glavni kanal komunikacije, informiranja i konzumacije medijskog sadržaja. ˝Kod nas je Internet primarni medij informiranja koji najviše utječe na odluke o kupnji i koji dominira životima potrošača kroz čitav dan. Oni koji u medijskoj industriji ne ulažu u digitalnu transformaciju nemaju budućnost. 24sata i Styria davno su prepoznali važnost tih ulaganja što je ključni razlog zašto danas dosežemo do gotovo 90 posto korisnika Interneta, a u Hrvatskoj smo dosad uložili preko 15 milijuna eura u digital. Takav izuzetan rezultat ne može se postići preko noći i bez ozbiljnih investicija˝, kaže Trupčević. 