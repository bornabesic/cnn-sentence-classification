Godina je tek počela, a već imamo zaoštravanje na globalnom tržištu smartphonea. Huawei je na sajmu CES u Las Vegasu predstavio svoj novi flagship phablet mobitel Mate 9, koji je trenutačno ne samo najjači smartphone tog velikog kineskog brenda nego po specifikacijama vjerojatno i najjači Android mobitel na tržištu. Nakon turbulentne 2016. godine i za Apple i za Samsung, upravo Huawei nastavlja veliki rast. Apple je lani prvi put zabilježio pad prodaje iPhonea, a Samsung je doživio katastrofu s Noteom 7. Iako i američki i korejski div ukupno prodaju više mobitela, Huaweijev udio na svjetskom tržištu kontinuirano raste. Na toj ljestvici Samsung već godinama drži  prvo mjesto, ali je nakon kraha Notea 7 u trećem tromjesečju 2016. pao na oko 20 posto udjela, Apple je na oko 12,5 posto, a u istom razdoblju Huawei je rastao za čak 23 posto i stigao na oko 9,3 posto udjela na tržištu. U prva tri kvartala 2016. Huawei je s 94 milijuna prodanih mobitela već tada gotovo nadmašio svoju godinu ranije (100 milijuna prodanih uređaja), a ukupno bi ih u 2016. mogao prodati oko 139 milijuna smartphonea. Uspjeh Huaweija nije samo na jačanju premium linije mobitela, nego usavršavanju srednju kategorije smartphonea. Imaju cijeli niz dodatnih modela mobitela poput Huawei P9 light, Huawei Nova ili dodatni zasebni brand Honor sa cijelom paletom modela.  Spreman i za VR A što je to toliko dobro na Mateu 9? Fokusira se na vrlo jake performanse, odlične fotografije, lijep dizajn i iznimno bitno – jaku bateriju. Na sajmu CES osvojio je osam nagrada medija. Osim nagrade Wall Street Journala u kategoriji “Best of CES” za Mate 9, utjecajni Android Authority proglasio je Huawei proizvođačem godine, zbog ukupnog doprinosa tvrtke na području ostvarenih poslovnih rezultata i tehnoloških inovacija tijekom 2016. godine. Realno, Huawei i nije mogao biti ugrožen u Las Vegasu jer će Samsungov odgovor u obliku novog Galaxyja S8 i S8 edge stići tek u veljači u Barceloni, a Apple tradicionalno čeka jesen 2017. za predstavljanje novog iPhonea. Takav raspored u kalendaru odlično koristi veliki 5,9 inčni Mate 9, koji je u Americi izašao u jačem izdanju nego nešto ranije u Europi. Postao je prvi smartphone s integriranom Amazonovom Alexom, softverom umjetne inteligencije koji služi kao osobni asistent. Alexa je vrući trend i sve više uređaja je prihvaća, od sustava pametnog doma do automobila. Huaweijev glavni direktor Richard Yu istaknuo je da pametni mobiteli danas postaju inteligentni mobiteli. Tako je Huawei zahvaljujući partnerstvu smanjio zaostatak za Appleom koji ima Siri, a Samsung S Voice. – Inteligentni mobiteli mogli bi postati još važniji dio povezanosti pametnog doma i drugih uređaja. Koristit ćemo ih i u sportu, pomagat će našem zdravlju, domu, automobilu i našoj sigurnosti – istaknuo je u svom govoru Richard Yu. Osim integrirane umjetne inteligencije, Mate 9 je spreman za još jedan veliki trend – dolazi s pripremom za Google Daydream – Googleovu platformu virtualne stvarnosti, što zasad ima tek nekolicina mobitela. I kamera je adut Ovim modelom Huawei nastavlja trend dvostrukih kamera koji je uveo u svojim flagship modelilma od lanjskog P9 uređaja. S obzirom na to da je P9 (zajedno s paralalenim modelom P9 plus) prvi Huaweijev model koji je prodan u više od 10 milijuna primjeraka, logično je da Kinezi nastave s takvim spojem kamera, i ovaj put u suradnji s uglednim fotobrendom Leicom. Monokromatski senzor dvostruke kamere ima 20 megapiksela, a RGB 12 megapiksela. Selfie kamera ima 8 megapiksela i još bolji otvor blende nego stražnje kamere (F 1,9 u odnosu na F 2,2). Veliki Mate 9 ima full HD zaslon rezolucije 1920x1080, pokreće ga snažni procesor iz vlastite Huaweijeve proizvodnje Kirin 960 te nova verzija Androida 7.0 Nougat uz dorađeni Huaweijev operativni softver EMUI 5.0. Napaja ga jaka baterija kapaciteta 4000 mAh-a, što je jače i od Samsungova S7 i iPhonea 7. Uz jaku bateriju tu je i Huaweijeva nova tehnologija brzog punjenja 5A. Huawei tvrdi da za samo 10 minuta punjenja možete dovoljno napuniti bateriju da gledate dva filma. To zvuči impresivno. Upravo je baterija jedna od najvećih boljki smartphonea. Proizvođač koji napravi iskorak u trajanju baterije i učini nas manje ovisnima o punjačima zasigurno će dobiti bolju priliku kod korisnika. Jedan od rijetkih minusa u odnosu na ta dva najpoznatija svjetska modela je što Mate 9 nema vrhunsku zaštitu od vode i prašine, a iPhone 7 ima certifikat IP 67, a Samsung S7 još jači IP 68. Može ga se već i u Hrvatskoj nabaviti (za 5950 kn), ali zasad bez dodatka Amazonove Alexe.  >>Pogledajte kako je prije 10 godina Jobs predstavio uređaj koji je promijenio način na koji se koristimo mobitelima >>Apple će knjigu o svojem dizajnu prodavati za nevjerojatnih 2000 kuna! Phablet Mate 9 dolazi u 5,9 inčnoj verziji, no može se držati i u jednoj ruci. Odlikuje ga jaka baterija, elegantan dizajn i integrirana umjetna inteligencija u suradnji s Amazonom. Ima podršku i za Googleov VR. Samsungov najjači model S7 edge na udaru je konkurencije, no ipak datira još iz veljače 2016. godine. Super AMOLED 5,5 inčni zaslon, Snapdragon 820, kamere 12 i 5 MP,baterija 3600 mAh, IP68 certifikat zaštite za vodu i prašinu Apple je slabiju 2016. oporavljao novim jakim modelom. iPhone 7 Plus: 5,5 inčni zaslon, procesor Apple A10 Fusion, dvostruka kamera 12 MP, selfie kamera 7 MP, baterija 2900 mAH, IP67 certifikat za vodu i prašinu 