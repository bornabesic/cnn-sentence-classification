Već drugu godinu zaredom Ministarstvo znanosti i obrazovanja, CARNet i Microsoft Hrvatska omogućuju učenicima i zaposlenima u obrazovnom sustavu u Hrvatskoj, besplatni programski paket Office 365 Education. Također, svaki djelatnik i učenik hrvatskih škola ima pravo na pet besplatnih instalacija Office 365 ProPlus za sve privatne uređaje (računala, tablete, pametne telefone). Na ovaj način moguće je ostvariti besplatan pristup alatima koji se nalaze u oblaku kao i dostup do mnoštva funkcionalnosti vezanih za kolaboraciju i komunikaciju. Kako bi ostvarili pravo na pristup gore nevedenim servisima, potrebno je registrirati se na web stranici Office 365 za škole i to putem korisničkog računa AAI@EduHr (ime.prezime@skole.hr) koji dodjeljuje administrator imenika u svakoj školi (popis administratora je dostupan ovdje). Office 365 paket značajno osuvremenjuje proces učenja, a svaki korisnik ima pravo na pohranu 1000 GB (1 TB) podataka u oblaku, kojem će moći pristupiti s bilo kojeg uređaja, bilo kada i s bilo kojeg mjesta na svijetu. To također podrazumijeva i mogućnost unošenja podataka s različitih uređaja te sinkronizaciju tih promjena, točnije njihovu dostupnost s bilo kojeg uređaja. Osim toga, poštanski sandučić za svakog korisnika ima kapacitet 50 GB, a moguće je slati privitke veličine čak do 150 MB. Osim Office alata (Word, Excel, PowerPoint, Outlook, OneNote) učenicima i djelatnicima su na raspolaganju i razne platforme za komunikaciju i suradnju poput SharePoint online, Exchange Online te Skype for Business usluge koja omogućuje razmjenu izravnih poruka, konferencijske razgovore, videopozive, prezentacije i sl. Također, dostupan je i alat Yammer na kojem svaka ustanova može kreirati vlastitu društvenu mrežu koja će doprinijeti boljem zajedničkom radu i komunikaciji. Osim što je korištenje potpuno besplatno, nije potrebno plaćati niti nadogradnju verzija jer su sva buduća ažuriranja već uključena u uslugu. Sve usluge dostupne su uz najvišu moguću razinu sigurnosti i privatnosti, a najbolji dokaz su brojni certifikati koje tvrtka Microsoft posjeduje u tom području. Besplatna mogućnost dostupa najsuvremenijim tehnološkim alatima koji olakašavaju komunikaciju je na korak do vas. Dovoljno je samo par minuta za registraciju i svi alati su dostupni u bilo koje vrijeme, s bilo kojeg uređaja.