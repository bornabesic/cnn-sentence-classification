Posljednjih godina kineski proizvođač Huawei bilježi velike skokove. Njegov uspjeh posebice se odnosi na flagship modele iz serije P. Lanjski model P9 bio je prvi Huaweijev pametni telefon koji je prodan u više od deset milijuna primjeraka. Napredak u dizajnu I u Hrvatskoj je popularan P9, a njegova nešto povoljnija varijanta P9 Lite lani je bila najprodavaniji Huaweijev mobitel u Hrvatskoj.  Na testu smo imali priliku detaljno isprobati novi Huaweijev adut – P10. Ovo je odličan mobitel poboljšanih performansi, odlične kamere i jako lijepog dizajna. Desetka je doživjela više promjena i nadogradnji. U oči odmah upada elegantniji dizajn. Novi model više podsjeća na, primjerice, iPhone 6S nego na neke generičke Android modele. Sada P10 i izgledom djeluje kao premium mobitel, iako je i dalje povoljniji od najjačih modela Samsunga, Applea i drugih. Proširena je i paleta jedinstvenih boja pa možete birati između osam kombinacija uključujući i efektne plave, zelene i zlatne. Promijenjene su neznatno i dimenzije uređaja pa je P10 malo uži (6,93 cm) i malo deblji (6,98 mm) od prethodnika. Zaslon sada ima 5,1 inč (P9 je imao 5,2). Iako su konkurenti Samsung, Sony i LG ove godine iskoračili s većim zaslonom na svojim flagshipovima, to Huaweiju zapravo i nije toliki problem jer već ima svježe lansiran snažan (i skuplji) poslovni model Mate 9 kojem je zaslon 5,9 inča.  U svakom slučaju malo uži P10 dobra je odluka jer ovaj model sada puno bolje leži u ruci i s njime zasigurno nećete istegnuti prste pri korištenju. Lijepom dizajnu doprinosi i zgodno rješenje teksture na poleđini koja pomaže da se mobitel manje skliže, a i da imate manje mrlja od otisaka prstiju, barem na poleđini.  Od svojeg većeg brata Matea 9, P10 je pokupio – snagu i brzinu. Aplikacije se otvaraju trenutačno i ne ruše se. Surfanje je također ugodno i bez problema s učitavanjem. Huawei je ostao vjeran kućnim chipsetima pa je tako u P10 isti procesor kao i u Mateu 9 – Kirin 960. Verzija sa 64 GB prostora za podatke ima četiri GB memorije (RAM), a model sa 128 GB ima šest RAM-a. Koristi Android 7.0 te Huaweijevo korisničko sučelje EMUI 5.1 koje je konačno riješilo i nezgodan problem s nedolaskom notifikacija što je znao biti problem s prijašnjim verzijama Huaweijeva softvera kojim se nastojalo štedjeti bateriju. Novi model ima i jači kapacitet baterije od prethodnika i sada iznosi 3200 mAh, što je nominalno više i od novog Samsung Galaxyja S8 (3000 mAh). Brzo punjenje baterije Prateći bateriju u nekoliko tjedana korištenja čini nam se da je mogla biti i bolja. U sat vremena povremenog korištenja baterija je sa sto već pala na 84 posto, a potom nakon snimanja nekoliko kratkih videa i više fotografija te slanja jednog videa u sljedećih 4 sata baterija je pala na 50 posto. Većinu dana ipak smo izdržali na jednom punjenju, ali ako puno koristite kameru ili druge interaktivne servise, vjerojatno ćete teško uspjeti izdržati cijeli dan bez punjenja, no uz malo pažnje to ipak ne bi trebao biti problem. Nasreću, kada i padne ispod 50 posto, baterija se još dobro drži. Pogledali smo TV seriju na Netflixu i izgubili tek nekoliko dodatnih postotaka. Dobra je stvar što se uređaj stvarno može brzo napuniti zahvaljujući SuperCharge tehnologiji, samo računajte da pritom trebate koristiti Huaweijev punjač. U 90 minuta možete napuniti mobitel do sto posto, a već za pola sata možete imati i 60 posto.  P10 također dolazi s dvostrukom kamerom kao drugi najbolji Huaweijevi modeli. Za ljubitelje fotografije tu je više mogućnosti za kvalitetne fotografije i dodatna uređivanja. Ponekad kvalitetnije i profesionalnije opcije znaju biti zahtjevne za korištenje, no to nije slučaj s izuzetno jednostavnom, a efektnom opcijom – portretne fotografije. Narančasti okvir upućuje vas da je uključena opcija koja fokus stavlja na osobu, a lagano “zblura” okolinu – tako dobijete profesionalnu fotografiju koju ne treba dorađivati. >> Sony Xperia XZ Premium najbolji je smartphone na ovogodišnjem MCW-u >> Samsung Galaxy S7 Edge proglašen najboljim smartphoneom 2016. 