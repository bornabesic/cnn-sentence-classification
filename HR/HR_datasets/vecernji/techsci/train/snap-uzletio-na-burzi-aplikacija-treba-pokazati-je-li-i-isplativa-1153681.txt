Vlasnici Snapa, odnosno mobilne aplikacije za razmjenu poruka i fotografija Snapchata, u prvom danu inicijalne javne ponude dionica postali su multimilijarderi. Svojem bogatstvu Evan Spiegel (26) i Bobby Murphy (28) pridodali su svaki po 1,6 milijardi dolara vrijednosti te sada njihova imovina pojedinačno iznosi 5,3 milijardi dolara. Tako su se popeli za 150 mjesta na Bloombergovoj ljestvici milijardera koja na dnevnoj bazi osvježava listu najbogatijih 500 ljudi u svijetu. U početnom izlistavanju na burzi vrijednost dionice Snapa bila je postavljena na 17 dolara, prodali su 200 milijuna dionica i skupili 3,4 milijarde dolara. Prvog dana cijena je porasla 44 posto, na 24,48 dolara po dionici, te je vrijednost tvrtke sada procijenjena na 28 milijardi dolara, piše Bloomberg. Snap je time ostvario najveću valuaciju u povijesti IPO-a američkih tehnoloških kompanija nakon Facebooka prije pet godina, u svibnju 2012. No analitičari upozoravaju kako je i Twitter također prvog dana trgovanja dionicom, u studenom 2013., skočio 73 posto, a sada se njime trguje 40 posto ispod cijene s IPO-a. Facebook je pak u prvoj godini nakon IPO-a pao 31 posto, dok je cijena dionice sada viša čak 260 posto. Stoga je pravo pitanje vrijedi li zaista Snap gotovo 30 milijardi dolara. Ako se pogleda metrika valuacije vrijednosti tvrtke u odnosu na njezinu prodajnu vrijednost, Snap stoji na oko 12,9 puta gledano 24 mjeseca unaprijed, poručuje Peter Garnry, rukovoditelj za strategiju trgovanja dionicama u banci Saxo i dodaje da je isti taj omjer Facebooka u svibnju 2012. iznosio 9,1. – To pokazuje da ulagači za budućnost Snapa imaju veoma visoka očekivanja pa mu je krivulja trgovanja dionicom u uzlaznoj putanji, u usporedbi s dionicama ostalih društvenih mreža, a iza svega toga stoje dobri razlozi. Naime, od svih društvenih mreža Snapchat se najbolje probio među mladom populacijom u dobi od 15 do 29 godina, a zna se koliko su oglašivačima upravo mladi ljudi važni – kaže P. Garnry i dodaje da je to razlog zašto Wall Street voli Snapovu društvenu mrežu Snapchat. Sve u svemu, s obzirom na trenutačnu vrijednost, možemo zaključiti da tržište od Snapchata očekuje povećanje svoje korisničke baze, kao i više temeljne prihode za oko 50 posto na godišnjoj razini u sljedeće tri do četiri godine, a to je poprilično strma stopa rasta, čak i za Snapchat, unatoč velikoj popularnosti aplikacije među mladima. Prodaja dionica Snapa bila je prvo ispitivanje zanimanja ulagača za aplikaciju koja još nije uspjela unovčiti svoju popularnost. Početkom veljače Snap je, u službenom izvještaju regulatorima o svojim planovima, objavio kako je kompanija prošle godine imala prihode od 404 milijuna dolara te pri tom zabilježila i gubitak od 515 milijuna. Snap tvrdi da je njegova mobilna aplikacija imala 158 milijuna dnevno aktivnih korisnika na kraju prošle godine te da prosječnih snapova koji se kreiraju dnevno ima 2,5 milijardi. >> I jedna škola zaradila je milijune nakon IPO-a Snapchata >> Ova opcija potpuno će promijeniti način na koji se koristite WhatsAppom 