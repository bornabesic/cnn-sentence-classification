Može li pranje zubi biti zabavno? Pitate li tim koji stoji iza projekta Brushies, zasigurno može. Uz to može biti poučno, pravilno, interaktivno... Upravo dječja nevoljkost spram pranja zubi potaknula ih je da osmisle način kako to učiniti što jednostavnijim i zabavnijim. Naravno, korištenjem tehnologije koja im to omogućava. Dakle, tim koji se sastoji od 12 članova, od kojih je dio u Hrvatskoj, a dio u Americi, izradio je pingvina Pearlyja koji u sebi ima senzor, bateriju i bluetooth. Pristaje na gotovo svaku četkicu za zube, a pomoću bluetootha spaja se na aplikaciju pametnog telefona. Pri četkanju zubi dijete zapravo igra igricu koja ga navodi na pravilne pokrete i na optimalno vrijeme za pranje zubi. U zdravstvene svrhe Ideja Brushies predstavljena je još lani na natjecanju startupa Idea Knockout. Nisu pobijedili, no svakako su privukli pozornost svojim proizvodom, a naposljetku su ga odlučili predstaviti na i CES-u, najvećem svjetskom sajmu potrošačke elektronike koji se svake godine održava u Las Vegasu u SAD-u. A najnoviji korak je da pomoću crowdfunding kampanje na platformi Indiegogo prikupe dovoljno novca za podizanje pingvina Pearlyja na novu razinu. Ovaj put PearlyNextGen omogućila bi interakciju s ostalim igračima u realnom vremenu i multiplayer varijantu, odnosno virtualnu igru unutar kruga koji pojedine zajednice, poput obitelji, škola ili prijatelja, mogu kreirati. Pritom bi se prikupljali podaci o pranju zubi, vremenu i načinu te koristili u zdravstvene svrhe. Misija tima Brushies koji čine dvanaestorica članova, od kojih dio živi i radi u Hrvatskoj a većina u Sjedinjenim Državama, jest poboljšanje dentalnog zdravlja djece. Naime, kako su izložili u svojoj kampanji na Indiegogu, pozivajući se na podatke Svjetske zdravstvene organizacije, 60 do 90 posto djece diljem svijeta ima karijes ili kronični gingivitis koji kasnije dovodi do raznih dentalnih bolesti. Mnoga djeca pranje zubi doživljavaju dosadnom obvezom koju, tvrde, žele učiniti primamljivom i zabavnom. Zapravo i osmislili su je tako što su dijelili iskustva upravo o svojoj djeci. Igru valja dalje testirati Cilj im je da Brushies proizvod zaživi u svakoj obitelji i da bude cjenovno prihvatljiv. Naravno, proizvodnja hardvera – igračke pingvina koja se prikopča na četkicu, te softvera odnosno igrica koje pomažu da pranje zubi dovoljno traje i izvodi se pravilno, nije jednostavna, a uz to je valja i testirati. Stoga su odlučili pokrenuti tzv. crowdfunding kampanju. Kampanja je tek počela na Indiegogu. Cilj je skupiti 50.000 dolara i, naravno, svatko tko uplati određeni iznos novca dobiva na dar Pearlyja, stare ili nove generacije. Inače, postojeći Pearly može se naručiti na stranicama mybrushies.com, a uz dostavu košta 30 dolara. >> Ova domaća aplikacija vašim najbližima šalje bitne informacije ako vam se dogodi nesreća >> Pokrećete kampanju? Pročitajte prvi cjeloviti priručnik za crowdfunding na hrvatskom jeziku 