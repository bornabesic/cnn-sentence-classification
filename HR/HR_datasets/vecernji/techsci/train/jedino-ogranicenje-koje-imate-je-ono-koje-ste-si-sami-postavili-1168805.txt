Miles Hilton-Barber motivacijski je govornik i pustolov, a s posebnom pozornošću slušalo ga je 1700 posjetitelja WinDaysa – poslovno-tehnološke konferencije koja je protekli mjesec održana u Poreču. Naime, Britanac Miles Hilton-Barber, rođen u Zimbabveu prije sedamdesetak godina, do svojih kasnih dvadesetih potpuno je izgubio vid zbog progresivne nasljedne bolesti. No, nije odustao od svojih snova. Unatoč hendikepu, srušio je niz svjetskih rekorda, primjerice: 2000. je na skijama prehodao 400 kilometara od obale prema unutrašnjosti Antarktike te je vukao za sobom sanjke – želio je postati prvi slijepi čovjek koji je osvojio Južni pol, no u tome su ga spriječile ozebline; završio je Marathon Des Sables, najtežu utrku na svijetu, 250 kilometara u šest dana kroz Saharu, zatim 11-dnevni ultramaraton kroz Kinu, od pustinje Gobi do Kineskog zida, najhladniji maraton na Zemlji – Sibirski ledeni maraton. Rekordno unatoč hendikepu Uz to je prva slijepa osoba koja je preletjela put od Londona do Sydneya (21.000 kilometara) uz pomoć tehnologije koja reagira na govor te uz pratnju pilota. Penjao se na Himalaju, Kilimanjaro, Mont Blanc... Njegov život zapravo je dokaz da ono što “propovijeda” ima učinka. Ipak, 30 godina živio je u mentalnom mraku. – Vjerujem da sam bio sretan i tada, no nisam mogao ostvariti svoje snove, stoga si nisam postavljao ni izazove. Moj negativni mentalitet bio je rezultat društva i uvjerenja prijatelja oko mene da slijepa osoba ne može učiniti puno i vjerovao sam im. Tada nisam razumio da su jedini limiti u svačijem životu samo oni koje prihvatiš kao svoje – priča nam Hilton-Barber. Inspirirao ga je brat koji je oslijepio zbog iste genetske bolesti. Naime, on je jedini slijepi čovjek koji je samostalno u jedrilici preplovio ocean. Pokazao mi je da sljepoću koristim kao izgovor za nepokušavanje. – Danas sam sretan i potpun. Naravno da ću uvijek željeti više, možda više letenja u mojoj ultralakoj letjelici, svaki put pobjeđujući strah od visine. Dva najveća cilja u životu su mi da budem najbolji suprug i otac. Mislim da nisam bio uvijek uspješan na tom polju. U braku sam više od 40 godina i sada sam dvadeset puta zaljubljeniji u svoju suprugu nego na dan vjenčanja. Imam troje djece i troje unučadi, dakle, blagoslovljen sam na mnogo načina. Okolnosti nisu dobar izgovor Ipak, trebalo vam je dugo se ohrabrite za izazove, imate li savjet kako skratiti to vrijeme? – Ne žalim ni za čim, učimo iz vlastitih iskustava i tako rastemo u životu. To nas čini boljim osobama koje mogu pomoći i drugima. Ključ skraćivanja vremena, od mentalnog prosvjetljenja i mijenjanja negativne u pozitivnu svijest je shvaćanje da život ne ovisi o okolnostima, nego o našem odgovoru na te okolnosti. I dalje sam potpuno slijep, to se nije promijenilo, no ono što jest moj je stav prema tome. Shvatio sam da sljepoća nema moć kontroliranja kvalitete moga života. Sada više uživam, postavio sam niz rekorda na tom putu, a sve što sam trebao napraviti i jesam jest da sam promijenio stav prema uvjetima i okolnostima vlastita života. Zapravo, sada sam sretniji, ispunjeniji i uspješniji kao slijepa osoba negoli što sam to bio kada sam mogao vidjeti, nije li to zapanjujuće, gotovo nevjerojatno. Tko na svijetu može i pomisliti da osoba može izgubiti vid i postati sretnija – ističe Barber Svaki dan u kojem niste ništa novo naučili je promašen, smatra Barber i pojašnjava: – Svi imamo prošla iskustva, prolazimo kroz loša i dobra razdoblja. Ako gledate unatrag, ključ je samo da naučite nešto. Emocije ostavite u prošlosti. Ako ste nekoga iznevjerili ili oni vas, naučite nešto iz toga iskustva, no, ponavljam, emocije ostavite iza sebe. Dva života Sveti Augustin je davno, prije 2000 godina, rekao: neopraštanje je kao otrov koji ste popili dok očekujete da ta druga osoba umre. Neopraštanje je luksuz koji si nitko od nas ne smije dopustiti. Zapravo, opraštanje je dar koji darujete sebi, ne drugoj osobi. Mnogi su zastali u životu jer si ne dopuštaju otpustiti prošlost i prigrliti budućnost. Svi imamo dva života, a drugi počinjemo onda kada shvatimo da možemo proživjeti samo jedan – uvjeren je Miles Hilton-Barber.• 