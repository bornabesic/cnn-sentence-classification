Svakih nekoliko mjeseci vodeći proizvođači pametnih telefona na tržište izbacuju najnovije modele s jakim specifikacijama. Njihovi top modeli stoje pravo malo bogatstvo, često i više od prosječne plaće u Hrvatskoj što je za mnoge u zemlji prevelik iznos. Naravno, postoji mogućnost i uzimanja mobitela putem pretplate, no tada se morate obvezati na dvogodišnji ugovor te iznos koji na kraju platite za mobitel često i premašuje njegovu stvarnu cijenu. Ako ga pak uzimate na rate opet na duže vrijeme možete zaboraviti na novi mobitel jedino ako baš imate viška novca. No, za sve postoji rješenje tako i za ovaj 'problem' a krije se u zemlji Dalekog istoka. Kina je već duže vremena relevantan čimbenik kada su u pitanju pametni telefoni. Njihove kompanije rastu velikom brzinom, a brojka prodanih pametnih mobitela leti u nebo. Prošlo je već dosta godina od kada su Hrvatima postali poznati Huawei i ZTE, a s vremenom probile su se i druge kompanije s vrlo dobrim adutima. Zahvaljujući tim proizvođačima razbijen je mit o lošoj kvaliteti svega što stigne iz Kine. Xiaomi, Meizu, Oppo i OnePlus neke su od kompanija koje su svojim mobitelima, a i modificiranim android sustavima, oduševili mnoge ljude diljem svijeta. Većina njih nudila je i cjenovno vrlo pristupačne uređaje s odličnim performansama. Veliki nedostatak kod tih uređaja bio je taj da nisu bili dostupni u Hrvatskoj, a jedini način da se dođe do njih bila je kupovina preko kineskih prodavača i njihovih stranica. U počecima je postojala skepsa, no praćenjem foruma, stranih i domaćih, dolazilo se do korisnih informacija pomoću kojih su se provjeravali određeni prodavači i njihova vjerodostojnost. Jednostavan proces Narudžba mobitela iz Kine nije toliko komplicirana, a najbitnije je da se mobiteli uzimaju tamo gdje postoje provjereni načini plaćanja poput PayPala koji vas osigurava u slučaju prijevare. Također, zaštitu nudi i poznata kineska web tržnica Aliexpress. Kada nađete uređaj koji želite kupiti morate znati da će Vam na to carina naplatiti i PDV i još neke dodatne troškove u iznosu od oko 50 kuna. Čak i s tim troškovima uređaji su još dosta jeftiniji nego da ih kupujete u Hrvatskoj. Vratimo se sad na početak priče i izbacivanje novih top modela svakih nekoliko mjeseci. Kao i svi drugi proizvođači tako i Kinezi drže se tog pravila i svako malo na tržište puštaju najnovije uređaje. Mnogi od njih dobiju i posebne izvedenice s jačim, odnosno slabijim verzijama jer to diktira tržište. I upravo u toj činjenici nalazi se prilika da za relativno malo kuna ugrabite 'zvijer' od mobitela. Kada na tržište izađe najnoviji uređaj, prošlim modelima pada cijena i to drastično nakon nekog vremena. Uređaji koji su koštali oko 300-400 dolara (što je za uređaje s istim ili malo jačim specifikacijama u Hrvatskoj dosta jeftino) prodaju se za oko 150 dolara. Ako vas malo i pomazi sreća možete ih kupiti za 120-130 dolara (bez PDV-a). Primjer je i uređaj koji sam nedavno naručio iz Kine. Radi se mobitelu Letv 1 (x600) koji za 1300 kuna (s PDV-om i troškovima) nudi 3GB RAM-a, osmojezgreni procesor (2GHz), veliki 5,5 inčni ekran (1920x180), odličnu Sony kameru od 13MP i sasvim dovoljnu bateriju od 3000MAh. To je jedan od prvih modela velike kineske tehnološke kompanije koji je predstavljen još u travnju prošle godine i nakon njega izašlo je još nekoliko modela zbog kojih mu je cijena kasnije drastično pala. Njegovu recenziju moći ćete uskoro pročitati. Mobitel je naručen sa stranice MiniDeal.net i plaćen je 152 dolara. Od trenutka naručivanja i slanja pa sve dok nisam dobio mobitel prošlo je ukupno 10-ak dana što i nije puno, no ta brojka može i varirati što znam i iz iskustva s ranijim narudžbama. Prilikom dolaska na carinu dobit ćete obavijest da ste dužni priložiti dokaz o cijeni, odnosno račun za mobitel. Račune pošaljete mailom i nakon toga možete očekivati poštara da vam donese paket. Pošiljka je poslana Singapurskom poštom, a broj za praćenje postaje aktivan tek nakon nekoliko dana. Dva glavna nedostatka su izostanak garancije u Hrvatskoj, no postoji mogućnost da se mobitel vrati prodavaču u Kinu, a uvjete o garanciji treba pažljivo pročitati. Drugi nedostatak je gotovina koju trebate imati ukoliko želite mobitel budući da ne postoji mogućnost kupovanja na rate. Mobitel će vam doći dobro zapakiran, a otvaranje je najbolje snimati kako bi se osigurali u slučaju da nešto s mobitelom nije u redu. Snimka vam služi kao dokaz prilikom rješavanja problema kod PayPala. Ja do sada nisam imao negativnih iskustava, a naručio sam ih 10-ak za sebe i za prijatelje. Ako se odlučite na kupovinu dobro proučite mobitel prije kupovine i provjerite stranice na kojima naručujete. Najbitnije je da transakciju obavljate putem servisa poput PayPala koji će vas osigurati u slučaju prevare. Kod provjerenih stranica do toga zasigurno neće doći. >> Uređaji s hrpom mogućnosti: Kako kupiti pravi mobitel? >> Nisu samo kopije: 6 kineskih mobitela naprednijih od iPhonea 6 