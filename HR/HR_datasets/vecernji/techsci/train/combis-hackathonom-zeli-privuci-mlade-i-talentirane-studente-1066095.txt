Do kraja ovog mjeseca primaju se prijave za prvi Combisov hackathon. Riječ je o 24-satnom studentskom natjecanju u programiranju koje će se održati 9. i 10. travnja 2016. i u njemu mogu sudjelovati svi redovni i izvanredni studenti koji studiraju na fakultetima diljem Hrvatske. – Upravo studente želimo potaknuti da se razvijaju i tako dati doprinos novim generacijama u IT-u. Svjesni smo svojih očekivanja od hackathona, a znamo i što možemo očekivati od onih koji se prijave na ovakav događaj. To su odvažni, vrijedni i sposobni budući programeri – kazala nam je Andrea Župarić, voditeljica Combis hackathona, te dodala kako je možda važnije naglasiti što studenti mogu očekivati od hackathona, a to je, napominje, zanimljiv zadatak, dobra atmosfera i dovoljno litara kave. S obzirom na tim zanesenjaka koji je uključen u organizaciju hackathona, može se očekivati i dobra atmosfera. Ulogu igra i prostor koji smo odabrali, a to je moderni HUB385, zatim obilje hrane, grickalica, voća, sokova, a tu su još naravno i vrijedne nagrade za najbolje od najboljih – napominje A. Župarić. Testiranje svojih mogućnosti No bitnije od svega toga za studente je novo iskustvo, razvijanje ideja, upoznavanje novih ljudi, suradnja u timu, izazov i testiranje vlastitih mogućnosti, smatra A. Župarić. Kada je riječ o zadatku, ipak je nešto suzdržanija te tvrdi da to nije informacija koju će odati prije natjecanja jer ne žele da neki studenti steknu prednost. Tako bi izgubili na vjerodostojnosti natjecanja i ne bi mogli pravedno ocijeniti rješenja. – Jedino što ću odati jest da nismo odustali od tematskog smjera u kojem ide većina hackathona – kazala je A. Župarić. Najbolji natjecatelji dobit će mogućnost da svoju ideju razviju u okviru Combisova Neostartup tima. Naime, bilo bi pretenciozno očekivati završene projekte nakon 24 sata. Ali očekuje prototipe projekata koji su funkcionalni i sukladno tome najbolje od najboljih nagradit će Combisovim startup programom. On omogućava vlasnicima idejnog rješenja zadatka razvijanje projekta po principu startupa, ali uz zaleđe etabliranih stručnjaka Combisa, njihova iskustva i znanja. iFlight kao uzor – Mi ćemo natjecateljima pružiti priliku da realiziraju svoj projekt, što kod ostalih natjecanja ovog tipa nije slučaj – ističe A. Župarić te dodaje: – Kako bih bolje približila ideju Neostartupa, dat ću primjer startupa koji se trenutačno nalazi u Neostartup programu. Riječ je o projektu iFlight – sustavu za upravljanje rasporedom letenja zračnih posada na osnovi biometrijskog praćenja fiziološkog stanja u stvarnom vremenu. iFlight je idejno rješenje koje je nastalo na jednom drugom studentskom natjecanju, a Combis je, kao partner natjecanja, odlučio pružiti priliku ekipi te im pomoći da aplikaciju razviju do kraja i na kraju je i primijene. Ekipa je kroz Neostartup program dobila punu podršku Combisa u novcu, pravnim savjetima, marketingu, hardverskim resursima, već postojećim softverskim rješenjima, a stariji kolege uvijek su spremni pomoći uz reputaciju velike i ozbiljne IT tvrtke koja uvijek stoji iza njih. To je Combisov Neostartup i to je ono što čeka najbolje. Nije naodmet reći i da je nagradni fond vrijedan, i to 32.000 kuna. Nagrada za prvo mjesto je 4000 kuna po natjecatelju u timu, za drugo mjesto 2000 kuna po natjecatelju, dok je za treće mjesto 1000 kuna po natjecatelju u timu. >> Prijavite se i osigurajte svoje mjesto u Tehnološkom parku Zagreb >> Da im dođu na vrata zaposlili bi 150 programera 