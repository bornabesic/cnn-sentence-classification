Više od tisuću znanstvenika, predvođenih Stephenom Hawkingom, suosnivačem Applea Steveom Wozniakom (na slici) i osnivačem tvrtke Tesla Elonom Muskom potpisalo je otvoreno pismo upućeno svjetskim liderima današnjice u kojima se traži hitna i trenutačna zabrana razvoja umjetne inteligencije u vojne svrhe te autonomnih sustava naoružanja. Riječ je o zabrani razvoja oružanih sustava koji samostalno djeluju na bojištu, bez čovjeka kao operatera, a znanstvenici smatraju kako bi njihov razvoj mogao predstavljati kraj ljudske vrste. Brzo na bojištima "Došli smo do trenutka kada je oružje s vlastitom, umjetnom inteligencijom moguće razviti, i kada će se ono u sljedećih nekoliko godina pojaviti na bojištima, ako sada nešto ne učinimo. Većina nas nije ni svjesna što se može dogoditi u vrlo kratkom vremenu. Autonomna oružja predstavljaju treću revoluciju u razvoju naoružanja, nakon pojave baruta i pojave nuklearnog naoružanja", tvrdi se u otvorenom pismu. Iako je sama ideja razvoja autonomnih oružanih sustava, oružja koje bez ljudskog upletanja djeluje na bojištu, bira i uništava ciljeve, mogla značiti smanjenje opasnosti za vojnike, situacija je sasvim drukčija. Naime, razvoj umjetne inteligencije dopušta mogućnost da se prekrše zakoni robotike i da se strojevi okrenu protiv svojih tvoraca, ljudi. Ujedno, pojava prvog oružja s umjetnom inteligencijom izazvala bi utrku u naoružanju kakva nije viđena od najnapetijih godina hladnog rata. Odbacili zabrane "Potpuno je izvjesno da će, kada prva zemlja razvije takvo oružje, sve ostale svjetske vojne i tehnološke velesile požuriti da i same stvore svoj vlastiti arsenal strojeva ubojica. Sada je posljednji trenutak da se takvo što spriječi", tvrde autori pisma predstavljenog na Međunarodnoj konferenciji o umjetnoj inteligenciji održanoj u Argentini. Naravno, neke od tehnoloških zemalja već su odbacile bilo kakvu mogućnost zabrane ovakvih vrsta oružanih sustava. Tako je Velika Britanija još u travnju na UN-ovoj konferenciji odbacila zabranu razvoja oružja, iako je u Britaniji prilično jaka kampanja Zaustavimo robote ubojice. >> Robot ubio radnika zbog ljudske pogreške >> Roboti gase ljudske poslove 