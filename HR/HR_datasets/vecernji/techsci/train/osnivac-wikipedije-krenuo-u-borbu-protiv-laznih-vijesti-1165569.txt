Osnivač Wikipedije Jimmy Wales pokrenuo je internetski portal namijenjen borbi protiv širenja lažnih vijesti na kojem će zajedno raditi profesionalni novinari i volonteri.   Nova platforma nazvana Wikitribune bit će besplatna i neće se financirati oglašavanjem nego doprinosima čitatelja. Točnost informacija lako će se provjeravati jer će se uz članke objavljivati i izvori.  "Vijesti su 'slomljene', a mi smo pronašli način kako ih popraviti", tvrdi Wales. Konstruiranje lažnih vijesti i njihovo plasiranje internetom bilo je predmetom velike debate u mnogim razvijenim zemljama tijekom prošlogodišnjih američkih predsjedničkih izbora.   Wales tvrdi da se to događa zato što ljudi očekuju da će vijesti na internetu dobiti besplatno, a informativni se portali financiraju oglašavanjem što, pak, stvara snažnu potrebu što veće 'klikanosti' i što privlačnijih naslova.   "To je problem jer su oglasi jeftini, nadmetanje za klikove žestoko, a portali loše kvalitete posvuda", kaže Wales. Dodaje kako su društvene mreže, na koje se sve više ljudi oslanja u potrazi na informacijama, dizajnirane tako da korisnici vide ono što žele vidjeti, potvrde svoju pristranost i nastave 'klikati' pod svaku cijenu. Facebook je tako lani bio žestoko kritiziran jer nije učinio dovoljno u sprječavanju širenja lažnih vijesti na svojim stranicama.   Wales je kazao da će Wikitribune kombinirati profesionalne novinarske standarde s radom volonterske zajednice čime će se zaštititi točnost informacija. Svi članci će biti potpisani, provjereni i verificirani, kazao je Wales. >>'Imate 24 sata da izbrišete lažne vijesti!' >>Evo kako u praksi izgleda Facebookova potraga za 'lažnim vijestima' 