Telekomunikacijske kompanije u Hrvatskoj u 2016. nastavljaju s investicijama u razvoj infrastrukture, napredne tehnologije i inovativne usluge očekujući pozitivne trendove u poslovanju, ali i preduvjete koji će jamčiti stabilno i predvidljivo poslovno okruženje.  Iz tri najjača telekoma u Hrvatskoj, Hrvatskog telekoma (HT), Vipneta i Tele2 Hrvatska, poručuju da 2016. vide kao izazovnu godinu u kojoj će, kao i ostali akteri na tržištu elektroničkih komunikacija, nastaviti aktivnosti na unapređenju širokopojasnih mreža, razvoju brzih mobilnih tehnologija i usluga te 'borbu' za korisnike. Investicije operatora će, prema očekivanjima Hrvatske regulatorne agencije za mrežne djelatnosti (HAKOM), u 2016. dodatno povećati pokrivenost cjelokupnog teritorija Hrvatske velikim brzinama širokopojasnog pristupa internetu i gustoću priključaka tog pristupa.   "HT nakon lanjskog ulaganja više od 1,3 milijarde kuna i ove godine nastavlja s investicijama te će dodatno povećati investicije u razvoj infrastrukture, jer će to omogućiti ponudu inovativnih proizvoda, najkvalitetnije i najbrže usluge", najavljuje predsjednik Uprave HT-a Davor Tomašković.  Poručuje i kako operateri "još uvijek čekaju na uklanjanja administrativnih i niza drugih prepreka, jačanje pravne sigurnosti, snižavanje previsokih opterećenja na dohodak i druge preduvjete koje moraju osigurati donositelji političkih odluka, bez čega nema većih investicija niti stabilnijeg trenda oporavka".  Vipnet također nastavlja ulagati u mreže i što širu dostupnost superbrzog interneta, a predsjednik Uprave Jiri Dvorjančansky očekuju da će "ovogodišnji izazovi u klasteru Hrvatska i Makedonija, srodne tvrtke iz sastava Telekom Austria grupe, biti i prilika za stvaranje snažnog konvergentnog izazivača". Predsjednica Uprave Tele2 Hrvatska i izvršna potpredsjednica Tele2 grupe za srednju Europu Malin Holmberg podsjeća da im je "početak 2016., slično kao i 2015., razdoblje značajnih ulaganja te da nakon dovršene nadogradnje 3G mreže u prvom kvartalu ove godine pokreću 4G mrežu". I ona se nada da će se gospodarski rast nastaviti i u ovoj godini u kojoj će, kako smatra,  u gospodarskoj politici iznimno važno biti stabilno regulatorno i pravno okruženje.  Iz HAKOM-a očekuju da tijekom ove godine Europska komisija potvrdi nacionalni okvirni program za korištenje EU sredstava za razvoj širokopojasnih mreža. Time se otvara put za ulaganja u nove tehnologije, ne samo operatora nego i jedinica lokalnih i regionalnih samouprava. Do kraja prve polovice 2016. na tržištu EU-a očekuje se definiranje veleprodajnih uvjeta koji će omogućiti RLAH (Rome like at Home) odnosno ukidanje naplate za roaming pozive u EU od sredine lipnja 2017.  Najavljuju i neke od važnijih novosti za regulaciju domaćeg tržišta elektroničkih komunikacija i zaštitu potrošača, od  uspostave registra za potrošače "Ne zovi" u drugoj polovici 2016. (koji će svim pretplatnicima telefonskih usluga, ako to žele omogućiti upis njihovih brojeva u registar, čime ih trgovci više neće smjeti nazivati ili slati SMS/ MMS poruke) do izrade aplikacija e-pravo puta i e-glavni projekti (za jednostavnije, jeftinije i brže rješavanje građevinskih i sličnih zahtjeva građana ili tvrtki).  Sredinom 2016. HAKOM u okviru svojeg interaktivnog GIS portala planira objaviti podatke o odašiljačima mreža pokretnih komunikacija te televizijskim odašiljačima kako bi bili dostupniji javnosti, a kao rezultat sustavnih aktivnosti HAKOM-a pri međunarodnim institucijama po pitanju talijanskih smetnji, prije ljeta očekuju znatno smanjenje ili potpuni prestanak smetnji u TV pojasu. >> Crna Gora ima najsporiji internet u Europi, BiH brži od Hrvatske 