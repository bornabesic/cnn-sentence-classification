Na najprestižnijem svjetskom kongresu na temu ICT rješenja za budućnost gradova Smart City Expo koji se održava u Barceloni, Hrvatski Telekom je zajedno s partnerima predstavio tri rješenja za pametne gradove, koja bi svoju primjenu nakon Hrvatske mogla naći na brojnim europskim i svjetskim lokacijama. U Barceloni se okupilo više od 14 tisuća posjetitelja, 590 izlagača i 400 govornika, a Hrvatski Telekom je suradnji s Deutsche Telekomom izložio rješenja koja je implementirao u gradovima diljem Hrvatske. Jedna od usluga je pametni sustav elektronske evidencije odvoza komunalnog otpada, razvijen u suradnji s tvrtkom EcoMobile, koji se primjenjuje u Koprivnici. Sustav obuhvaća kontejnere s ugrađenim čipovima koji u realnom vremenu javljaju da je spremnik pun, nakon čega sustav samostalno planira i predviđa najbolji raspored odvoza. Rješenje optimizira poslovanje pružatelju usluga, ali i omogućava naplatu usluge prema volumenu i broju sakupljanja ili masi otpada, što je dobro za same građane. Najviše interesa izazvalo je rješenje iz područja e-mobilnosti, pogona automobila na električnu energiju, jer je riječ o području usluga za koje se procjenjuje da će 2020. godine samo na tržištu EU vrijediti pet milijardi EUR, a očekuje se i deseterostruki rast u količini infrastrukture i korištenja usluge. Usluga omogućava razvoj cjelovite digitalne platforme za povezivanje niza ICT usluga i rješenja, poput pametnog parkinga i povezanih vozila, a predstavljeno rješenje Hrvatskog Telekoma u Barceloni predstavlja najnapredniji cjelovit ekosustav infrastrukture usluga i punjenja po principu „ključ u ruke“. S najvećim brojem električnih punionica u Hrvatskoj, kao dio užeg tima unutar DT grupe HT radi i na razvoju pan-europske mreže punionica, što će biti jedan od stupova daljnjeg razvoja digitalne ekonomije i pametnih gradova. Među predstavljenim rješenjima nalazi se i usluga za mjerenje okolišnih čimbenika, odnosno kvalitete zraka koja je još u ožujku primijenjena u Dubrovniku u prvoj pametnoj ulici u Hrvatskoj. Rješenje se temelji na Smart Sense Platformi, a u stvarnom vremenu mjeri temperaturu, tlak i  pet onečišćujućih plinova, a podatci se prikupljaju u cloud aplikaciji. Digitalna ekonomija i ICT rješenja iz IoT područja predstavljaju najbrže rastući segment ekonomije, koji u prosjeku raste čak sedam puta brže od ostalih područja. HT zajedno sa svojim strateškim i lokalnim partnerima, trenutačno jedini u Hrvatskoj nudi sveobuhvatna rješenja za pametne gradove, od razine temeljne infrastrukture do konkretnih aplikacija. Pametno upravljanje komunalnim otpadom, pametni parking, rješenja za blagajne i za prodaju karata samo su dio širokog spektra ICT rješenja razvijenih s partnerima, koja ostvaruju uštede lokalnim proračunima i tvrtkama u sredinama diljem Hrvatske. " 