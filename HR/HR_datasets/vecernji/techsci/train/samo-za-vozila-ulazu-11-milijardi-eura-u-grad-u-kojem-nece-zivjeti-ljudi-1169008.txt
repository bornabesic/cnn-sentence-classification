U listopadu ove godine vlada Južne Koreje otvorit će K-grad, najveći poligon za testiranje autonomnih vozila, a to će proizvođačima omogućiti da ponavljaju svoje testove u različitim okolnostima. Vlada je prošle godine u studenom dopustila da se diljem zemlje provode testovi autonomnih vozila, a ovim projektom će proizvođačima omogućiti testno područje koje je veliko kao pravi grad. Očekuje se da će se tamo okupiti tvrtke kao što su Hyundai, Kia, Samsung, Naver i SK Telecom kako bi poboljšali svoju tehnologiju i usluge, piše portal Business Korea. Grad će biti veličine 360 tisuća četvornih metara te bi trebao biti opremljen autobusnim kolodvorima, autocestama i zonama za parkiranje. U njega se planira utrošiti 11 milijardi eura. Prednost je ovog grada i u tome da se u njemu mogu testirati vozila i bez privremene dozvole za rad koju izdaje vlada. Neki stručnjaci smatraju da bi grad trebao biti opremljen i stručnjacima te platformama za snimanje i dijeljenje podataka kako bi se oni mogli koristiti u autoosiguranju te planiranju urbanih zajednica i drugih stvari. 