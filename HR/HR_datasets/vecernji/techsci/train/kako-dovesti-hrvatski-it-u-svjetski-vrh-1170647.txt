IT Biz Expo 2017, poslovni sajam hrvatske IT industrije u organizaciji portala IT Biz Crunch i medijske kuće VIDI, održan u KRAŠ Auditoriumu u Zagrebu, privukao je oko 300-tinjak posjetitelja, vrhunskih hrvatskih C-level tech managera i drugih IT stručnjaka te znanstvenika i inovatora. IT Biz Expo forumi Možda najviše pažnje na sajmu privukli su IT Biz Expo forumi na kojima se oko 6 vrlo zanimljivih tema okupilo dvadesetak zanimljivih panelista. Jedan od ključnih foruma obradio je u posljednje vrijeme vrlo atraktivnu temu Industrija 4.0 (link na vijest) oko koje su okupljeni vrlo zanimljivi panelisti: Tajana Barančić, predsjednica udruge CISEX, Sergio Galošić, CEO Klimaopreme, Darko Gebaei, CTO Agrivija i mladi karlovački inovator Albert Gajšak, tvorac Makerbuina. Tajana Barančić: Tokaru nužno treba IT-ovac, ali IT-ovcu nužno ne treba tokar Rasprava je dotakla mnoga pitanja vezana uz industriju 4.0, pa su panelisti između ostaloga ukazali na zabrinjavajuće trendove u hrvatskoj, uključujući uvođenje robotike u svijetu i kod nas, probleme s iseljavanjem i manjkom STEM zaposlenih. Tajana Barančić, predsjednica udruge CISEX izjavila je da je ICT ljepilo cijelog gospodarstva. Tokaru nužno treba IT-ovac, ali IT-ovcu nužno ne treba tokar. "U Cisexu smo procijenili da je 7 tisuća IT-jevaca otišlo iz Hrvatske (u zadnje dvije godine). U tom svjetlu govorimo o industriji 4.0, pa imamo situaciju da tvrtke rastu mno, a nemaju ljude da ih zaposle". Darko Gebaei, CTO Agrivija ukazao je na primjer Rumunjske koja je 2001. godine ukinula stopu poreza na dobit u IT-u i omogućila zapošljavanje više stručnjaka te smanjila odljev u inozemstvo. "Nama je problem jer trebamo zaposliti mlade stručnjake, a oni trebaju starije mentore koje je problem zadržati", kaže Gebaei. Kako bi se Hrvatska mogla priključiti "vlaku" industrije 4.0 potrebno je izvesti i reforme školstva. Stoga nam je bila jako zanimljiva izjava mladog karlovačkog inovatora Alberta Gajšaka koji je rekao: "Išao sam u matematičku gimnaziju, činjenica je da najbolji učenici idu u matematičke gimnazije, pa obične gimnazije, pa tek onda tehničke škole.  Radi se o tome da su u takvim školama standardi niži unatoč programu ili satnici koja je s matematikom i fizikom slična kao u gimnazijskom programu. Moj otac koji radi u tehničkoj školi savjetovao me da idem u gimnaziju". Albert Gajšak: Najbolji učenici idu u matematičke gimnazije, pa obične gimnazije, pa tek onda tehničke škole Forum Svemir 2.0 s punim naslovom "Lov na egzotične čestice i utrka na Mjesec kao poslovne prilike za Hrvatsku", moderiran od strane Saše Cecija, okupio je dr.sc. Ivicu Puljka (FESB), Miroslava Ambruš-Kiša Maka (Team Synergy Moon), Gorana Nikolaševića (World Space Week Association) i Frane Miloša (Amphinicy Technologies). Oni su ukazali kako je činjenica što Hrvatska nije članica ESA-e i CERN-a problem koji se proteže mnogo dalje od znanstvenih istraživanja, jer stvara velike prepreke industriji koja se veže (ili bi se mogla vezati) uz ta područja, te nam onemogućuje korištenje europskog novca iz budžeta većeg od milijarde dolara. Frane Miloš navodi kako je zbog činjenice da Hrvatska nije pravno vezana uz ESA-u njegova tvrtka morala otvoriti ured u Luksemburgu. "Ured u Luksemburgu imamo radi ESA-e. Ne možete staviti svoje ime na ponudu nego luksemburšku firmu koja proizvodi softver za satelitsku industriju". Dr.sc. Ivica Puljak navodi kako bi Hrvatska mogla postati članica CERN-a za samo 6 mjeseci, no naša politika do sada nije imala dovoljno ambicije i hrabrosti da napravi taj korak. Frane Miloš: Ured u Luksemburgu imamo radi ESA-e. Ne možete staviti svoje ime na ponudu nego luksemburšku firmu Slično govori Goran Nikolašević u vezi stupanja Hrvatske u pregovore za ulazak u Europsku svemirsku agenciju. "ESA je zapravo prva pokrenula pitanje Hrvatske, a ne mi. Ja sam imao priliku vidjeti draft, predložak ugovora između Hrvatske i ESA-e. Jedino što preostaje je da to netko potpiše“, navodi Nikolašević. Miroslav Ambruš-Kiš ukazao je na primjer Google Lunar Xprize natječaja u okviru kojeg njegov tim želi poslati rover na Mjesec: “Apollo program je bio izazov utrke u naoružanju, Google Lunar Xprize je izazov za znanje”. Sudionici foruma na temu “Digitalni marketing - od puno promašaja do nula propuštenih prilika” bili su Marko Rakar, Matjaž Babnik, Zoran Turković i Nikola Vrdoljak. Marko Rakar je na tu temu izjavio kako digitalni marketing zapravo ne postoji. "Postoji samo marketing i trebamo ga prestati dijeliti, jer nema više offline i online marketinga, praktički sve živo danas je online”, rekao je Rakar. Zoran Turković iz Styrije ukazao je pak na veliku bitku koja se vodi oko mjerenja na webu (brojevi klikova, impresija, pogleda, itd) i načina na koji se uopće može mjeriti. "Iako je prokletstvo digitalnog marketinga da se može sve mjeriti, bitno je istaknuti što pri tome mjeriti", navodi Turković. Nikola Vrdoljak je izjavio kako će digitalna transformacija zahvatiti sve dijelove našeg života, mediji neće preživjeti u današnjem obliku, a agencije će raditi sadržaje i priče. "Budućnost medija je sve sličnija agencijama", tvrdi Vrdoljak. Marko Rakar: Prokletstvo digitala je hrpa podataka Čak je 18 tisuća IT stručnjaka u protekle tri godine otišlo iz Hrvatske. Sve visokoškolske obrazovne ustanove u Hrvatskoj u jednoj godini maksimalno mogu na tržište izbaciti oko 2900 ljudi što nije dovoljno ni da bi samo taj recentni nedostatak nadoknadilo - rekao je na forumu Ljudi kao resursi - kako održati živi kapital konkurentnim, dekan VSITE-a Milorad Nikitović. U raspravi oko izazova s kojima se susreće upravljanje ljudima sudjelovali su još Ante Bakić, direktor R&D odjela tvrtke Inetec koja proizvodi napredne robote za inspekciju nuklearnih elektrana, voditelj ljudskih resursa Rimac automobila Aco Momčilović i voditeljica marketinga i prodaje HRPRO, tvrtke koja razvija softver za ljudske potencijale Jasmina Lukačević. "Ljudski potencijal je najvrjedniji u kompaniji, a cilj HR (human resources) softvera je olakšati posao upravljanja resursima, pri čemu je ideja da softver odrađuje onaj teži dio posla. Kvalitetan softver mora imati povezivanje core biznisa i HR podataka da vam kaže na koji način razvijati ljude i da ti plodovi razvoja budu korisni i zaposlenicima u tvrtki“, izjavila je Jasmina Lukačević. Aco Momčilović, voditelj ljudskih potencijala u tvrtki Rimac automobili rekao je da su ljudi zainteresirani za dolazak kod njih kad vide projekte na kojima rade, pa kad shvate da će raditi s vrhunskim svjetskim tvrtkama poput Aston Martina ili Red Bulla, to tvrtki pruža dobre pregovaračke pozicije. "Kod nas rade kvalitetni ljudi i s naših fakulteta, ali kad iscrpimo taj pool, onda tražimo dalje. Ljude privlačimo na razne načine. Rimac je postao brand već u cijelom svijetu. Ljudi nas percipiraju kao proizvođače superautomobila, a onda vide oglase za posao i otkriju da su automobili zapravo manji dio naše proizvodnje", kaže Momčilović. Na forumu pod nazivom "Big data – tajne skrivene u podacima koje već imate: kako predvidjeti tko će vidjeti, kliknuti, kupiti, varati ili umrijeti?", u raspravi su sudjelovali Biljana Cerin, Ostendo Consulting; Igor Kaluđer, IN2data; Denis Stanarević, HPE i Dejan Vinković, Hipersfera. Prema izvještaju Europske komisije, 2020. godine na tržištu će biti potražnja za 10 milijuna i 400 tisuća big data stručnjaka u EU. “Morat ćemo jako brzo proizvesti ljude koji imaju ovakvu vrstu znanja da bi udovoljili potrebama tržišta.”, napominje Stanarević. Igor Kaluđer: S big data tehologijom možemo predvidjeti tko će glasati za koju stranku ali ne i zašto U astronomiji je velika potreba za big data stručnjacima, no na fakultetu (za fiziku) vas nitko neće (na)učiti znanosti o podacima", navodi astrofizičar Dejan Vinković. Igor Kaluđer je rekao da s big data tehologijom možemo predvidjeti tko će otići konkurenciji i tko će glasati za koju stranku, dok Biljana Cerin upozorava na potrebu za odgovornim postupanjem s podacima. “Odgovornost u postupanju s osobnim podacima je ono što svi očekujemo i tražimo. Moramo staviti u fokus pojedinca", dodaje Cerin. Istraživanje CIO trendovi u 2017. Prof.dr.sc. Mirjana Pejić Bach s s Katedre za informatiku pri Ekonomskom fakultetu u Zagrebu prezentirala je istraživanje CIO trendovi u 2017. godini kojeg je odradio ITBIU, istraživačka jedinica portala IT Biz Crunch u suradnji s Ekonomskim fakultetom Zagreb i Hrvatskim informatičkim zborom. Istraživanje je pokazalo neke od IT trendova u narednih godinu dana. Podružnice multinacionalnih kompanija planiraju investiranje u cloud i porast outsorcinga, državna poduzeća se okreću investicijama u poslovnu analitiku i inteligenciju, a privatne tvrtke idu prema reinžinjeringu sigurnosti i kvaliteti informatičkih sustava. Radionica HIZ-a U sklopu poslovnog sajma hrvatske IT industrije IT Biz Expo, održana je i radionica Hrvatskog informatičkog zbora pod nazivom “Razvoj aplikacija po narudžbi - dobra i loša praksa: kako zadržati inovativnost", koju je vodio predsjednik HIZ-a Kristijan Zimmer. Na radionici su zamijenjene uloge moderatora i publike koja je vodila glavnu riječ, dok je Zimmer upisivao slijed događanja kako doći do savršene aplikacije. Kako bi ta interakcija s publikom tekla čim fluidnije, Zimmer je koristio bežični mikrofon smješten u plavu kocku od spužve koju je dobacivao okupljenima. Kristijan Zimmer: Secret sauce ili tajni sos u aplikaciji je jako bitan, zbog njega će klijent kupiti vašu aplikaciju Publika je na svojim mobitelima, tabletima i prijenosnim računalima putem zabavne web aplikacije na adresi Kahoot.it prvo odgovarala na pitanja koliko su bitne brzina i funkcionalnost aplikacije, koliko na aplikaciju utječu trendovi, tehnološko okruženje i podrška kroz mrežnu infrastrukuru te na kraju sam potencijal tvrtke, odnosno ima li tvrtka dovoljna novca i resursa. Zimmer je naglasio da u razvoju aplikacije treba prvo krenuti od tržišta i savjetovao da se držite standarda i istaknete vidljive razlike nad konkurencijom te upozorio i na potrebu za "tajnim sastojkom". "Secret sauce ili tajni sos u aplikaciji je jako bitan, zbog njega će klijent kupiti vašu aplikaciju”, navodi Kristijan Zimmer. Prezentacije izlagača Bogati program sajma uključio je i prezentacije izlagača koji su predstavili svoja inovativna rješenja u kategorijama Document Management, Human Resources, Financial Systems, Document & Print Management i IT infrastructure. Na temu Human Resources - Upravljanje ljudskim potencijalima u digitalno doba, Jasmina Lukačević i Željko Skorić iz tvrtke HRPRO d.o.o. su nas upoznali s karakteristikama HRNET sustava, koji kroz integrirane procese povezuje core biznis i human resource podatke te pomaže tvrtkama u upravljanju, vođenju, motiviranju, organiziranju i strateškom razvijanju ljudskih potencijala. Miran Mršić iz tvrtke Konica Minolta Hrvatska- poslovna rješenja d.o.o. predstavio je rješenje iz domene Document & Print Managementa pod nazivom Konica Minolta OPS. Rješenje za upravljanje izradom i ispisom dokumenata donosi usluge kombiniranog ispisa koje kombiniraju analizu i konzultaciju, implementaciju softvera i hardvera te operativno upravljanje tijekovima rada kako bi se smanjili troškovi izrade dokumenata. U kategoriji Financial Systems, rješenje tvrtke Sedam IT d.o.o. pod nazivom SedamPay predstavio je Kristijan Matanović. Platforma SedamPay omogućuje plaćanje mobilnim uređajima te opcionalno nudi i serversku komponentu radi realizacije složenih funkcionalnosti, odnosno fleksibilne konfiguracije s više različitih pozadinskih sustava. Osim naglaska na raznim vrstama plaćanja korištenjem mobilnog uređaja, SedamPay omogućuje realizaciju Web kanala kao dodatnog sučelja prema krajnjim korisnicima. Tvrtko Ljubić iz tvrtke Epson Hrvatska predstavio je iNOVAtivna Epson poslovna rješenja, odnosno novi Epsonov sustav ispisa i skeniranja pod nazivom Replaceable Ink Pack System (RIPS), u kojem patrone s tintom sada zamjenjuju vrećice čime drastično smanjuje potrebu za izmjenom tinti. RIPS sustav troši do 95 posto manje energije u odnosu na konkurentske proizvode jer njegov rad ne iziskuje zagrijavanje, čime tvrtkama i organizacijama omogućuje uštedu do 95 posto u potrošnji energije te čak do 99 posto otpada, a prazni hod smanjen je do 94 posto. U kategoriji IT Infrastructure Dejan Dokmanović, Damir Gojmerac te Boris D. Boltižar predstavili su cjelovita rješenja za podatkovne centre tvrtki Rittal d.o.o. i Optimal sistemi d.o.o.  koja unaprjeđuju IT zaštitu i garantiraju maksimalnu zaštitu investicije. Prednosti ovih rješenja dolaze kroz kompletan dijapazon komponenti koje čine podatkovni centar i koje su maksimalno usklađene. Među prednostima tih rješenja Dokmanović izdvaja modularnost, sigurnost investicije, mogućnost nadogradnje i preseljenja, efikasnost "plati kako rasteš", certifikate od ovlaštenih ustanova kroz testiranje na fizičku opasnost, stručno savjetovanje i ekspertizu, certifikat ECB.S prema normi EN 1047-2, implementaciju pod supervizijom iskusnih projektnih inženjera, podršku, popravke, rezervne dijelove, redovito održavanje i inspekcije. Igor Javor i Igor Sjeverac iz tvrtke Mondo Tera d.o.o. u kategoriji Document Managementa predstavili su svoja dva rješenja za upravljanje dokumentima, Digitalni paket i Memento WF. Digitalni paket je usluga koja uključuje rješenja za digitalizaciju papirnate dokumentacije, arhiviranje digitalne građe, upravljanje procesima odobravanja (workflow) i elektroničkog potpisivanja različitih vrsta dokumenata, razmjenu eRačuna i ostalih elektroničkih dokumenata koji se pojavljuju, kao i povezivanje s ERP sustavima i prilagodbu klijenata na putu digitalne transformacije. Memento WF je programski sustav koji obuihvaća document management ulaznih računa i drugih tipova dokumentacije. Renato Barta i Tomislav Malkoč iz tvrtke SV Group d.o.o. predstavili su rješenje za virtualizaciju infrastrukture servera, pohrane, mreže i kompletnog data centra. Rješenje omogućava efikasnije korištenja i potrošnju diskovnog prostora, lakše upravljanje pohranom podataka te veću dostupnost aplikacija kroz virtualizaciju sustava za pohranu podataka. U izložbenom prostoru IT Biz Expo sajma uz predstavljena rješenja vidjeli smo zanimljive izloške, od velikog Rittalovog serverskog ormara do malog najnovijeg sportskog pametnog sata Garmin Fenix 5X. 50UP predstavljen na konferenciji IT Biz Expo Odabranih 50 zanimljivih rješenja predstavljenih kroz 50UP! dio su projekta Who is Who in IT u Hrvatskoj. U sklopu IT Biz Expo 2017 konferencije, portal IT Biz Crunch i izdavačka kuća Vidi nastavili su s projektom Who is Who u hrvatskom IT-u, pa je predstavljen odabir zanimljivih domaćih rješenja i aplikacija koji imaju realnu primjenu u poslovnom sektoru. Budući da je konferencija osmišljena kao nacionalna platforma za pokazivanje onog najboljeg što su IT tvrtke spremne pokazati javnosti, u suradnji s Hrvatskim informatičkim zborom osmišljen je temeljit postupak anketiranja IT tvrtki . Aplikacije su se procjenjivale kroz sveobuhvatni validacijski upitnik od čak 98 različitih odrednica za opisivanje poslovnih rješenja, a koji je za potrebe izdavačke kuće Vidi kreiran od strane stručnjaka Hrvatskog informatičkog zbora. Upitnik nisu bile u mogućnosti ispuniti sve tvrtke jer se rješenje odnosno poslovna aplikacija sagledavala u čak pet dimenzija i mnogi nisu mogi sagledati svoju aplikaciju toliko temeljito i sustavno.  Težak odabir najzanimljivijih prijavljenih poslovnih rješenja imao je stručni žiri kojeg je predvodio predsjednik Hrvatskog informatičkog zbora Kristijan Zimmer uz pomoć člana upravnog odbora HIZ-a Zvonimira Stanića, Aleksandra Skendžića i zamjenika glavnog urednika časopisa Vidi Dinka Kadija te glavnog i odgovornog urednika i osnivača Vidija Tomislava Kotnika. Deset tvrtki koje su na tržištu detektirane kao zanimljivi tehnološki startup-ovi s jedinstvenim poslovno-primjenjivim aplikacijama izravno je ušlo u listu 50UP! Odabranih 50 možete proučiti u našem posebnom izdanju IT Biz Expo 2017 novina. Taj popis je svojevrsni roadmap zanimljivih poslovnih rješenja u ponudi, od malih start-up tvrtki do velikih i poznatih hrvatskih IT tvrtki. Projekt Who is Who in IT već je počeo s objavom najboljih hrvatskih implementacija ICT Gold Award prije nekoliko godina, prezentirao je prošle jeseni u javnosti 50 najutjecajnijih žena u ICT-u, a sada predstavlja 50UP!, 50 zanimljivih hrvatskih IT rješenja. Ideja je stalno promatrati hrvatski IT izdvajati najbolje od najboljih da bi tržište prepoznalo tko je tko u hrvatskom IT-u, odnosno tko zaista vrijedi. Odabir 50 najzanimljivijih hrvatskih poslovnih IT rješenja zapravo je IT Biz Crunchov „palac gore“ za poslovna IT rješenja koje potencijalni kupci trebaju razmotriti kao vrijedna pažnje. Odabranih 50 možete proučiti u našem posebnom izdanju IT Biz Expo novina na ovoj poveznici. Galeriju slika s IT Biz Expo konferencije možete pogledati ovdje. 