Da su pčele od ogromne važnosti za ekosustav znaju već i vrapci na grani. Skupina studenata varaždinskog FOI-ja pod nazivom Codsly odlučila je pomoći pčelarima i stvorila je MyBeeLine, sustav za nadzor rada i ponašanja pčela u košnicama. Sustav koji se sastoji od web i mobilne aplikacije pčelaru pruža sve informacije na jednom mjestu, uz mogućnost promjene kad on to zaželi, a kroz interaktivno sučelje omogućeno mu je bilježenje promjena koje su se dogodile u odnosu na zadnji pregled košnica. Svi članovi tima Codsly imaju 22 godine te su na prvoj godini diplomskog studija na FOI-ju. Zoran Antolović radio je modeliranje arhitekture i podataka, grafički dizajn, web stranicu i web aplikaciju, Alen Huskanović je team leader te je zadužen za izradu mobilne aplikacije, Suzana Rendulić, zadužena je s market research i direktnu komunikaciju s korisnicima - pčelarima, dok je Ana Sakač, zadužena za financijsku analizu, projekciju poslovanja i kreiranje poslovnog plana. Četvorka je s MyBeeLineom ove godine ušla u finale edukacijskog programa Software Startup Academy, čiji je pobjednik, CabApp, proglašen prošli tjedan na Microsoftovoj konferenciji WinDays15 u Umagu. Članovi tima Codsly otkrili su nam detalje o MyBeeLineu, kako su došli na ideju i kada će izaći na tržište. - Kako ste došli na ideju za projekt, kada ste počeli raditi na njemu? Zašto ste se odlučili baš za pčelarstvo? Jedan od članova tima kontaktiran je 2013. godine od strane pčelara iz Osijeka sa zahtjevom za razvoj jednostavnog evidencijskog sustava za pčelarstvo. Isprva smo smatrali kako se radi o lokaliziranom problemu, no kada smo detaljnije počeli raditi na njemu, početkom 2015. godine uvidjeli smo da to baš nije tako. Radi se o problemu globalnih razmjera. Pčele su glavni oprašivači biljaka i bez njih bi došlo do raspada ekosistema. Posljednjih nekoliko desetljeća u svijetu se pojavljuje fenomen poremećaj raspada kolonija. Radi se o misterioznom nestajanju pčela kao vrste te bi izumiranje pčela nedvojbeno dovelo do kolapsa ekosistema i uništilo poljoprivredu kakvu poznajemo danas. Kako bi se bolje upoznali s domenom i poslovnom logikom, stupili smo u kontakt s pčelarima iz Varaždina i Osijeka te s profesorom na Poljoprivrednom fakultetu u Osijeku. - Postoje li slična rješenja? Postoje rješenja u cloudu na stranim tržištima, ali u ovom trenutku ne postoji apsolutna dominacija jednog softwarea. MyBeeLine nudi potporu odlučivanju temeljem uzoraka koji su prepoznati u pčelinjaku. Korištenjem modernih tehnika umjetne inteligencije, kao što je rudarenje podacima (data mining), MyBeeLine će biti pionir u uvođenju takvih metoda u pčelarskom poslovanju, što će pčelarima omogućiti upozorenje kada je potrebna nova evidencija, koje su promjene unesene i kako će se one odraziti na statistiku vođenja, sve u svrhu optimizacije poslovanja, prevencije i detekcije bolesti. - U kojoj je projekt fazi? Kada očekujete izlazak na tržište? Projekt je u fazi razvoja minimalnog proizvoda. Na temelju istraživanja tržišta, domaće i regionalno tržište bilježe rast pčelara od 50% u odnosu na zadnjih pet godina što je dokaz kako je pčelarstvo grana velikog gospodarskog značaja. Cilj je prije svega upoznati domaće tržište i regiju s rješenjem koje nudimo, a nakon prve iteracije i reakcija korisnika predstavit ćemo svoju ideju i na europskom tržištu. Minimum viable product će 1. lipnja, osim na domaće tržište, biti plasiran i na regionalno tržište, a 1. rujna nastojimo kompletni komercijalni proizvod plasirati na europsko tržište. U sljedećim godinama slijedi širenje na azijsko i američko tržište. - Kako ćete naplaćivati sustav? Software ćemo pružati as a service (SaaS model) u tri paketa. Prema našim proračunima 1% godišnjeg profita pčelara koji ima prosječno 50 košnica iznosi 75 eura i to je iznos koji bismo naplaćivali za najskuplji (PRO) paket. Advanced paket koštat će 37 eura, to jest 0.5% godišnjeg profita, a freemium paket nudi osnovne usluge evidencije bez naknade. 