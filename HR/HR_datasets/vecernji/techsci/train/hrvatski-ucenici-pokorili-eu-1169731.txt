Nekako smo i mi i mentori očekivali srebro, ali kada smo shvatili da smo dobili zlato, prvo smo na sekundu pomislili da je neka greška, a zatim je uslijedilo veselje kakvo vam ne mogu opisati – riječi su kojima je Petar Škrobo, polaznik prvog razreda vinkovačke Gimnazije Antuna Reljkovića, opisao trenutak nakon što je shvatio da je zajedno s kolegom Lukom Bulićem Bračuljem iz Solina te Paulom Vidas iz Zagreba na Prirodoslovnoj olimpijadi EU koja je ove godine održana u Kopenhagenu u konkurenciji između 24 države i 50 timova osvojio zlatnu medalju. Olimpijada je u biti međunarodno natjecanje učenika od 16 godina u znanju iz fizike, kemije i biologije, a svaki tim sastoji se od troje učenika koji rade zajedno kako bi uspjeli riješiti zadatke. Osim zlata, Hrvatska je ove godine osigurala i srebrne medalje koju su kući donijeli Domagoj Perković i Mislav Barić iz Splita te Klara Tomašković iz Zagreba, a sve pod mentorstvom Tajane Preočanin, Andreje Lucić i Filipa Torića s PMF-a. – Jedan zadatak ove godine bio je vezan uz led, a drugi uz more. Svaki smo rješavali po četiri sata, a između zadataka imali smo pauzu od jednog dana. Super stvar mi je bila jer smo u Danskoj bili tjedan dana i imali smo organizirane izlete u muzeje, dvorce, lunapark, obišli smo cijeli grad – govori s oduševljenjem Petar Škrobo. Učenici su u prvom zadatku morali odrediti koji organizmi su činili ekosustave Grenlanda u dalekoj prošlosti, a u drugom su istraživali sastav morske vode u foto-bioreaktoru za proizvodnju algi te najpovoljnije uvjete njihova uzgoja u svrhu pročišćavanja otpadnih voda. – Dobili smo komad leda u kojem su bili neki organizmi. Moj zadatak je bio da pomoću mikroskopa najprije opisivanjem fizičkih karakteristika tog organizma odredim o kojem se organizmu radi – pojašnjava Petar Škrobo, koji je u timu bio “glavni” za biologiju.  