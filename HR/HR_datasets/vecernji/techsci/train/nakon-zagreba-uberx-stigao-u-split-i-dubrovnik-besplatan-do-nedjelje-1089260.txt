Prijevozna usluga UberX danas je lansirana u Splitu i Dubrovniku nakon što je prošlog listopada započela s radom u Zagrebu. Usluga će u Splitu biti dostupna tijekom cijele godine, a u Dubrovniku tijekom visoke sezone, od lipnja do listopada. Voditeljica Iva Šulentić prva je isprobala Uber u Dubrovniku, a blogerica Ella Dvornik u Splitu. Početna cijena bit će 9 kuna, na što se dodaje 5 kuna po kilometru, odnosno 0,5 kuna po minuti, s minimalnom cijenom od 15 kuna. U povodu predstavljanja usluge, Uber će u Splitu i Dubrovniku ovog vikenda biti besplatan. Svi će korisnici, novi i stari, moći zatražiti najviše dvije vožnje, od četvrtka, 2. lipnja, u 11 sati, pa sve do nedjelje, 5. lipnja, u 12 sati. Za besplatne vožnje potrebno je iskoristiti kod: BESPLATNI VIKEND. – Želimo dati svoj doprinos lokalnom turizmu i hrvatsku obalu učiniti još privlačnijom za milijune turista koji posjećuju našu zemlju kako bi mogli uživati u jednom od najljepših mjesta na svijetu. U Zagrebu smo prisutni već više od šest mjeseci te pružamo sigurnu, pouzdanu i cjenovno povoljnu opciju kretanja kroz grad – a odaziv korisnika je fantastičan. Danas radimo iskorak nakon kojega će naša usluga biti dostupna na nacionalnoj razini: pokrećemo licenciranu uslugu uberX u Splitu i Dubrovniku – rekao je u priopćenju Davor Tremac, generalni menadžer Ubera u Hrvatskoj. Inače, Uber je u mnogim svjetskim gradovima dočekan prosvjedima taksista koji ga vide kao nelojalnu konkurenciju, a neke su Uberove usluge i zabranjene u nekim zemljama, na primjer UberPOP u Njemačkoj. UberPOP je usluga koja povezuje privatne vozače s putnicima, ali UberX koristi licencirane vozače koji su, napominju u Uberu, prošli provjere kriminalne prošlosti i imaju komercijalno osiguranje. U Zagrebu, unatoč najavama taksista, većih prosvjeda nije bilo. 