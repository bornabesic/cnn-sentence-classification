Najveće američke tehnološke kompanije i visoki američki dužnosnici jučer su se sastali iza zatvorenih vrata kako bi raspravljali o upotrebi tehnologije za borbu protiv Islamske države, koja između ostalog koristi društvene mreže za regrutiranje boraca. U tu su svrhu najavili i osnivanje radne skupine. Kako piše Guardian, u sastanku u San Joseu u Kaliforniji sudjelovali su predstavnici tvrtki kao što su Apple, Facebook, Twitter i Microsoft te direktor NSA-e Michael Rogers, šef ureda Bijele kuće Denis McDonough, direktor FBI-ja James Comey i drugi visoki dužnosnici. Potonji su željeli saznati kako mogu pokrenuti kampanju na društvenim mrežama za diskreditaciju Islamske države, rekla je upućena osoba. "Želimo s vama istražiti sve mogućnosti za borbu protiv rastuće prijetnje terorista i drugih zlonamjernika koji koriste tehnologiju", navodi se u brifingu. "Postoje li tehnologije koje bi teroristima mogle otežati mobilizaciju i operacionalizaciju?", također stoji u dokumentu. Upućene osobe, navodi Guardian, kažu da su šefovi tehnoloških tvrtki bili otvoreni za ovu poruku, unatoč nedavnim borbama oko građanskih sloboda i prisluškivanja. - Bio sam ugodno iznenađen tonom razgovora - rekao je jedan od sudionika, Matthew Prince, šef sigurnosne tvrtke CloudFlare. Među temama razgovora bilo je i pitanje može li se Facebookov sustav za prepoznavanje osoba kod kojih postoji rizik od samoubojstva koristiti za identifikaciju simpatizera terorista. CEO Facebooka Sheryl Sandberg dužnosnicima je objasnila kako ta društvena mreža omogućuje korisnicima da označe ljude koji objavljuju suicidalne misli, rekla je osoba upoznata s razgovorom. - Ovaj sastanak potvrdio je da smo ujedinjeni u cilju držanja terorista i materijala koji promovira terorizam izvan interneta. Facebook ne tolerira teroriste ni terorističku propagandu - rekla je Facebookova glasnogovornica. Nije sve prošlo u slaganju, pa je tako CEO Applea Tim Cook rekao da vlada mora javno reći da podržava snažnu enkripciju. Apple je tijekom posljednjih godinu dana došao na udar FBI-ja zbog prodaje proizvoda koje, kažu dužnosnici, kriminalci mogu koristiti za tajnu komunikaciju. >> Upucao policajca u SAD-u pa priznao vjernost Islamskoj državi >> 'Strani borci stižu u Irak i Siriju iz 99 država i oni odrađuju najstrašnije barbarske zločine' 