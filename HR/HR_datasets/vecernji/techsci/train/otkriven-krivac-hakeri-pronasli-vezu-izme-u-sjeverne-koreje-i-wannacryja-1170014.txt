Izvor ransomwarea WannaCry, koji se raširio na 150 zemalja, mogla bi biti Sjeverna Koreja - ili oni koji joj pokušavaju "smjestiti", kažu sigurnosni analitičari, koji ukazuju na sličnost koda između virusa i zloćudnog softvera koji se pripisuje navodnim hakerima iz te zemlje. Kako piše RT, spekulacije oko sjevernokorejske veze pojavile su se jučer, nakon što je poznati Googleov sigurnosni istraživač Neel Mehta otkrio sličnosti u kodu s hakerskim alatom koji se pripisuje zloglasnoj skupini Lazarus. Njegova enigmatična objava na Twitteru privukla je pozornost stručnjaka. U Kaspersky Labu kažu da je riječ o dosad najvećem otkriću o WannaCryju, ali napominju da sličnosti u kodu nisu dovoljne da se izvlače zaključci o njihovom podrijetlu jer je moguće da je riječ o podmetanju. Američka tvrtka Symantec izvijestila je da je kod upotrijebljen u ovom programu povijesno jedinstven samo Lazarusovim alatima, no odbili su spekulirati o ulozi Sjeverne Koreje u napadu.   