Volite li ostavljati komentare ili savjete na lokacijskim društvenim mrežama poput Foursquarea ili Yelpa? Osobno sam praktički prestao “čekirati” se na Foursquareu (čitaj #nedamise), ali i dalje volim provjeriti što drugi korisnici pišu o nekom kafiću ili restoranu. Pogotovo ako sam u novom gradu ili na putu izvan Hrvatske. Tada su mi takvi blic-savjeti ekipe koja je već bila na tim mjestima korisni i često presudni u biranju lokacije. Uvijek je taj “word of mouth”, odnosno preporuka iz prve ruke bila više na cijeni u ljudskoj psihi nego reklame na jumboplakatima ili ono što vlasnici pišu na svojim stranicama na internetu. Iskustveni komentari ipak su neprocjenjivi, a nadmašiti ih se može tek kada vam prijatelj osobno preporuči neko mjesto koje treba posjetiti. Neki korisnici posebno su dobri u tome i često u Zagrebu vidim ista imena prijatelja koji su dali neki zanimljiv savjet o nekoj lokaciji u gradu. Ja se švercam i tješim time da je novinarski život uvijek brz pa nemam vremena ostaviti komentar: “U Tvornici još nisu dobro riješili klimu tijekom koncerata”. A i bilo mi je vruće tada... Ili: “Nemojte ići u 4xD kino ako baš ne morate, postane naporno to mrdanje po bubrezima...” Nije lako vlasnicima klubova, restorana i kafića nositi se sa sve većom količinom komentara koje korisnici objavljuju javno na njihovim profilima na društvenim mrežama. Svašta trpe mreže, pa i puno kritike i lijepim i ružnim riječima. Ponekad se zaigramo na Fejsu pa trolamo jedni druge, ali zna to završiti i jednom objavom previše Mnogi zatrebaju i menadžera za krizne situacije (po mogućnosti ipak ne Pavla Kalinića, u gužvi je ovih dana...). Mnogi se pak brendovi ne snalaze na društvenim mrežama. No jedan negativan primjer iz svijeta nadmašio je i nepisani kodeks “Kako nikako ne reagirati kada ti mušterija ostavi nezadovoljan komentar”. Naime, kuhar azijskog restorana Ninja City u američkom Clevelandu Bac Nguyent toliko se razbjesnio na jedan komentar sa samo jednom zvjezdicom od mogućih pet da je odlučio uzeti stvari u svoje ruke: Bac nije bio lijen nego je na Facebooku uspio pronaći profil Ruchu Tana, autora “spornog komentara” i “zabava” je tada počela: Prostačkim rječnikom izvrijeđao je mušteriju, nabacivao rasističke uvrede, a potom i fizički prijetio Tanu ako se ikad više približi nekom njegovu restoranu. I to se tako nastavilo u seriji poruka. Da ne citiram sad sve te ružne stvari, izdvojit ću samo jednu kuharovu poruku mušteriji: “Ružan si i slabić, a djevojka ti je ružna k’o krava. Jednog dana kada ne budeš živio od onog što ti daju mama i tata razumjet ćeš. Ako se ikad više približiš mojim restoranima, bit će problema!”. Očito su gosti već po nazivu restorana trebali shvatiti da s vlasnicima nema šale! No gnjevni kuhar nije naučio lekciju iz ophođenja na društvenim mrežama pa je i to sve završilo na internetu, u seriji članaka po portalima i na blogovima jer je komentatoru Ruchu Tanu dojadilo pritisak i maltretiranje pa je sve poslao medijima, uključujući i screenshotove tih poruka. Mnogi su građani Clevelanda potom kritizirali vlasnika za ružno ponašanje pa su krenuli i bojkoti njegovih restorana, a osnovana je i Facebook grupa “Stop zastrašivanju mušterija – bojkotirajte restoran Ninja City”. Na kraju je zajapureni kuhar ipak morao kapitulirati i javno se ispričati gostu, a on je prihvatio ispriku. No grupa za bojkotiranje tog restorana još je uvijek aktivna i neki članovi tvrde da Bac Nguyen i dalje porukama maltretira Ruchu Tana. Eto vidite, nije ni u Clevelandu lako. Bojite li se vi da će vas vlasnik kafića ili restorana gnjaviti ako ostavite loš komentar o uslugama? A na Facebooku na profilima prijatelja? Ostavljate li zločeste komentare na statusima svojih prijatelja? Ponekad se zaigramo na Fejsu pa trolamo jedni druge, ali zna to završiti i jednom objavom previše. Možda i nismo tako ozbiljno mislili, ali bilo je zabavno napisati neku provokaciju u tom trenutku. Tko nije pretjerao nijednom, neka baci prvi kamen, ovaj komentar... Ako imate prijedlog koje bismo teme trebali obraditi u iQ magazinu ili u ovoj kolumni, javite nam se na iq@vecernji.net. 