Kako se ponašati prema bateriji smartphonea da bi dugo trajala i funkcionirala bez problema? O ovoj temi postoji mnogo različitih mišljenja i pravila, no nisu sva potpuno točna, a neka su možda i potpuno pogrešna, pa i štetna za smartphone. USA Today konzultirao je stručnjake i naveo pet najčešćih mitova o baterijama smartphonea koji moraju izumrijeti. 1. Baterije traju zauvijek U većini smartphonea nalaze se litij-ionske baterije koje bi trebale zadržati najmanje 80 posto svog kapaciteta tijekom 300 do 500 punih ciklusa punjenja. Za prosječne korisnike to znači da imaju oko dvije godine prije nego što im se smartphone ozbiljnije počne kvariti. Isidor Buchmann, čelnik tvrtke Cadex Electronic i edukativne stranice Sveučilište za baterije, kaže da su baterija izrađene s takozvanim planiranim zastarijevanjem. Baterije neće "riknuti" preko noći, ali sve one polako se iscrpljuju, a većina vlasnika toga nije ni svjesna, objašnjava. 2. Nije bitno kada ili koliko dugo punite bateriju Analitičar Carl Howe kaže, ako želite da vam smartphone traje i da radi dobro tijekom duljeg razdoblja, da nikad ne trošite bateriju do kraja jer je to loše za nju. – Opće pravilo: kako bi vam baterija trajala najdulje, napunite je na 80 posto i ponovno je napunite kad dođe do 20 posto kako sustav ne biste izložili stresu – rekao je Howe. Nijedno rješenje nije savršeno, ali svih pet stručnjaka s kojima je USA Today razgovarao o ovoj temi složili su se da je najbolje držati bateriju između 20 i 80 posto punjenja. 3. Grozno je ako vam se mobitel ugasi Možda djeluje proturječno u odnosu na prethodno pravilo, ali tu i tamo nije loše potpuno isprazniti bateriju i napuniti je na 100 posto, jer mala računala koja upravljaju baterijom tako pamte koje su im najviše i najniže vrijednosti te vam preciznije navode razinu punjenja. Stewart Tomassian iz servisa za gadgete Enjoy kaže da potpuno istroši pa napuni bateriju jednom u razdoblju od mjesec do tri mjeseca. 4. Svi punjači u osnovi su jednaki Na punjačima i kabelima ne biste trebali škrtariti. U redu je koristiti zamjenske punjače pouzdanih marki, ali ne i loše jeftinjake. Takvi mogu vašem mobitelu dati premalo energije, što znači da punjenje traje duže, ali i previše energije, što je puno opasnije jer može dovesti do pregrijavanja baterije. 5. Ako vam se baterija troši, imate previše otvorenih aplikacija Znate onu mogućnost zatvaranja svih aplikacija odjednom? Stručnjak za Apple Scotty Loveless kaže da to doista gasi aplikacije, ali ako to stalno radite, može izazvati suprotan učinak od očekivanog i umanjiti trajanje baterije. Zatvaranjem aplikacije mičete je s popisa kratkoročne memorije vašeg uređaja. Kad idući put palite tu aplikaciju, mobitel je mora ponovno učitati iz početka. Sve to izlaže vaš uređaj većem stresu nego da ste jednostavno ostavili aplikacije otvorenima, kaže Loveless. >> Ovom mobitelu veličine kreditne kartice baterija traje 20 dana >> Samsung Galaxy S7 Edge proglašen najboljim smartphoneom 2016. 