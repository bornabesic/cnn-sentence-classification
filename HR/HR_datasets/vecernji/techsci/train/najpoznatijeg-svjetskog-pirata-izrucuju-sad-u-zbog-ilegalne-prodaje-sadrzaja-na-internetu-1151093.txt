Saga najpoznatijeg internetskog mogula, Kima Dotcoma, ušla je u novu fazu nakon što je novozelandski sud jučer odbio njegov zahtjev za zabranu izručenja Sjedinjenim Američkim Državama koje ga traže zbog ilegalne zarade najmanje 175 milijuna dolara ostvarenih kršenjem autorskih prava. Osnivač Megauploada, servisa za ilegalno skidanje filmova, glazbe, igrica i drugih sadržaja zaštićenih autorskim pravima, zajedno sa svoja tri najbliža suradnika morat će se tako suočiti s pravnim sustavom u SAD-u iako je različitim metodama gotovo pet godina izbjegavao susret s američkom pravdom. A sve je počelo prije 42 godine u njemačkom gradu Kielu gdje je 1974. Dotcom rođen kao Kim Schmitz. Otac mu je Nijemac, a majka Finkinja, pa Kim ima i finsko državljanstvo. Prvi kompjutor dobio je kao devetogodišnjak, a samo nekoliko godina kasnije otkrio je da mu odlično ide programiranje i hakiranje. S 18 godina, prema vlastitu priznanju, uspio je hakirati sigurnosne sustave NASA-e, Pentagona i Citibanka, a prvo uhićenje doživio je 1994. godine kada su ga uhvatili u preprodaji “ukradenih” brojeva mobilnih telefona. Zanimljivo je da je Kim za svoje hakersko ime odabrao naziv Kimble, i to prema liku koji u filmu “Bjegunac” tumači Harrison Ford. Do 2005. godine imao je nekoliko pokušaja pokretanja internetskih kompanija, a tada je pokrenuo Megaupload.com preko kojeg je omogućio besplatno skidanje raznovrsnog internetskog sadržaja, a onima koji su ga željeli skidati po najvećoj mogućoj brzini, to je i dobro naplaćivao. Američki istražitelji procijenili su da je dnevno zarađivao više od 115.000 dolara, a u trenutku zamrzavanja sredstava 2012. godine na 13 različitih računa pronašli su 175 milijuna dolara. Koliko je točno dosad zaradio još se ne zna, no procjenjuje se da je riječ o iznosu većem od 1,3 milijarde dolara. Prema dostupnim podacima, filmsku i glazbenu industriju oštetio je za 500 milijuna dolara. Kako bi izbjegao američki zatvor, pobjegao je sa svojim suradnicima u Novi Zeland i osigurao si relativno miran život kupivši imanje, helikoptrere i automobile vrijedne 3,2 milijuna dolara, a godinu dana nakon što su vlasti SAD-a ugasile Megaupload, osnovao je u Novom Zelandu novi servis pod imenom Mega. Životni stil koji je vodio bio je ravan životu filmskih zvijezda. U svom vlasništvu ima vilu vrijednu više od 19 milijuna dolara, jednu od najskupljih u državi, 15 najluksuznijih automobila vrijednih 5 milijuna dolara među kojima su kolekcionarski ali i najnoviji primjerci Mercedesa, Lamborghinija, Rolls-Roycea i Maseratija. Uza sve to tu je i nezaobilazna jahta, zrakoplov i helikopter, a zabave koje je s prijateljima organizirao bile su prepune ljepotica u bikinijima koje su mu se vješale oko vrata, potoci šampanjca tekli su svakodnevno, a samo za vatromet znao je potrošiti više od 300 tisuća dolara. Sada će, izgleda, ipak sav taj luksuz zamijeniti nešto manje komfornom zatvorskom ćelijom koja će mu biti dom do donošenja konačne presude. >> Kim Dotcom: Onome koji probije sigurnost Mege dajem 10.000 $ >> Kim Dotcom stekao 175 mil. $ i živio bolje nego u Hollywoodu 