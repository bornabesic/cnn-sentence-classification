Najveći nedostatak megapopularne igrice Pokemon Go izostanak je komunikacije unutar same aplikacije. Upravo je to bio razlog da zagrebačka tvrtka AM2 studio smisli rješenje za taj problem. Tako je nastala platforma PokeZone koja je trenutačno dostupna u samo tri grada – Zagrebu, Splitu i Vancouveru. Andrej Šimunaj, izvršni direktor AM2 Studija, kaže kako PokeZone omogućava lokalnoj zajednici da na karti postavlja zanimljive lokacije, kreira grupe i međusobno se dogovara o događajima. Povezivanje korisnika – Takvo nešto u svijetu, koliko ja znam, još nije napravljeno. Postoje stranice na kojima ljudi mogu postavljati lokacije gdje su se pojavili neki Pokemoni. Međutim, to se nama činilo bezveznim jer se Pokemoni pojavljuju i nestaju. Nije korisno imati takvu mapu, no korisno je imati mapu koja omogućuje objavu interesantnih lokacija poput pokestopova, gymova (mjesta za borbu) i mjesta na kojima su postavljeni “lureovi” koji mame Pokemone – kazao nam je Šimunaj. Znao je za pojedine lokacije u Zagrebu koje je posjetio kako bi ulovio Pokemone. – Znao sam za Jarun, no ne i za druge lokacije – objašnjava Šimunaj i dodaje da je na PokeZoneu moguće stvarati grupe u kojima će se dogovarati druženja, ali i razmjenjivati informacije. – Ovo je mini beta test koji će nam dati uvid kako će ljudi reagirati na platformu. Želimo prije svega vidjeti koji su nedostaci prije nego što se proširimo na druge gradove – kazao je Šimunaj i dodao da se prvo širenje očekuje na 20 do 30 gradova. Kasnije će igračima biti omogućeno da sami otvore zajednice u drugim gradovima. A ta platforma svakako će dobro doći Zagrepčaninu Bruni Vešligaju koji je sa svojom obitelji na ljetovanju na moru prehodao 30-ak kilometara zbog ove zarazne igrice. – Nije sve tako loše kako ljudi pričaju – govori nam Vešligaj, otac Luke (12) i Lare (4). Kada nisu bili u lovu, Lara i Luka vrijeme su provodili na terasi gdje su crtali Pokemone koje su ulovili. – Bile su to prave obiteljske šetnje. Luka je imao instaliranu igricu, a budući da ga nisam mogao pustiti da sam hoda i lovi Pokemone, i ja sam mu se pridružio – kazao je Bruno i dodao da su u samo nekoliko dana uspjeli prijeći oko 30 kilometara. Dobro i za mršavljenje – Smršavio sam šest kila – kroz smijehom govori Bruno koji se vratio obvezama u Zagrebu, dok su supruga i djeca ostali na moru gdje svaku večer love Pokemone. Kada se vrate, lov na ova ‘džepna čudovišta’ nastavit će i u Zagrebu. – Luka je jako zagrijan za igricu, već se rade planovi i rute za lov – objašnjava Bruno koji je zadovoljan igricom budući da su djeca aktivna i slobodno vrijeme više ne provode sjedeći uz tablete i Playstation. >> Izborni stožeri Clinton i Trumpa koriste se pokemonima za privlačenje birača 