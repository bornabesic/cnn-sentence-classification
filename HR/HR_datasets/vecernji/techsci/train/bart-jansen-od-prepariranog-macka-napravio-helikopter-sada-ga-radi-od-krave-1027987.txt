Bart Jansen, Nizozemac koji je prije nekoliko godina od svog prepariranog mačka napravio helikopter, sada želi napraviti sličnu stvar od krave, prenosi Business Insider. Sve je počelo 2012. godine, kada je mačka Orvillea udario auto. Jansen ga je, inspiriran mačkovim imenjakom Orvilleom Wrighteom, jednim od slavne braće zrakoplovaca Wright, pretvorio u valjda najbizarniju letjelicu svih vremena. Orvillecopter je mnoge šokirao, a završio je i kao izložak na umjetničkom festivalu Kunstrai u Amsterdamu. Jansen je 2013. odlučio napraviti nešto slično, ali koristeći puno veću prepariranu životinju - noja. Ponovno mu je pomogao inženjer Arjen Beltman. - Bez Arjena nema letećih životinja - rekao je Jansen, koji je u međuvremenu napravio još letećih životinja, uključujući i štakora i morskog psa. Jansen i Beltman sada imaju novi projekt, "čovjekopter". - Još uvijek odlučujemo o obliku čovjekoptera. Jedna od ideja bio je leteći motocikl, ali na tome već radi druga skupina inovatora. Stoga smo zaključili da je bolje da se držimo onoga što znamo i izradimo multikopter za jednu osobu u obliku životinje - objasnio je Jansen. A ta životinja mogla bi biti krava. - Čovjek bi mogao stati u kravu pa je krava jedna od mogućnosti - objasnio je, dodajući da je još uvijek riječ o početnoj fazi razvoja. >> Preparirao svog mačka i od njega napravio helikopter 