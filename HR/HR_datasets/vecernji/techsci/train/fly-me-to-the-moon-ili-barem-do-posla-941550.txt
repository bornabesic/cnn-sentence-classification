Sjećate se SF filmova iz devedesetih? Budućnost su prikazivali kao divno mjesto gdje nema gužvi na cestama, nema zastoja jer postoje leteći automobili! Samo zamislite, sjednete u svoj leteći auto i za čas ste na odredištu, na poslu barem, ako već ne na Mjesecu! Dobro, još uvijek postoji šansa da ćete brojati nekom sve po spisku jer vam je maznuo parking. No, nadajmo se da će u budućnosti kvalitetnije riješiti problem parkiranja privatnih prometala...   Šanse da će se projekt komercijalnog letećeg vozila ostvariti za vrijeme našeg životnog vijeka su male. Ali sljedeća najbolja stvar uskoro bi mogla zaživjeti.  Ljudi su maštali i pokušavali napraviti leteći auto gotovo čitavo prošlo stoljeće. Henry Ford je još početkom dvadesetog stoljeća imao svoju viziju kako bi leteći auto trebao izgledati, međutim njegova teorija se nije pokazala uspješnom u praksi. Američka vojska je još pedesetih godina također pokušala napraviti leteći automobil ali je njihov najveći uspjeh bio manja verzija helikoptera.  Pogledajte kako izgleda let Terrafugia Transitiona U teoriji, leteći auto zvuči super. Međutim svi vi koji ste zamislili leteći Bugatti Veyron ili Lamborghini Aventador, mogli biste biti malo razočarani konceptom koji je nedavno predstavila američka kompanija Terrafugia. Ideja je hvalevrijedna, ali izvedba više podsjeća na avion igračku nego na leteći auto. Naravno, to je početak i nadamo se da će razvijati i usavršavati ideju, kako po pitanju dizajna tako i po pitanju performansi. Njihov Terrafugia Transition je zemlja-zrak vozilo koji može doseći brzinu od 110km/h na cesti i 172km/h u zraku, te njime možete letjeti na udaljenost od gotovo 800 km. Više nego potrebno da dođete do posla ili pobjegnete van grada za vikend. „Mali“ problem bi mogla predstavljati cijena od 279.000 američkih dolara koliko biste morali izdvojiti za ovu priču te činjenica da vam treba i pilotska dozvola iako letjelica ima auto pilot opciju. Ukoliko bi ideja zaživjela, očekuje se da će i cijena pasti. Ako maknu koju nulu s iznosa (ili sve tri), možda ne bi bilo loše razmisliti o ovom alternativnom načinu vožnje. Samo se nadajmo da će biti strogi pri izdavanju vozačkih odnosno pilotskih dozvola za ovakve letjelice. Jer kao što se svakodnevno da vidjeti po cestama, neki ljudi još nisu savladali osnovno lijevo i desno, a sada će trebati usavršiti još jednu dimenziju. Ovako predviđaju budući model - Terrafugia TF-X Iako je Terrafugia Transition letjelica koja zasad najviše odgovara opisu letećeg auta, ipak nema sve karakteristike koje bi ju smjestile u tu kategoriju. Ono što Transition letjelici nedostaje prvenstveno je vertikalno uzlijetanje i spuštanje. To će se navodno ostvariti kroz sljedećih šest godina na novom projektu iste tvrtke koja već radi na izradi njihove sljedeće letjelice nazvane Teraffugia TF-X, koja se već sada naziva prvim pravim letećim autom. Ukoliko im to pođe za rukom, vrlo brzo san o letu prvog letećeg auta biti će ostvaren.  Najveća je prepreka ove ideje kako napraviti nešto što je ekonomično, praktično i dostupno većem broju ljudi. Proći će još vremena prije nego ćemo vidjeti leteće aute iznad naših gradova, ali uzbudljivo je vidjeti da su prvi pokušaji i uspjesi već ostvareni. >>Googleov novi samovozeći auto nema kočnice, upravljač ni pedale 