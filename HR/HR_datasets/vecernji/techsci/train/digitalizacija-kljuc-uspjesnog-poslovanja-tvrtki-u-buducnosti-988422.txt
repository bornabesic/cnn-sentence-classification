Na danas održanoj, petoj po redu, konferenciji „Trendovi u telekomunikacijama u 2015. godini“ koju organizira PwC Hrvatska u suradnji s poslovnim tjednikom Lider, stručnjaci PwC-a predstavili su očekivane trendove u telekomunikacijama u 2015. godini i promjene koje je digitalizacija donijela u sektoru maloprodaje. Na interesantnim panelima sudjelovali su vodeći ljudi telekoma koji posluju u Hrvatskoj, kao i kompanija iz drugih sektora. Na prvom panelu svoja razmišljanja razmijenili su predsjednik Uprave HT-a Davor Tomašković, predsjednik Uprave Vipneta Jiří Dvorjančanský, predsjednik Uprave Iskona Saša Kramar, te član Uprave Tele 2 Viktor Pavlinić, dok su na drugom „Digital panelu“, Dimitrije Trbović iz Auto Zubaka, Milan Živković iz Ericsson Nikola Tesla, Stjepan Roglić iz Orbica i Benedikt Schmaus partner u PwC Strategy& (tvrtka za strateški konzalting u PwC mreži) govorili o svojim iskustvima s digitalizacijom i inovativnim poslovnim modelima temeljenim na digitalnim rješenjima kojima su unaprijedili svoje poslovanje i postigli konkurentsku prednost. Dejan Ljuština, član Uprave i partner za konzalting u PwC Hrvatska te lider za konzalting usluge u sektoru telekomunikacija i energetike u regiji Jugoistočne Europe, koji je ujedno i glavni nositelj konferencije u svojoj uvodnoj prezentaciji je istakao kako sveopća digitalizacija iz korijena mijenja dosadašnje poslovanje telekom kompanija, daljnji razvoj tehnologija, ali i svijet medija.  - Danas živimo u ekosustavu 'Big 5' kojeg čine Apple, Facebook, Google, Microsoft i Amazon, u kojem OTT igrači (a to su Skype, Whatsapp i Facebook) polako preuzimaju dominantnu ulogu nauštrb tradicionalnih telekom kompanija koje su stoga prisiljene na restrukturiranja i smanjenje broja zaposlenika kako bi smanjenjem troškova, ali i pokretanjem tih u većini slučajeva vrlo tromih sustava spremno odgovorili na sve već konkurenciju OTT igrača. S druge strane, važno je istaknuti da su upravo telekom operateri važni nosioci cjelokupnog razvoja infrastrukture na kojoj se temelji budućnost cijele digitalne industrije te se od njih očekuju „pametne“ investicije u daljnji razvoj tehnologije. Digitalizacija istovremeno stvara i doista vrijedne prilike poput dobivanja detaljnih spoznaja o korisnicima i njihovim navikama te utječe na povećanje produktivnosti kao i premještanje vrijednosti iz jednih segmenata u druge. Reakcija na digitalizaciju i uvođenje novih poslovnih modela temeljenih na digitalizaciji razlikuje se od industrije do industrije. Financijske institucije najbolje su odgovorile na izazove koje pred njih stavlja digitalizacija industrije i tehnologija, dok ih slijedi automobilska, elektronička i IT industrija kao i mediji i telekomi. S druge pak strane, najsporije odgovaraju hoteli i restorani (ugostiteljska industrija) te transport i logistika. Budući da telekom operaterima iz godine u godinu padaju prihodi, kako zbog regulative, tako i zbog smanjenja cijena kako bi se odgovorilo na konkurenciju OTT igrača, oni na izazove koje digitalizacija pred njih postavlja odgovaraju smanjenjem troškova, konsolidacijom tržišta, lansiranjem novih usluga te stvaranjem novih vertikalnih integracija ulaze i na tržišta koja im nisu 'core business', istakao je Ljuština. Preporuka svima koji žele uspješno poslovati u uvjetima digitalizacije i opstati u godinama koje dolaze stoga je bez kompromisa inovativnost kompanija, ali i samih ljudi unutar njih. I OTT igrači koji su značajno utjecali na uvjete u kojima posluju tradicionalni telekom operateri, danas se logično bore sa svojim problemima, gdje prije svega treba istaknuti pitanje kako dokazati potencijalnim investitorima da se njihove usluge mogu i trebaju monetizirati. Ovom prilikom Dejan Ljuština je predstavio i tri moguća scenarija za daljnji razvoj telekom industrije, a oni su: pesimistični - u kojem OTT igrači vode glavnu riječ; optimistični - u kojem telekomi dominiraju, raste prodaja uređaja, stvaraju vlastite aplikacije itd; te srednji - koji je ujedno i najizgledniji, a to je međusobna suradnja telekom operatera i OTT igrača uz zdravu dozu konkurencije. Digitalizacija je u potpunosti promijenila svijet medija. Prema dostupnim istraživanjima očekuje se da će svako kućanstvo ubrzo imati oko 10 uređaja, dok se sadržaj većinom konzumira putem mobilnih uređaja. Zanimljivo je da pojedinci (njih 85% koriste uređaje dok gledaju TV) sve te uređaje koriste istovremeno i paralelno konzumiraju različiti sadržaj s više medija, koji je međusobno povezan. U oglašavanju, digitalno oglašavanje postaje sve značajnija oglašivačka grana po prihodima i to nauštrb TV oglašavanja. Očekuje se da će se do 2018. godine taj jaz smanjiti, dok će TV oglašavanje i digitalno oglašavanje zajedno imati više od 50 posto tržišta nauštrb tradicionalnog oglašavanja u tiskanim medijima. Unutar digitalnog oglašavanja, mobilno oglašavanje će biti najbrže rastuća komponenta internet oglašavanja. Dodavanje digitalnih platformi ipak ne smanjuje gledanost TV – naprotiv, što više različitih platformi postoji/ima na raspolaganju, to korisnik više vremena provede konzumirajući sadržaj tog pojedinog medija. Promjene kojima svjedočimo stoga nisu promjene digitalne strategije poslovanja, već te promjene traže izgradnju poslovne strategije svake kompanije za digitalno doba! Neposredno prije drugog panela Benedikt Schmaus, partner u PwC Strategy & održao je prezentaciju o utjecaju koji je digitalizacija imala na sektor maloprodaje te kao zaključke iznio da će se to tržište i dalje iznimno brzo mijenjati pod utjecajem digitalizacije i da je ona, a posebno mobilna tehnologija, budućnost svih nas. Ono što će činiti razliku između kompanija je upravo jedinstveno iskustvo koje nude svojim korisnicima i pri čemu je neosporno važno da u mnoštvu raspoloživih kanala i tehnologija kompanije ne izgube korisnika iz fokusa. Također kontinuirane inovacije i poboljšanje poslovnih modela usmjerenih na ciljano definiranje prodajnih mjesta uz kontinuirano diferenciranje usluga utjecat će na kvalitetu poziciju pojedine kompanije na tržištu, njezinog odnosa s krajnjim kupcima, što će u konačnici rezultirati željenim poslovnim rezultatima. >> Novi projekt za povezivanje studenata i poduzetnika 