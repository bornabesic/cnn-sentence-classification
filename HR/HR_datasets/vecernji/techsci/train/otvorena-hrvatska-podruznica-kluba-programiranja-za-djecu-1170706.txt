Udruga Programerko u suradnji s Britanskim veleposlanstvom danas je predstavila Code Club Hrvatska, hrvatsku podružnicu svjetske mreže besplatnih volonterskih klubova programiranja za djecu, Code Club, osnovan u Velikoj Britaniji 2012. Udruga Programerko postala je koordinator Code Cluba za Hrvatsku.  Predstavljanje su vodili predsjednica Udruge Programerko Vedrana Miholić, koordinatorica Code Club Hrvatska, Ana Nikolić, britanski veleposlanik Andrew Dalgleish i posebna gošća iz Velike Britanije, Indra Kubicek, direktorica Code Club International za međunarodnu suradnju te volonteri i djeca, članovi Code Club Hrvatska.   - Kao građanka, svjesna sam da naša djeca ne dobivaju dovoljno znanja i vještina iz područja računalnih znanosti, koja su im potrebna kako bi se pripremili za društvo današnjice. Još važnije, nisu svjesni da i oni mogu biti kreativci i problem solveri. Kao menadžerica u IT sektoru, zajedno s kolegama, već se susrećem s problemom pronalaska dovoljno ljudi s potrebnim vještinama. Borimo se za pridobivanje svakog studenta. Jedino što u takvoj situaciji možemo poduzeti je da i sami krenemo djelovati. Krenuli smo malim koracima i bili zadivljeni načinom na koji su reagirali roditelji i djeca i shvatili da nismo sami. Postoji toliko učitelja, ustanova, djece, roditelja koji se bore za iste stvari, a onda smo shvatili da ju tu i veleposlanstvo koje se zalaže za isti cilj, što nam je u to vrijeme bilo pomalo neobično. Britansko veleposlanstvo ne samo da nam je puno pomoglo u pokretanju Code Cluba u Hrvatskoj, nego nas je i ohrabrilo na tom putu - rekla je Vedrana Miholić, predsjednica Udruge Programerko. - Imala sam priliku posjetiti Code Club u Primoštenu na djelu i to smatram jednim od highlighta mog rada u Code Club Internationalu. U radu Code Cluba fokus je na mlađoj djeci, od 9 do 13 godina, kako bi naučeno mogli primijeniti tijekom odrastanja. Ono što ih pokušavamo naučiti puno je šire od samog kodiranja: djeca se uče rješavanju problema, zajedničkom radu, suradnji i logičkom razmišljanju, a da sami toga nisu ni svjesni. Ne postoji jedan specifičan set vještina koje nam trebaju za budućnost te vjerujemo da je upravo ovo dobar način da ih na to pripremimo. Naš je cilj da Code Club uvedemo u svaku sredinu - rekla je Indra Kubicek, direktorica za međunarodnu suradnju Code Club International. - Ovo je nešto posebno jer se Code Club za osnovnoškolce održava u srednjoj školi. Gimnazija je prepoznala vrijednost programa. Isprva sam htio voditi programiranje u Pythonu u našoj školi (Peta gimnazija), ali to je već postojalo. Onda mi je naš školski psiholog prišao i predložio da pokušam s ovime i ja sam se složio i tako je sve počelo. Zanimljivo je što u svojoj grupi imam nekoliko toliko entuzijastičnih učenika da su stvari koje prema planu trebamo raditi ovaj i idući vikend samoinicijativno riješili nekoliko sati unaprijed - rekao je Fran Zekan, učenik V. Gimnazije iz Zagreba i volonter Code Club-a koji se subotom održava u V. gimnaziji u Zagrebu. Na upit planira li ostati u Hrvatskoj ili otići u inozemstvo kada završi školovanje, Fran je odgovorio: - Rado bih ostao ovdje jer ako ja ostanem, mogu pomoći drugima da ovo nauče i možda jedno od te djece nastavi podučavati druge, čime ćemo zajednički podići standarde našeg školstva. Zahvaljujući Code Clubu naša djeca mogu učiti programirati na isti način kao i sva ostala djeca u svijetu. Trenutačno u Hrvatskoj djeluje oko 35 klubova, od kojih dva djeluju u gimnazijama. Cilj nam je proširiti se po cijeloj Hrvatskoj i omogućiti svoj djeci da nauče programirati, bez obzira na dob, lokaciju i financijska sredstva. Za uključivanje u Code Club mrežu dovoljno je registrirati se na Code Club stranici i preuzeti materijale za učenje. Mogu se uključiti volonteri koji su spremni s djecom raditi jedan sat tjedno – dovoljna je tek učionica s računalima - rekla je Ana Nikolić, koordinatorica Code Club Hrvatska. - U UK-u smo imali ista pitanja o tome kako podučavamo svoju djecu: na koji način ohrabrujemo njihovo uključenje u svijet računalnih tehnologija, zašto djecu podučavamo tome kako koristiti gotovi software i ne bismo li ih umjesto toga trebali podučavati načinu na koji radi samo računalo? To je prouzročilo fundamentalnu promjenu u načinu na koji podučavamo djecu i dovelo do ideje da svako dijete od pete godine učimo programiranju. To je dugoročna investicija čiji rezultati neće biti vidljivi odmah, ali možemo se nadati da ćemo za 10 -15 godina dobiti generaciju mladih ljudi koje će znati uspješnije koristiti tehnologiju koja ih okružuje. Proces učenja programiranja djecu uči i drugim stvarima, baš poput učenja stranog jezika – učenje stranog jezika, bio to francuski, hrvatski ili programski jezik, pomaže razvijanju mozga na različite načine i sva bi djeca trebala imati tu priliku - rekao je Andrew Dalgleish, britanski veleposlanik u RH. Na predstavljanju Code Club Hrvatska, Matija Katanec, voditelj Code Cluba u Samoboru i djeca iz Code Clubova u Primoštenu i Samoboru kroz kratku radionicu programiranja prema programu Code Cluba pokazala su veleposlaniku Dalgleishu, hokejašima Borni Šiloviću i Marku Šakiću te vaterpolistu Luki Buriću svoje vještine i dali im mogućnosti da se i oni okušaju u programiranju. Pavao Pahljina, Josip Vukičević, Antun Vukičević i Vlatko Klobučar, tvorci prvog hrvatskog robota pauka za obrazovanje STEMI, pokazali su vještine iz područja tehnologije, inženjerstva i inovativnosti koje mladi mogu steći baveći se robotikom na jednostavan i zabavan način. Za sve to osnova je znanje programiranja.        Code Club je svjetska mreža besplatnih volonterskih klubova programiranja za djecu. Nastala je u Velikoj Britaniji jer je uočena potreba za podizanjem znanja u području rješavanja problema i kreativnog razmišljanja s ciljem da djeci pobudi interes za programiranje. U Code Clubu djeca, uz pomoć, volontera-edukatora, prolaze kroz kurikulum pripremljenih projekata iz programiranja i izrađuju animacije, igre i web stranice. Misija Code Cluba je omogućiti svakom djetetu stjecanje vještine programiranja, doprinijeti njihovom samopouzdanju u radu s tehnologijom te im pokazati transformacijsku moć programiranja. Radionice se održavaju jednom tjedno po sat vremena kroz školsku godinu, a pokrivaju projekte u Scratch-u, HTML-u & CSS-u i Python-u. Predviđene su za djecu od 9 do 13 godina, ali mogu se uključiti i mlađa i starija djeca. U svijetu postoji 10000 Code Clubova, a u njima s djecom radi preko 15000 volontera. Materijali Code Cluba prevedeni su na 27 jezika. Udruga Programerko sredinom 2016. godine postala je partner i koordinator za Hrvatsku organizacije Code Club International koja ima za cilj širenje mreže Code Clubova u svijetu. Misija Udruge Programerko je promoviranje i potpora  osnivanju klubova programiranja prema Code Club programu u cijeloj Hrvatskoj, uspostavljanje volonterske mreže i educiranje volontera. U publici su bili brojni predstavnici IT sektora i podupiratelji programiranja i ove fantastične inicijative koja djeci pruža mogućnost ne samo da nauče programirati nego i logički i kreativno razmišljati bez obzira na lokaciju na kojoj se nalaze i dostupna financijska sredstva. Ovim predstavljanjem željelo se promovirati i podržati osnivanje Code Clubova u Hrvatskoj.   