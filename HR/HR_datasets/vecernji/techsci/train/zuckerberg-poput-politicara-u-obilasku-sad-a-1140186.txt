Mark Zuckerberg (32), osnivač i čelnik najpopularnije društvene mreže Facebooka, poznat je po novogodišnjim izazovima koje redovito postavlja pred sebe i ispunjava ih. Novu 2017. odlučio je provesti na putovanju Sjedinjenim Državama i posjetiti sve države te porazgovarati s njihovim stanovnicima. Istina, u mnogima je već bio tako da je taj zadatak djelomično već odradio. Kako je napisao na Facebooku, preostalo mu je još 30 država te vjeruje da će izazov ispuniti na vrijeme, a rok je, naravno, kraj ove godine. Razgovori o životu Ipak, mnogi pratitelji rada i djela Marka Zuckerberga, koji su iščitavali njegov post na Fejsu, zaključili su da bi Mark nakon turneje mogao krenuti i u političke vode. Kao čelnik moćnog Facebooka, nije lišen politike i političkog promišljanja te susreta s političarima, tako da mu taj svijet nije stran ni nepoznat. No, kolike su mu ambicije na političkoj sceni i u aktivnom bavljenju njome, teško je procijeniti jer tridesetdvogodišnji inovator i biznismen iznenađuje nekim svojim potezima, a istovremeno vrlo mudro i konzervativno vodi svoj biznis. Ono što sada namjerava jest razgovarati s ljudima, kako piše, o tome kako žive, rade i promišljaju o budućnosti. Pritom naglašava da je čovječanstvo upravo na povijesnoj prekretnici. – Već desetljećima tehnologija i globalizacija čine nas produktivnijima i povezanijima. Za mnoge je to kreiralo dobrobiti, no ne za sve, mnogi su zbog promjena, posebice tehnoloških, zapravo nazadovali. Takve posljedice pridonijele su osjećaju sve veće podijeljenosti među ljudima, najveće koje sam dosad u životu osjetio – ističe Zuckerberg. Dodaje da je sada potrebno pronaći način da svima bude jednako korisno i dobro. – Moj je posao povezivanje ljudi, i to diljem svijeta i svakome pritom dati glas. Stoga osobno želim čuti što više takvih glasova. Pomoći će mi bolje voditi posao kojim se bavim, kao i Chan-Zuckerberg inicijativu kako bismo imali što pozitivniji učinak na svijet. Planiram na razne načine obilaziti državu, sa suprugom stati u malim gradovima, posjetiti razna sveučilišta i naše urede diljem zemlje, odraditi sastanke s učiteljima i znanstvenicima, ali i posjetiti zabavne destinacije koje će nam ljudi preporučiti – kaže Zuckerberg. Rad u Vladi Zuckerberg je već jednom tražio da mu se dopusti da dvije godine služi u vladi, ali da ujedno ne napusti kontrolu nad Facebookom. Mnogi već dovode u pitanje takvo što jer, tvrde, ne znaju hoće li dioničari biti najzadovoljniji činjenicom da im glava kuće nije posvećena upravljanju kompanijom, već se bavi drugim, pa makar i vladinim poslovima. Druga je indikacija, piše Telegraph, što je Zuckerberg o Božiću izjavio da više nije ateist te da je religija iznimno važna. Prema nekim istraživanjima, ljudi baš nisu voljni glasati za ateista. U prilog tezi da će još jedan moćni biznismen u politiku jesu činjenice da je redovit na sastancima u Davosu te da je posjetio papu. Kada se radi o donacijama, 11 je puta Zuckerberg novac dao demokratima, dok je sedam puta donirao republikancima.      >> Mark Zuckerberg više nije ateist: Evo što je poručio na Facebooku >> VIDEO Zuckerberg je početkom godine započeo izgradnju vlastitog AI pomoćnika – evo što je sve postigao 