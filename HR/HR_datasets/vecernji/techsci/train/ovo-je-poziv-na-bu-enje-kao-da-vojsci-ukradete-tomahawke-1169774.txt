Veliki cyber-napad koji je od petka pogodio 150 zemalja vlade diljem svijeta trebale bi tretirati kao poziv na buđenje, poručili su iz Microsofta. Predsjednik i šef pravnog odjela u tvrtki Brad Smith jučer je u priopćenju napao način na koji vlade pohranjuju informacije o sigurnosnim manama u računalnim sustavima. - Vidjeli smo da se slabosti koje je pohranila CIA pojavljuju na WikiLeaksu, a sada je ova slabost ukradena od NSA utjecala na korisnike diljem svijeta - komentirao je Smith, usporedivši ovu situaciju s eventualnom krađom projektila Tomahawk od američke vojske. Kako prenosi BBC, najnoviji virus iskorištava slabost jedne verzije Microsoftovog operativnog sustava Windows, koji su prvi uočili američki obavještajci. Širenje virusa usporilo se tijekom vikenda, ali stručnjaci kažu da bi predah mogao biti kratak. Pojavila su se i upozorenja od novih napada ransomwareom danas, kada se ljudi vraćaju na posao. Mnoge tvrtke tijekom vikenda su angažirale stručnjake kako bi spriječile nove infekcije. Dosad je napadom zahvaćeno više od 200.000 računala, ali je Južna Koreja danas priopćila da je pronađeno samo devet slučajeva ransomwarea. Australski dužnosnici rekli su da je samo tri malih i srednjih poduzeća ostalo bez pristupa sustavu. 