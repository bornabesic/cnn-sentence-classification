Samsung je početkom ovog mjeseca, kao mjeru opreza, obustavio prodaju smartphonea Galaxy Note 7 uređaja i pokrenuo program razmjene nakon nekoliko slučajeva eksplozije. U Samsungu ističu da je broj prijavljenih incidenata vrlo mali te da im je sigurnost korisnika apsolutni prioritet, a naglašavaju kako rade na tome da od sljedećeg ponedjeljka, 19. rujna 2016., korisnici mogu svoj postojeći uređaj zamijeniti novim. - Poslali smo izravne poruke na sve uređaje Note 7 koji su aktivirani u Europi, moleći korisnike da ugase svoje uređaje te da ih dostave na mjesto kupnje u što skorije vrijeme. U stalnoj smo komunikaciji s korisnicima kako bi bili u potpunosti informirani o najnovijim informacijama - navodi Samsung. U južnokorejskoj kompaniji ističu i da surađuju sa svim relevantnim regulatornim tijelima i institucijama diljem Europe te neprekidno rade s dobavljačima kako bi osigurali najvišu kvalitetu proizvodnje i provjeru kvalitete proizvoda. - Na temelju provedene detaljne istrage, sigurni smo da je u zamjenskim uređajima, koji će uskoro stići u Europu, problem neispravne baterije u potpunosti otklonjen. Svi novi uređaji Note 7 će biti označeni crnim kvadratom na pakiranju, što će biti jasan znak da je uređaj dio nove pošiljke, kako bi korisnici bili sigurni da im je isporučena najnovija tehnologija - navodi Samsung. >> Note 7 i dalje uteg za Samsung, Apple rekordno prodaje iPhone 7 