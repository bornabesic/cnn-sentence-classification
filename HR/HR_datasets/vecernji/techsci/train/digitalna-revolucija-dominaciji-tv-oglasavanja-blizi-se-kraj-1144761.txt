Globalni oglašivači prepoznali su važnost ulaganja u digitalno oglašavanje jer se njegov udio u cjelokupnom oglašivačkom budžetu kreće samo uzlaznom putanjom. Procjenjuje se da su ulaganja u digital u 2016. godini iznosila oko 33% ukupog ulaganja u digital, a prognoze su da će se do kraja 2018. udio digitalnog oglašavanja prijeći 37%. Dok digital bude i dalje rastao, ulaganja u televizijsko oglašavanje više neće toliko biti u fokusu oglašivača jer sljedeće godine očekujemo pad od 1,5% u odnosu na prošlu godinu. 2018. godina trebala bi stoga biti odlučujuća godina u kojoj će ulaganje u digitalno oglašavanje premašiti ulaganje u televizijsko s 37,5% na globalnoj razini (izvor: McKinsey & Company, 2016.). Ovom globalnom porastu posebno pridonosi Ujedinjeno Kraljevstvo čiji oglašivači bez sumnje osluškuju navike svojih potrošača; u ovoj godini postotak ulaganja u digitalno oglašavanje trebao bi s prošlogodišnjih 52% porasti na čak 55%. (izvor: Warc Data: Adstats, International ad forecast, 2016.). No, ne zaostaju ni SAD u kojima spomenuti postotak s 35,8% u sljedećoj godini prema predviđanjima raste na 38,4%. Čak štoviše, u SAD-u bi već 2017. godina biti prijelomna jer bi udio digitalnih ulaganja trebao premašiti onaj na televiziji za skoro 3% (izvor: eMarketer 2016.). Bitno je spomenuti i kako u SAD-u mobile oglašavanje, kao dio ulaganja u digitalno oglašavanje, zauzima poveći dio kolača – tijekom ove godine očekivan je porast ulaganja od 3,5%. Zašto baš mobile oglašavanje? Oglašivači u SAD-u ne skrivaju da svoje poteze baziraju na aktualnim podacima o medijskim navikama svojih potrošača. U periodu od 2014. do 2020. očekuje se porast „mobile korisnika“ od čak 17 milijuna! (izvor: eMarketer 2016.). Stanje na domaćoj sceni U usporedbi sa svjetskim istraživanjima, Hrvati nimalo ne zaostaju po pitanju medijskih navika. 8 od 10 Hrvata dnevno koristi Internet (izvor: IPSOS, 2016.), a prosječan hrvatski korisnik na internetu provodi gotovo 7 sati dnevno, što je dvostruko više u odnosu na TV (izvor: IAB, CROMediascope 2015). Ipak, unatoč sjajnim predviđanjima hrvatski oglašivači ulažu tek 12% ukupnog medijskog budžeta u digital dok je veći dio i dalje usmjeren na televiziju (zadnji dostupni podaci; izvor: HURA AdEx 2015.). Sudeći prema globalnim statistikama „digital switch“ stigao je na velika vrata, a hrvatskim oglašivačima može služiti kao dobar primjer da konzervativnim ulaganjima u poslovanju više nema mjesta. O svim najnovijim svjetskim trendovima u digitalnom oglašavanju detaljno će govoriti najveći međunarodni i domaći stručnjaci na Digital Takeoveru, najvećoj digitalnoj konferenciji koja će biti 14. ožujka 2017. u Cinestaru u zagrebačkom Branimir Centru. Pored trendova, na konferenciji će biti riječi i o gorućim problemima digitalnog svijeta te važnosti ulaganja u digitalno oglašavanje.  