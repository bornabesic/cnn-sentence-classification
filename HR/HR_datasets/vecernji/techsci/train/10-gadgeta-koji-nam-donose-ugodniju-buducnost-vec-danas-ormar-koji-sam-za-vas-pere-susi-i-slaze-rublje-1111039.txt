Tehnologija je toliko prožela naše živote da vjerojatno često pomislite kako je previše i gadgeta i tehnologije u svakodnevici. Najočitiji primjer jest korištenje pametnih mobitela jer oni su ljudima najviše ušli “pod kožu” i praktički se ne odvajamo od tih čudesnih uređaja unatoč povremenim (opravdanim) društvenim kritikama. Nakon strelovitog uspona smartphonea i tableta moglo bi se činiti da nam posljednjih godina nedostaje revolucija u objavi novih gadgeta. Najveći proizvođači kao da su presušili inovacijama smartphonea i fokusirali se na poboljšanja postojećih verzija, a ne na iskorake u novim smjerovima. Osjetili su to i korisnici pa smo ove godine zabilježili prvi pad prodaje iPhonea. No, u pozadini se ipak napreduje prema novoj tehnološkoj revoluciji koja će promijeniti način na koji živimo. Da bi se takvo što dogodilo, potrebna je široka baza korisnika zainteresiranih za nove uređaje i tehnologije, kao i isplativost proizvodnje, odnosno prihvatljiva konačna cijena proizvoda. A takav smjer otkriva 10. izdanje jednog od najvećih europskih tehnoloških potrošačkih sajmova – IFA u Berlinu – koji svake godine obiđe više od 240.000 posjetitelja. Na IFA-i možda nema izrazitog favorita za najbolji novi gadget, ali vidjeli smo dosad najširu ponudu povezanih pametnih uređaja usmjerenih na poboljšanje kvalitete života. Mnoga velika imena poput Samsunga, Panasonica, Boscha ili Siemensa pripremila su cijelu seriju tradicionalnih uređaja u pametnim digitalnim verzijama. Samsung je predstavio čak tri linije ugradbenih digitalnih kućanskih aparata. A predvode ih luksuzni Family Hub hladnjak koji ima impresivan višenamjenski zaslon dijagonalne 21,5 inča te nove verzije pametne perilice rublja AddWash. Panasonic je također pripremio cijeli niz različitih kućanskih proizvoda u sklopu svog programa “Bolji život sutra”. Od pametne i povezane kuhinje do pametnog vinskog podruma, koji će vas upozoriti ako vam ponestane omiljenog vina. A tu je i jedinstveni sustav za pranje, sušenje pa čak i automatsko slaganje rublja i spremanje u ormar! Panasonic je otišao i izvan doma te predstavio i svoj prvi projekt pametnog grada u Njemačkoj – u kvartu Adlershof povezali su 69 pametnih domova. Sve je veći naglasak i na zdravlje korisnika. Pametne su kuhinje i ekonomičnije u potrošnji energije i zagovaraju zdravije namirnice. Tu su i samostalni proizvodi za pročišćavanje zraka poput uređaja švedske tvrtke Blue Air koji detektira i uklanja štetne čestice iz zraka u vašem domu. Predstavljene su i nove verzije uređaja koji prate kako spavate, a povezani su s aplikacijama koje potom analiziraju u kojim uvjetima najbolje spavate, a koji vam ometaju san. Huawei u napadu Sve više ovakvih proizvoda ulazi u domove korisnika i polako ali sigurno donijet će i promjenu u kupnji kućanskih aparata, koji sve više postaju roboti, a sve manje komadi namještaja. Smartphone sektor također ne spava. Nema revolucije, ali ima jakog uzleta u srednjoj kategoriji u kojoj jeftiniji smartphonei sve više napadaju najjače modele i po dizajnu i po performansama. Iz Kine stiže nova linija mobitela – Huawei Nova, s dodatnom phablet (5,5 inča) verzijom Nova Plus. Nova Plus je već dobio epitet ženskog mobitela jer ima ugrađene filtre za šminkanje. Hoćemo li biti sve više nišnih modela smartphonea, a sve manje mobitela koji nalikuju jedni na druge? – Trend je rasta tržišta smartphonea u srednjem segmentu je očit i želimo omogućiti bolje performanse za nižu cijenu. Također, žene vole lijepe mobitele, sa stilom i dobrim dizajnom. Muškarce više zanima koliko neki mobitel ima pixsella, koji je procesor unutra i druge tehnikalije – kazao je Wang Shengli, Huaweijev šef za Europu Sve popularniji dronovi Pametni satovi nisu ostvarili svoju misiju i nisu postali konkurenti pametnim mobitelima, a ni korisni kupcima u svakodnevnom životu, no i dalje su vrlo prisutni na tržištu. Samsung je izbacio svoju novu verziju Gear S3, a nove pametne satove objavili su i Asus (ZenWatch 3), TomTom (Spark 3 i Runner 3)… Bogata je i ponuda pametnih fitness-narukvica u izvedbi Adidasa, Fitbita, TomToma, Garmina i drugih. Tržište nosivih gadgeta poraslo je čak 58 posto te se očekuje 122 milijuna prodanih uređaja u 2016. godini. No, i dalje se najviše prodaju smartphonei – predviđa se prodaja čak 1,4 milijarde proizvoda ove godine (porast od 5 posto). IFA je ponudila i velik broj premium proizvoda za audio-vizualne kućne setove. Tržište UHD televizora poraslo je čak 75 posto u godinu dana, a OLED TV tehnologija raste 120 posto. Zaljubljenici u glazbu sve su više oduševljeni bluetooth zvučnicima, kojih bi samo ove godine moglo biti prodano čak 41 milijun (skok od 23 posto). Sve popularniji, a i dostupniji su i dronovi. U Hrvatskoj se ovog vikenda održava prva utrka dronova ( Berlinu se, pak, istovremeno, održava prvi svjetski maraton dronova), a tržište je sve raznovrsnije – od sitnih dronova do golemih grdosija s osam elisa za industrijsko korištenje. Kinezi su i tu jaki, kompanija DJI već nekoliko godina slovi kao najveći proizvođač, a potpisuje i dizajn vjerojatno najboljeg kvadrokoptera na svijetu – Phantom, cijena kojega je već od oko 1100 eura. Najnovija verzija tog drona Phantom 4 sada ima i senzore koji sprečavaju sudar s krošnjama, stablima ili pak zgradama. A kada svi ovi uređaju postanu međusobno povezani, naći ćemo se u novom razdoblju povezanog svijeta. Donosimo vam pregled 10 dojmljivih gadgeta i nove generacije kućanskih aparata i pomagala s IFA sajma u Berlinu: Lenovo Yoga Book - nova vrsta tableta U nestašici nove veste smartphones i tableta, Lenovo je prikazao prvi tablet s ugrađenom tipkovnica koja nije fizička tipkovnica. Dizajn je prekrasan i površina za kucanje je dovoljno mekana da ne stvara iritaciju prstima. Odličan je za pisanje, ali kopiranje i uređivanje teksta je i dalje komplicirano ako ste naviknuli raditi s mišem. Brže sam kopirao i prenio tekst koristeći prste i touchscreen, nego tipkovnicu Yoga Booka. No, lagan je, tanak i ima višenamjensku tipkovnicu koja je odlična za crtanje. Podržava korištenje više tabova odjednom. Family Hub - futuristički multimedijski hladnjak Samsungov hladnjak budućnosti stigao je i u Europu. Family Hub koristi Twin Cooling Plus i Chef Cooling tehnologije za svježinu namirnica, a ima i čak tri kamere koje daju uvid i vašim mobitelima u sadržaj i stanje namirnica. Nezaobilazan je veliki 21,5 inčni Full HD zaslon koji je i oglasna ploča i tablet kojim možete surfati, prikazivati fotografije ili gledati videa. Hladanjak možete povezati i s mobitelom pa i naručiti dostavu namirnica. I cijena je bogata - oko 5300 eura. Huawei Nova - Više ne moram brinuti da će mi trebati čak 10 minuta u taxiju da snimim dobar selfie, sada konačno imam mobitel koji će mi dati oštre fotke i u pokretu - ocijenila je mlada fashion blogerica Xenia Čoumičeva, koja na Instragramu ima gotovo 900.000 fanova. Huawei Nova (5 inča), odnosno Nova Plus (5,5 inča) su nova serija mobitela koja dolazi s dodatnom stabilizacijom pri snimanju, te ugrađenim filterima za šminkanje i ljepotu. Zapakirano u elegantan dizajn u tri boje. Nova serija uključuje i aplikacije razvijene od strane Huaweija Beauty Makeup 2.0 i Beautiful Skin 3, uz pomoć kojih se na slike mogu primijeniti razni kozmetički efekti i filteri Blue Air - uklanja i miris cigarete iz stana Jedan od proizvoda koji nas je posebno oduševio jest nova generacija pročistača zraka. Blue Air je kompanija iz švedske koja proizvodu filtere, a sada imaju i vlastitu seriju pročistača zraka. Uz osnovni uređaj dolazi i detektor zagađenosti zraka koji može mjeriti broj i veličinu čestica u zraku. Imaju tri veličine pročistača koji se koriste za prostorije veličine od 18 m2, 40 m2 i 100 m2. Ovaj s najmanjim kapacitetom stoji oko 180 eura, a najveći oko 1500 eura. Uklanjaju i mirise pa se ne osjeti ni da je netko pušio. Window mate - roboti sada brinu i za prozore Roboti usisavači već su se udomaćili. Ako još ne u većini domova onda barem u izlozima šoping centara. No, japansko-korejska tvrtka Window Mate otišla je korak dalje i ispunila san svih domačica - nema više potrebe za pranjem prozora jer tu je - Window Mate - dvostrani robot koji simultano čisti obje strane prozora (spojen je magnetima)! Može čistiti 90 minuta u komadu. Cijena za Europu je 500 eura. Panasonicov ormar koji slaže rublje Još jedan od primjera tehnologije koja nam vjerojatno nije potrebna, no toliko je zanimljiva da je ne možemo zaobići. Dakle, ako vam ne smeta malo buke u jačini klima uređaja Panasonicov uređaj za slaganje rublja brzinom od 12 minuta po odjevnom predmetu uredno složiti vaše rublje, koji će prije toga i oprati i osušiti. 3D printer od 25.000 eura Daleko smo još od kreiranja replikatora iz Zvjezdanih staza, ali 3D printer postaju sve sofisticiraniji i imaju sve više primjena. Na IFA-i smo”ulovili” ovaj primjerak industrijskog printera Ultimaker 2, koji je vrijedan 25.000 eura. Sposoban je za proizvodnju i elastičnih sitnih dijelova, koji su bili problem za 3D printere. DJI OSMO stalak za streamanje videa GoPro kamere su donijele revoluciju snimanja u prirodi i proslavile ekstremne sportove. U dobu kada svatko može biti kamerman bit je imati i mirne ruke kako biste snimili dobar video. Pogotovo ako nešto streamate uživo na Facebooku. Tu će vam pomoći stručnjaci za dronove kineski DJI koji su upravo objavili pametni stalak Osmo Mobile koji drži mobitel stabilno dok snimate. PhotoFast - manje muke s prijenosom fotografija i podataka Svo to fotografiranje i digitalno stvaranje sadržaja ponekad zna biti teško za posložiti i prebaciti s jednog uređaja na drugi. A najbolje to znaju korisnici Appleovih laptopa i mobitela. Zato je tu startup PhotoFast koji je kreirao USB flash memoriju koja služi i za spremanje podataka i za prebacivanje s jednog uređaja na drugi bez problema s programima i driverima. Koristi i za Apple, i za Android i Windows operativne sustave. Izašao je na Amazon i već je rasprodan unatoč visokoj cijeni od 170 dolara naviše. Bosch pametna pećnica - pratite pečenje s mobitela Kuhinja je sve češća meta primjene pametnih uređaja. Boschove pećnice iz serije 8 imat će mogućnost Wi-Fi povezivanja s mobitelima i aplikacijom. Hoćemo li kroz aplikaciju bolje vidjeti jesu li kolači ili meso gotovi? To još ne znamo, ali uskoro ćemo imati i takve mogućnosti, kao i konačno se riješiti straha jesmo li ostavili upaljen plin u stanu. Ako i jesmo ugasit ćemo ga preko mobitela! 