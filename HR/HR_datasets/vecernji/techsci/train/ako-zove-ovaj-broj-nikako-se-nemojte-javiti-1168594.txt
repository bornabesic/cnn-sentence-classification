Iz HT-a je stiglo upozorenje – ne nasjedajte na čudne međunarodne brojeve koje ugledate na svom mobitelu. Svakako ne uzvraćajte poziv. Kako tvrde u HT-u, napade koji su se dogodili danas između 13 i 14 sati uspjeli su spriječiti.  U priopćenju stoji "Hrvatski telekom je danas između 13 i 14 sati zabilježio i u najkraćem mogućem roku spriječio pokušaj telekomunikacijske prijevare. Naime, zabilježeni su slučajevi kada se korisnicima na mobilnim uređajima prikazuje informacija o propuštenom pozivu. Uzvraćanje poziva na takve nepoznate brojeve (koji su najčešće međunarodni ili satelitski brojevi) može rezultirati visokim troškovima. U konkretnom slučaju, riječ je bila o broju koji pripada geografskom području Samoe i počinje sa +68584935xxxx, a pozivi prema tim brojevima su blokirani nakon što je utvrđeno da je riječ o pokušaju prijevare. Prijevare u telekomunikacijama, nažalost, nisu novost te se s različitim oblicima pokušaja prijevara susreću gotovo svi operatori, kako u svijetu, tako i u Hrvatskoj. HT kontinuirano upozorava na ovakve i slične situacije te i ovim putem apeliramo i savjetujemo korisnicima da ne nasjedaju na pozive ili poruke ako sumnjaju u vjerodostojnost pozivatelja, odnosno ako im je broj s kojeg imaju propušten poziv ili poruku nepoznat jer pozivanje takvih brojeva može generirati neželjene troškove.“   