Šef i radnik ne moraju se niti vidjeti. Za sve što treba obaviti toga dana, zaposleniku stigne obavijest na pametni telefon. Kada počne raditi, stisne prstom po ekranu na “započinjem”, što odmah vidi na svom telefonu i vlasnik tvrtke ili poslovođa. Na isti način javi i da je završio posao. – Vlasnik odmah može ispisati i račun klijentu, čime se ubrzava posao i izbjegava nepotrebna papirologija. Usto, vlasnik može biti u Osijeku, a zaposlenik u Puli – objašnjava Mladen Ardalić iz Osijeka, 31-godišnji ekonomist i vlasnik tvrtke Vomi IT d.o.o. On je tvorac aplikacije Moja tvrtka za vođenje manjeg poduzeća ili obrta. Razvijati ju je počeo prije dvije godine, a prije devet mjeseci lansirana je na tržište. Aplikacija služi manjim poduzetnicima. Potrebno ju je samo “skinuti”, registrirati se i izraditi profil obrta ili tvrtke i odmah je se može koristiti. Besplatno je i korištenje za prvih 50 dokumenata, a potom se plaća godišnje 400 ili 600 ili 900 kuna, ovisno o potrebama. – Tisuću je korisnika “skinulo” našu aplikaciju, neki i iz znatiželje, ali imamo 150 aktivnih korisnika koji nam znaju reći kako ne mogu više zamisliti svoje poslovanje bez nje – rekao je Mladen. >> Tražite ljubav? Ova aplikacija će vas natjerati da dobro razmislite s kim ćete se dopisivati >> Na velikoj burzi turizma i Osječani: 'Naša aplikacija nije napravljena da zamijeni stvarno putovanje' 