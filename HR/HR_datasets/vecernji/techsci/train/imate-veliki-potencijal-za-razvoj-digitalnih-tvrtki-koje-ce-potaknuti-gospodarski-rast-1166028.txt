U vrijeme WinDays konferencije, koja se ove godine održava pod sloganom „Iskoristimo potencijal“, razgovarali smo s jednim od govornika Donom Granthamom, direktorom Microsofta za središnju i istočnu Europu. Upravo će on govoriti na WinDays17. Business, dijelu konferencije koja naglasak stavlja na nužnost digitalne transformacije za uspjeh svake tvrtke i organizacije. Digitalna transformacija ključan je pojam u posljednje vrijeme. Kako to vi radite u Microsoftu? Mi u Microsoftu vjerujemo da je gospodarski rast u Europi usko vezan uz digitalnu transformaciju temeljenu na cloudu. Tvrtke koje žele rasti imaju sjajnu priliku iskoristiti cloud tehnologiju da bi redefinirale svoje poslovne modele, optimizirale procese i operacije, uspješno uključile korisnike u poslovne procese te čak i kreirale nove proizvode. Digitalna transformacija pruža tvrtkama mogućnost da budu konkurentnije na više razina. Nedavno istraživanje pokazuje da su tvrtke koje koriste digitalna rješenja i mogućnosti 26 posto profitabilnije od onih koje ih ne koriste (Digital Advantage, MIT Sloan/CGEY). Tvrtke koje koriste cloud tehnologiju nisu, primjerice, ograničene na jednu lokaciju ili jedan uređaj. Danas lideri, a sutra kreatori novih tržišta vide 24x7x365 model kao nužnost u poslovnom svijetu koji nikad ne spava s obzirom na to dostupnost podataka više nije luksuz, već je nužnost. Tvrtka ne treba biti multinacionalka da bi uvidjela prednosti digitalne transformacije. Cloud tehnologija također pridonosi poslovanju tvrtki koje koriste procese kao što su analize podataka kako bi unaprijedile poslovnu inteligenciju i povećale konkurentnost. S takvom vrstom uvida tvrtke mogu korisnicima pružiti uslugu kakvu oni zaista žele te općenito unaprijediti njihovo iskustvo. Koliko su tvrtke partneri Microsofta spremne za transformaciju? Naša misija je osnažiti svaku osobu i organizaciju na svijetu da postignu više. Kontinuirano investiranje u podršku i edukaciju preko 40.000 naših partnerskih tvrtki u Centralnoj i Istočnoj Europi je krucijalno. Omogućavamo partnerima da se digitalno transformiraju te tako koriste mogućnosti koje pružaju cloud tehnologije. Uzmite npr. Publico 24, poljsku medijsku tvrtku koja ostvaruje velike uštede i unapređuje kvalitetu usluge putem partnerstva s Microsoftom. Publico 24 koristi Microsoft Azure da bi ostalim medijima omogućio objavu digitalnih verzija njihovih izdanja za samo tri sata, a ne u tri dana koliko obično traje taj proces. Na ovaj način izdavači mogu pružiti recentne informacije svojim čitateljima u bilo kojem trenutku i na bilo kojem uređaju. Vidjeli smo dobrobiti digitalne transformacije u brojnim industrijama uključujući bankarstvo, poljoprivredu, proizvodnju pa čak i u javnom sektoru. Hrvatska tvrtka Agrivi koristi tehnologiju da bi preobrazila tradicionalnu poljoprivrednu proizvodnju. Nakon implementacije Microsoft Azure, tvrtka je razvila softver koji minimizira zastoje u proizvodnji te unaprjeđuje proces nabave i automatizaciju. Poljoprivredna gospodarstva mogu koristiti takve informacije da smanje bacanje hrane, povećavajući produktivnost i profitabilnost, istovremeno dostavljajući najbolje proizvode svojim klijentima. Direktor ste Microsofta za CEE Europu, možete li usporediti procese digitalne transformacije u tim zemljama? Ovo je bitan trenutak u cijeloj CEE regiji za digitalnu transformaciju. Zemlje u regiji doprinose lokalnim gospodarstvima jačanjem onih poslovnih okruženja u kojima se digitalno poslovanje može razvijati. Vlada u Estoniji, primjerice, već 20 godina inzistira na usvajanju digitalnih tehnologija kako bi poboljšala efikasnost usluga za građane. Tako su usluge kao što su glasanje, potpisivanje dokumenata ili izdavanje recepata građanima u Estoniji na raspolaganju online. Radimo s puno organizacija u javnom sektoru širom CEE regije, koje koriste tehnologiju kako bi omogućile održivi razvoj te omogućile gradovima da ostvare svoje potencijale. U regiji se primjećuje sve više mladih poduzetnika i inovativnih ideja. Letonija, Slovačka, Litva i Rumunjska nalaze se među 10 top poduzetničkih lokacija u Europi. Nije slučajno da su top poduzetnička mjesta upravo one zemlje koje visoko vrednuju tehnologiju. Radimo s više od 9000 startupa u CEE regiji putem naše BizSpark inicijative, educiramo ih i pomažemo im da putem tehnologije realiziraju ciljeve. Radeći s malim tvrtkama kao što je Netpincer, mađarskom tvrtkom koja koristi chatbox i strojno učenje za preporuku hrane za klijente, brusili smo i naše razumijevanje o potrebama takvih tvrtki. Rezultati nedavnog istraživanja Microsofta o malih tvrtkama produbili su naše uvjerenje da nastavimo pomagati, posebice zato što 72 posto malih i srednjih tvrtki vjeruje da tehnologija može pridonijeti njihovoj fleksibilnosti (Microsoft SME survey, 2017.). Microsoft je svjestan važnosti obrazovanja u današnjem tehnološki ovisnom društvu, što činite na tom polju i što još treba činiti? Tehnologija je integralni dio naših života, no danas se 40 posto poslodavaca u Europi bori naći zaposlenike sa odgovarajućim digitalnim vještinama. Postoji neusklađenost između vještina koje traže poslodavci i onih koje posloprimci imaju. To je veliki izazov zato što će u narednih deset godina biti 2,1 milijun novih poslova širom EU, a 90% poslova će do 2020. zahtjevati neku razinu digitalnih vještina. Microsoft pravi konkretne korake da bi potaknuo povećanje digitalne pismenosti širom Europe. U listopadu prošle godine podržali smo Europe Code Week tako da smo organizirali 21 događanje o programiranju u 17 zemalja čime pomažemo pojedincima da otkriju svoj digitalni potencijal. Nadalje, u prosincu smo dosegli 15 milijuna mladih u CEE regiji te im pokazali putem globalne Hour of Code inicijative kako je programiranje jednostavno. Kroz inicijativu YouthSpark surađujemo s nevladinim udrugama, vladama i liderima u industrijama kako bismo ohrabrili što više mladih ljudi da razvijaju digitalne vještine. Od lansiranja YouthSpark inicijative u rujnu 2012. Microsoft je kreirao nove mogućnosti za više od 40,8 milijuna mladih u Europi. Uz korištenje tehnologije, za mlade je vrlo važno da znaju kako kreirati tehnologiju. Tehnološka rješenja koja će oni razvijati mogu transformirati cijele industrije te potaknuti rast u zajednici. Ponosni smo što ih možemo podržati kroz inicijative kao što je Imagine Cup, međunarodno natjecanje koje potiče studente i učenike da koriste tehnologiju na kreativan način kako bi se uhvatili u koštac s nekim izazovnim problemima u društvu, kao što su npr. siromaštvo, starenje populacije te podrška u saniranju prirodnih katastrofa. Prošle godine bio sam zaista ponosan kada su tri studenta računarstva sa sveučilišta Politehnica iz Bukurešta postali “svjetski prvaci” s projektom ENTy. Riječ je o medicinskom prijenosnom uređaju koji pomaže liječnicima dijagnosticirati probleme s ravnotežom koje uzrokuju problemi u unutarnjem uhu. To je izvrstan primjer inovativnih ideja mladih u CEE regiji koje mogu promijeniti naš svakodnevni život. Možete li usporediti kako javni sektor u zemljama za koje ste zaduženi koristi tehnologiju? Koliko imaju mjesta za razvoj? Širom Europe uočavamo mnoga područja za unaprjeđenje života građana , npr. prometno zagušenje, zagađenje ili starenje populacije što sve stavlja pritisak na javnu infrastrukturu. Vlade u regiji koriste tehnologiju kako bi se uhvatile u koštac direktno s tim izazovima te posljedično poboljšale svoju uslugu za građane. Primjerice, nekoliko regija u Ukrajini koristi tehnologiju kako bi bolje upravljale opskrbom vodom. Koristeći Microsoft Azure, pružatelji usluga za građane mogu prikupiti informacije o opskrbi vodom u regiji i prilagoditi kapacitete sustava ako je potrebno. Automatski sustav, “E-monitor”, može smanjiti troškove električne energije 50% te osigurati stabilniju opskrbu vode svim građanima. Drugi je izvrstan primjer “OpenWarsaw” u Poljskoj koji koristi Azure kako bi uključio građane u održivi razvoj grada. “OpenWarsaw“ koristi načelo „crowdsourcinga“ kako bi se građane pitalo jednostavna pitanja o postrojenjima u gradu te posljedično implementiralo najbolje ideje. U prošle dvije godine predloženo je više od 4500 ideja, a njih 24 je implementirano. Kako ocjenjujete Hrvatsku kao zemlju koja na pravi način koristi tehnologiju bilo u javnom bilo u realnom sektoru? Poslovanje u Hrvatskoj ima sklonost prema online trgovanju. Gotovo jedna petina malih i srednje velikih poduzeća prodaje svoje proizvode online, što je iznad europskog prosjeka koji iznosi 16%. Ako uz to uzmemo jaku poduzetničku kulturu u Hrvatskoj, zemlja ima veliki potencijal razvijati tehnološke start-up i digitalne tvrtke koje mogu pridonijeti rastu gospodarstva. S druge strane, ima prostora za poboljšanje vezano uz digitalne vještine. 66% građana je redovito online, no europski prosjek je 76%. Ali već sada vidimo velika poboljšanja u područjima kao što je e-Government gdje je je Hrvatska skočila za 10 mjesta na posljednjoj listi UN-a. Lansiranje web portala e-građani poboljšalo je interakciju između državnih tijela i građana. Nadamo se da ćemo vidjeti još takvih inovativnih projekata ubuduće.   >> Digitalizacija. Inovacija. Revolucija. 