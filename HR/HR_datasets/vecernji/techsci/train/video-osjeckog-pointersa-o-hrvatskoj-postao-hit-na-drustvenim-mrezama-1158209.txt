Osječki startup Pointers, koji se poslom uključuje i u turistički sektor, kreirao je i objavio ovog tjedna na društvenim mrežama video o Hrvatskoj "Do's and don'ts of visiting Croatia" s porukom što treba, a što ne treba činiti u Hrvatskoj i koji je u prvih par dana prikazivanja već pogledalo 250 tisuća ljudi. "Video predstavlja Hrvatsku na zabavan način odnosno kako ju vidi naš marketing tim, a prilikom stvaranja nismo mislili da će tako brzo postati viralan hit koji se brzo širi društvenim mrežama", ističu iz Pointersa koji je poznat kao startup koji je među samo pet u svijetu prvi počeo turističke destinacije obrađivati i prikazivati u formi digitalnog vodiča koristeći tehnologiju virtualne stvarnosti VR 360o. Dodaju da je video organski, odnosno bez plaćenog oglašavanja, do sada već stigao do više od 750 tisuća ljudi, a da ga je pogledalo njih više od 250 tisuća, i 'lajkalo' više od 18 tisuća. U videu se u manje od minute na simpatičan i vedar način svima preporučuje što vidjeti i činiti, a što ne prilikom posjeta Hrvatskoj, pa se tako preporučuje posjetiti bar dva nacionalna parka, bar jednu plažu na moru, otići na glazbeni festival, vožnju brodom ili jedrenje te kušati paški sir. Od onog što se ne smije zaboraviti je puno fotografirati, ali se treba zaboraviti na dijetu, jer se u Hrvatskoj odlično jede, a preporučuje se i posjet unutrašnjosti, a ne samo obali. >> Na velikoj burzi turizma i Osječani: 'Naša aplikacija nije napravljena da zamijeni stvarno putovanje' >> Osječki Pointers osvaja nove morske turističke destinacije 