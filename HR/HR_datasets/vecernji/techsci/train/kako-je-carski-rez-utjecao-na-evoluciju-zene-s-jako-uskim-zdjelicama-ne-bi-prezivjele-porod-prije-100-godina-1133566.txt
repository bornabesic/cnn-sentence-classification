Redovna upotreba carskog reza utjecala je na ljudsku evoluciju, pokazuje istraživanje austrijskih znanstvenika, prema kojemu danas više majki treba operaciju pri porodu zbog uže zdjelice, prenosi BBC. Znanstvenici procjenjuju da se broj slučajeva u kojima beba ne može proći kroz porođajni kanal povećao s 30 od tisuću u šezdesetima na 36 od tisuću danas. Kažu da će se trend vjerojatno nastaviti, ali ipak ne toliko da bi jednog dana većina djece bila rođena carskim rezom. Dr. Philipp Mitteröcker s odjela teoretske biologije na Sveučilištu u Beču kaže da bi, bez modernih medicinskih intervencija, nemogućnost prolaska bebe kroz kanal završila smrtonosno i za majku i za bebu. – To je, s evolucijskog stajališta, selekcija. Žene s jako uskom zdjelicom ne bi preživjele porod prije 100 godina. Sada preživljavaju i prenose svoje gene za usku zdjelicu na svoje kćeri – objašnjava Mitteröcker, naglašavajući kako njihova namjera nije kritizirati medicinske intervencije, nego istaknuti njihov utjecaj na evoluciju. >> Uspjeh hrvatskih liječnika: Rodila s presađenom jetrom >> Štednja na rodiljama u Hrvatskoj: Carski rez je rizik ili povlastica bogatih? 