Facebook je protekli tjedan održao veliku razvojnu konferenciju na kojoj su među glavnim temama bili virtualna stvarnost i snimanje fotografija i videa u 360 stupnjeva. To je dodatno osnaženo i popratnim poklonima sudionicima – Facebook je tom prilikom podijelio čak 4000 kamerica Giroptic iO 360. Neki analitičari posegnuli su i za proročanskim rečenicama i Zuckerbergov plan razvoja servisa virtualne stvarnosti označili početkom kraja naše ovisnosti o smartphoneima jer će se glavnina interakcije seliti u virtualni prostor. A kako upravo u takvom okruženju video i fotografije u 360 stupnjeva najbolje dolaze do izražaja odlučili smo istražiti koliko su uznapredovale kamere takve vrste i kakvo je iskustvo korisnika. Gledatelji biraju kut A koga bolje to pitati nego nekoga tko redovito snima video u 360 stupnjeva. Svoja iskustva podijelio je fotorepoter agencije Pixsell Borna Filić. – Super je raditi s 360 kamerama, one daju novu perspektivu. Ljudima možete ponuditi da sami biraju što će gledati. Mi jedino zadajemo poziciju. Gledatelji se mogu odvesti u prostore koje možda nemaju prilike vidjeti, a zahvaljujući 360 tehnici imaju doživljaj kao da su tamo. Ako krajnji korisnik ima i VR naočale onda je taj doživljaj potpun, s pravim zanosom prenosi nam Filić, ali i otkriva da treba paziti na neke detalje: Bitna je priprema – Mana je što se apsolutno sve vidi, tako da je malo nezgodno postavljati rasvjetu i treba paziti na hrpu detalja u prostoru. U postprodukciji se može sve to “zakrpati”, ali zahtijeva dosta vremena... Bolje je sve u startu složiti kako treba. Ako ne želite biti u kadru, dobra je opcija što se kamere mogu aktivirati preko mobilne aplikacije, samo pazite da ne ostanete pritom bez kamere.   Evo kako je Filić opisao neke od popularnih modela: 1. Ricoh Theta S - spoj dva kadra je gotovo nevidljiv i odlična je za fotografije s obzirom na to da se sve postavke mogu ručno korigirati. Odlična je za snimanje noćnog neba. Mana je baterija koja nije zamjenjiva. 2. Samsungov Gear 360 daje najkvalitetniji video u potrošačkom rangu kamera. Ima zamjenjivu bateriju, otporan je na vremenske uvjete. Za profesionalne fotografije koristimo baš Gear 360. 3. Kodak Pix Pro je vrlo zanimljiva kamera i jedna od prvih takvih, snimanje je kompleksnije jer se mora snimati s dvije kamere, ali uskoro izbacuju novu kameru Orbit 360, koja će biti jaka konkurencija svima ostalima i neće biti potrebne dvije odvojene kamere, a imat će i vodootporno kućište. Filić kaže da najviše voli snimati lokacije koje nisu dostupne široj javnosti ili se rijetko događaju pa takvi videi i fotografije u 360 stupnjeva imaju dodatnu draž.   >> Video 360 novi je hit - sve se vidi i sve je ulovljeno u kadar >> Novi Samsung Gear 360 donosi prijenos uživo 