Sportske aplikacije u posljednje su vrijeme sve popularnije i puno brže osvajaju korisnike od onih ostalih, tvrdi to analitička kuća Flurry u svom posljednjem izvještaju. Vrijeme provedeno na sportskim aplikacijama poraslo je 210 posto u jednogodišnjem razdoblju (kolovoz 2013. – kolovoz 2014.). Ukupno vrijeme provedeno u 580.000 naslova, koliko ih je uzeto u obzir, poraslo je 65 posto u istom periodu. Aplikacije koje se nalaze u kategoriji Sport i u iOS storeu te na Google Playu nude cijeli niz funkcionalnosti uključujući sportske vijesti, rezultate uživo, rasporede i igre u kojima je glavni zadatak biti menadžer pojedinog tima. Flurry tvrdi da znatan porast vremena provedena na sportskim aplikacijama ne može proći neopaženo kad je riječ o oglašivačima, ali i svima onima koji stvaraju sadržaj. Flurry se posebno fokusirao na kategoriju američkog nogometa unutar sportskih kategorija koje su pokazale najveći postotak rasta, čak 250 posto na godišnjoj razini. Naslovi koji nude prikaz iz minute u minutu posebno su popularni. Ljubitelji sporta dvostruko više koriste aplikacije nego li što rade prosječni korisnici aplikacija. Usto, prosječan će korisnik pokrenuti sportski app tri puta dnevno, dok će sportski fanovi to učiniti šest puta dnevno. U sportske fanove spadaju mahom navijači timova, ali vjerojatno je da su tu i povremeni ljubitelji igara. Također, biznismeni koji često putuju skupina su koja spada u sportske korisnike aplikacija. Prema Localyticsu, raste i preuzimanje glazbenih aplikacija, povećanje korištenja iznosi 21 posto u protekloj godini. Prosječni korisnici sve više koriste glazbene appove koji im odnose 79 posto vremena ili 64 minute mjesečno. Glazbene aplikacije, nije čudno, one su na kojima se korisnici najviše zadržavaju. Wakie Android – besplatno Isprobali ste sve one alarme kod kojih morate dubiti na glavi, naganjati robota ili rješavati zadatke da biste dokazali da ste budni? Evo jed(i)ne budilice koja će vas sigurno razbuditi: Wakie. U njoj vas, naime, bude nepoznati ljudi. Živi ljudi, korisnici Wakieja, a ne roboti. Bit će zanimljivo čuti novi nepoznati glas svako jutro... Schemes Android – besplatno, 1,34 $ Postoji više od nekoliko aplikacija kojima možete zadati da se u određeno vrijeme nešto postave na Facebook i Twitter (HootSuite je naš favorit), nekoliko njih koje to rade s e-mail porukama (Boomerang), ali Schemes to radi sa svim spomenutim plus SMS-ovima. Asketski jednostavna aplikacija, ali radi svoj posao dobro. Month Calendar Widget Android – besplatno / 1,5-2,5 $ Čak i nešto toliko bazično kao što je kalendar može se napraviti drugačije, vizualno dopadljive, praktičnije i ugodnije za uporabu – dokazuje ova aplikacija. Zapravo, ovo nije aplikacija nego widget, preciznije kolekcija njih desetak (ima ih još, ali se plaćaju) koji izgledaju kao zidni kalendar na kojem možete i letimičnim pogledom vidjeti što vas čeka u tekućem mjesecu. RadioTunes Android, iOS, Windows Phone, Blackberry – besplatno / 7 $ mjesečno Ako volite internetski radio, vjerojatno ste otkrili TuneIn i slične aplikacije koje nude desetke tisuća radiostanica – i zahtijevaju puno vremena dok se probijete kroz golem izbor i brojne mogućnosti. Ako samo želite slušati odličnu glazbu – odaberite RadioTunes (bivši Sky.fm) koji nudi samo 70-ak stanica, ali svaka od njih jedna je od najboljih u svijetu za svoj žanr. KeepScreen Android – besplatno Kako biste se osjećali da vam netko ugasi svjetlo dok čitate? Naši smartphonei i tableti upravo to rade: isključuju ekran da bi prištedjeli bateriju. KeepScreen aplikacija je kojom možete namjestiti koje će aplikacije držati ekran non-stop upaljenim – korisno za čitanje, a još više za GPS navigaciju. Handcent SMS Android – besplatno Tražite li aplikaciju koja nudi najviše mogućnosti za SMS-ove – to je ta. Posebna melodija za posebne osobe; skrivanje poruka od nekih osoba (za koje ne biste voljeli da ih vide neke druge osobe); slanje u određeno vrijeme; backup; pretraga; slanje/primanje poruka s računala i tableta bez SIM-a... svega ima! Over Android, iOS – 2 $ Postoji mali milijun aplikacija kojima svoje fotografije možete ukrasiti nekim tekstom ili črčkarijom, ali Over je najbolja među njima. Vrijedi ta dva dolara – a ako budete spretni s njom, možda postignete internetsku slavu kad vam meme postane viralan. Music Tagger Android – besplatno Ako vam je mobitel krcat pjesmama koje se zovu Track 03, prije ili kasnije ćete morati uvesti reda u svoju kolekciju glazbe. Ili ne – dajte da ova aplikacija napravi to za vas: pretraži pjesme, nađe im imena i izvođače, preimenuje ih, složi u albume, doda im slike omotnica i tekstove... šteta što ne zna brisati prašinu i glačati! Normal iOS – besplatno Ima li korisnije aplikacije od one koja omogućuje dulji rad na baterije? Ova se temelji na jednostavnoj zamisli: prati koliko koja aplikacija „ždere“ bateriju, provjerava je li to normalno (uspoređujući je s vlastitom statistikom) i preporučuje koje da aplikacije „ubijete“ da biste prištedjeli bateriju. Naravno, najveći „žderači“ su aplikacije koje rade u pozadini, bez vašeg znanja, i uopće vam ne trebaju… Weatherback Android – besplatno / 1,33 $ Animirane pozadine koje se mijenjaju u skladu s vremenskom prognozom nisu novost, ali ova je baš praktično izvedena. Weatherback je, naime, dodatni sloj koji se prikazuje na postojećoj pozadini u obliku kapljica kiše, zraka sunca, maglice, snijega ili treperavih zvijezda noću. To je jednako informativno kao animirane pozadine, a možete zadržati pozadinu koju volite – i prištedjeti bateriju. Price Helper Android, iPhone – besplatno U inozemstvu ste, u šopingu, i stalno preračunavate cijene u kune? Prije nego što vas zaboli glava i prije nego što napravite grešku i kupite nešto skupo uvjereni da ste prošli jeftino, probajte ovu aplikaciju. Onda radi tako da uperite kameru u cijenu, a ona je automatski pretvori u kune prema aktualnom tečaju. WaterColors iOS – besplatno Zabavite se miješajući plavu, crvenu, žutu kao da miješate boje za akvarel, ali na zaslonu iPhonea. Ova zarazna igrica potpuno će vas uvući u svoje šarenilo i uposliti vaš potencijal za kombiniranje. U početku ćete miješajući dvije po dvije boje zapravo uhvatiti zalet, a onda će svaka nova razina tražiti novu ideju za rješenje. Kad krenete s tri boje, zabava tek počinje. Ultimeyes Pro Android, iOS – 5,99 $ Nije se lako pomiriti sa slabljenjem vida, no možda se to donekle može usporiti i odgoditi nabavu prvih naočala za čitanje. Ultimeyes je aplikacija koja u tome može pomoći. Sastoji se od ciklusa vježbi koje pridonose poboljšanju vida, olakšavaju čitanje pri slabijem svjetlu, izoštravaju noćni vid. Cijela stvar radi koristeći prirodnu sposobnost mozga da oporavi i ojača određene funkcije centra za vid. Rezultat, naravno, ovisi o svakom pojedincu, ali kod nekih je do poboljšanja došlo već nakon 3 tjedna. Izgleda da vrijedi pokušati. Filelize Android, iPhone – besplatno Ako ste se ikad zapitali što će vam onaj silni prostor koji vam se besplatno nudi u oblacima – evo odgovora. Nakon što instalirate Filelize, svaki dokument koji otvorite na Windows računalu – bio to Word tekst, Excel tablica, slika, video ili nešto peto – automatski će se kopirati u oblak (možete birati: Dropbox, Google Drive, OneDrive ili Box) kako bi vam bio pri ruci i na smartphoneu ili tabletu. Priznajemo, nije najuzbudljivija aplikacija, ali ne košta ništa, a možda jednog dana dobro dođe… Brainwave Android, uskoro iOS – zasad besplatno Ova aplikacija omogućuje da upravljate reprodukcijom glazbe sa smartphonea... ne, nije ono što ste prvo pomislili: moždanim valovima nego – rukama. Mahanjem rukom možete pauzirati, zaustaviti, nastaviti glazbu, prebaciti na sljedeću pjesmu... Kao da ste maestro. Brainwave radi tako da kamera prati što se događa pa ne radi u mraku, ali zato radi u autu, što zna dobro doći. 123D Catch Android, iPhone – besplatno Modeliranje u 3D-u kompliciran je i skup proces koji obavljaju profesionalci na papreno skupim računalima. Barem je tako bilo dosad, dok Autodesk nije izdao ovu aplikaciju koja omogućuje stvaranje 3D objekata tako da ih pažljivo snimite sa svih strana kamerom mobitela. Aplikacija zatim sama od tih fotografija snima 3D model – koji ćete jednog dana, kad 3D printeri prestanu biti tako skupi, moći i otisnuti. Do tada – ovo je zabavno… Pregled aplikacija objavljen je u novom broju iQ magazina koji možete pronaći na kioscima 