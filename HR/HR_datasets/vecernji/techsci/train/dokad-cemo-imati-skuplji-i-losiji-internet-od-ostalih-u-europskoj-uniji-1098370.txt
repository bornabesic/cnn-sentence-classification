U Hrvatskoj raste broj korisnika interneta pa tako i internetskog prometa, no unatoč tom trendu Hrvatska se i dalje svrstava među zemlje EU s niskom razinom korištenja interneta. Pritom treba naglasiti da su cijene brzog interneta u Hrvatskoj iznad prosjeka cijena u EU – piše to u zaključku sektorske studije Telekomunikacije autorice Ljiljane Božić s Ekonomskog instituta. Ukupan broj priključaka interneta, navodi se u studiji, bio je 5 posto veći u usporedbi s istim razdobljem lani. Broj priključaka putem mobilne mreže rastao je nešto više (5,2 posto) u odnosu na broj priključaka putem fiksne mreže (4,3 posto), pokazuje studija. Razlika 20 eura Po cijenama paketa usluga u listopadu 2015., piše u analizi, Hrvatska je znatno iznad prosjeka EU. Naime, minimalna mjesečna cijena paketa koji uključuje internet-brzine 30 do 100 Mbps, fiksni telefon i TV uslugu u Hrvatskoj je bila 60,41 euro (cijena korigirana za paritet kupovne moći). Prosjek EU iznosio je 43,45 eura. Najveće cijene zabilježene su u Portugalu (73,32 eura) i Irskoj (69,18 eura). S druge strane znatno manje cijene od prosjeka bile su u Francuskoj (23,63 eura) i Poljskoj (24,95 eura). S 22,86 pretplata širokopojasnog interneta putem nepokretne mreže na 100 stanovnika u lipnju 2015. Hrvatska je na začelju liste EU. Znatno smo bolje rangirani kad je riječ o mobilnom internetu sa 68,14 pretplata na 100 stanovnika. Govoreći o prihodima telekoma, na međugodišnjoj razini povećan je samo prihod mobilnog interneta (464,449.412), i to za 11,3 posto. Istodobno, prihod fiksnog interneta smanjen je za 1,4 posto (428,970.462 kuna), pokazuje analiza. U mobilnim mrežama Hrvatska je tehnološki vrlo napredna, u samom smo vrhu EU, dok su cijene koje plaćamo za “fiksni” pristup internetu, IP televiziju i fiksni telefon, ovisno o paketu, od 20 do 80 posto veće od prosječnih cijena u EU, sumira Đuro Lubura, stručnjak za telekomunikacije i sudski vještak te dodaje: – Razlika u cijeni na štetu naših građana najmanja je na malim pristupnim brzinama kod usluge samostalnog pristupa internetu i usluge koja uključuje internet i telefon, veća je kod usluga koje uključuju IP televiziju, a najveća kod bilo koje usluge koja uključuje vrlo brzi pristup internetu. O našoj nedovoljnoj razvijenosti i nedostizanju ciljeva koje je postavio Sabor najbolje govori podatak da samo oko 3 posto korisnika u Hrvatskoj koristi brzinu pristupa internetu od 30 i više Mbps, dok je prosjek EU 30 posto – upozorava Lubura. Također, oko 70 posto korisnika u Hrvatskoj ima brzinu fiksnog pristupa internetu do 10 Mbps, za razliku od EU gdje samo 20 posto ljudi internetu pristupa tako malim brzinama. Duopol ne donosi napredak – Zaključno, usudio bih se reći, mi u Hrvatskoj znatno skuplje plaćamo bitno lošiju uslugu u nepokretnim komunikacijskim mrežama nego što je to prosječno u zemljama EU. Nastavi li se započeto okrupnjavanje i preuzimanje telekom kompanija na način da na tržištu fiksnih telekomunikacija opstanu samo dvije grupacije – HT i Vipnet, zbog smanjenog tržišnog natjecanja i klizanja prema duopolu, ni u budućnosti ne očekujem značajan napredak koji bi doveo do poboljšanja kvalitete i cjenovne pristupačnosti u usporedbi s drugim europskim zemljama – napominje Đuro Lubura. >> Lubura: 'Procjenitelj troškova' izračunao je prilično gluposti. HAKOM: Lubura aplikaciju koristi za osobni obračun 