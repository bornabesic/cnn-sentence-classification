Svijet bi uskoro mogao doživjeti "ozbiljnu digitalnu sabotažu" koja će prouzročiti metež, "kaos i nered", upozorio je u utorak ravnatelj nizozemske tajne službe Rob Bertholee. Sabotaža životno važne infrastrukture je "stvar zbog koje možda nećete moći zaspati", rekao je Bertholee pred stotinama stručnjaka i službenih predstavnika okupljenih na konferenciji o informatičkoj sigurnosti u Den Haagu. Ovo upozorenje dolazi pošto je od petka u neviđenom informatičkom napadu pogođeno više od 200.000 korisnika u najmanje 150 zemalja svijeta, ali se čini da napad jenjava. Prijetnja cyber napada "nije nestvarna, ona je tu, oko nas", rekao je ravnatelj nizozemske tajne službe (AIVD) na dvodnevnom forumu koji je organizirala nizozemska vlada. "Mislim da smo možda puno bliže ozbiljnom činu digitalne sabotaže nego što se misli", istaknuo je. Bertholee je podsjetio da je 2012. najveća saudijska naftna kompanije bila na meti kratkog napada te da je tri godine poslije hakirana ukrajinska tvrtka za distribuciju električne energije, zbog čega nekoliko sati nije bilo struje. Infrastruktura diljem svijeta je međusobno povezana, što ima velikih prednosti, ali i "nedostataka", rekao je. "Zamislite što bi se dogodilo da se na dan-dva ili na tjedan dana izvrši sabotaža čitavog bankarskog sustava", dodao je Bertholee. "Ili da se dogodi kvar u našoj prometnoj mreži. Ili da se izvede informatički napad na kontrolore leta dok daju upute zrakoplovima. Posljedice bi bile katastrofalne."  Zemlje se moraju pripremiti za buduće prijetnje na digitalnom polju, a vlade i privatni sektor moraju surađivati, budući da su tu "naša društva najosjetljivija", rekao je. Stručnjaci za informatičku sigurnost koji upozoravaju da su mogući novi napadi, misle da su možda otkrili vezu između Sjeverne Koreje i informatičkog napada svjetskih razmjera, za koji još nitko nije preuzeo odgovornost, a u kojemu je u nedjelju stradalo 165.000 računala. 