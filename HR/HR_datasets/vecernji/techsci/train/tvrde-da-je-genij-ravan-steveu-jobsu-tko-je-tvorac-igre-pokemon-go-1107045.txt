Svi pričaju o igrici Pokemon Go i njenom nevjerojatnom uspjehu, unatoč činjenici da su Pokemoni ogroman novac zaradili još prije 25 godina. “Tata” Pokemona je Japanac Satoshi Tajiri koji ih je razvio za Nintendo Game Boy, da bi se oni kasnije pretvorili u franšizu iz koje su proizašli filmovi, serije i još igrica. Igrica je sa simpatičnim bićima već tada prodana u 200 milijuna kopija. Sam Tajiri rijetko se pojavljuje u medijima, danas je “težak” više od pet milijardi dolara, što ne čudi znamo li da su Pokemoni do svibnja ove godine zaradili 45 milijardi dolara. Iz mjesta s jednim semaforom No, sada je John Hanke, Teksašanin iz Cross Plainsa, mjesta sa samo tisuću stanovnika i jednim semaforom, taj uspjeh ponovio. Obiteljski čovjek s troje djece diplomirao je na University of Texas, a karijeru je napravio u Googleu gdje je šefovao jednim od brojnih njihovih startupa, tvrtkom Niantic. Oni koji ga znaju, čitamo u američkim medijima, tvrde kako se neosporno radi o geniju ravnom i samom Steveu Jobsu. Dijeli s njime i neke osobine: teško komunicira i dosta je zatvoren, ali oduvijek ima ideju da ljudi trebaju uživati u svijetu, a ne provoditi vrijeme iza računalnih ekrana. Uočili su Hankea i u Googleu pa su za 35 milijuna dolara kupili njegovu tvrtku za satelitsku kartografiju Keyhole. Ta se tvrtka kasnije pretvorila u – Google Earth. Upravo je sa Steveom Jobsom Hanke pregovarao o stavljanju Google Mapsa na iPhone, što je sigurno pomoglo da Mapsi postanu drugi po veličini Googleov proizvod, nakon tražilice. No, još prije godinu dana tvorac igrice Pokemon Go, zbog preoblikovanja Googlea u Alphabet, došao je s Nianticom u neizvjesnu situaciju. Nije više želio čekati, predložio je gazdama da mu dopuste traženje vanjskih investitora. Imao je Google dovoljno mudrosti da zadrži 30 posto, a većinu je preostalih sredstava John Hanke dobio od Nintenda i Pokemon Co., tvrtke kojoj ima autorska prava. Iskustva u stvaranju igrica John Hanke svakako ima, još kao školarac napravio je s kolegom igricu Meridian 59, prvu komercijalnu masovnu online roleplaying igru. Tek je na petom nivou S Nianticom je napravio Ingress, igru također temeljenu na poboljšanoj stvarnosti u kojoj se također traže lokacije. Igra je dobro odjeknula kod igračke populacije, no u Googleu takvo što nisu msatrali dovoljno vrijednim pažnje. Hanke je odlučio u igru s poboljšanom stvarnosti staviti motiv poznat globalnoj publici. Razmišljao je o Super Mariju ili Donkey Kongu, no diskusija se stalno vraćala na Pokemone, jer njih tzv. milenijalci najbolje poznaju. Zgodna je podudarnost što je jedan od Googleovih japanskih inženjera već započeo pregovore s Pokemonom o tome gdje bi ih se tražilo na Google Mapsu. Pokemonovcima se ideja toliko svidjela da je Hankeu ostalo samo da pregovore preusmjeri prema mobilnoj igrici i dovrši je. Pri tome si je zabio i autogol. Zbog ogromnog interesa, Pokemon Go traži njegov gotovo stalni angažman tako da igricu i ne stigne igrati. Tek je na petom nivou.      >>Najjači Pokemon trener Zagreba: Život mi se četverostruko ubrzao. Igraju svi, i klinci i policajci i poslovanjaci 