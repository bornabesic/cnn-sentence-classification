Mogućnost slanja SMS poruka svojedobno je pokrenula totalnu revoluciju mobilnog tekstualnog načina komuniciranja. ‘Obični’ mobitel, iako su bili nespretni za pisanje budući da većina nije imala qwerty tipkovnicu, slali su SMS-ove. Za božićne blagdane obarali su se rekordi pa je u Hrvatskoj, primjerice, 2005. godine u danu poslano 27,5 milijuna SMS-ova. Pojavom pametnih mobitela i razvojem aplikacija SMS su ubrzo zamijenile takozvane chat aplikacije, servisi koji putem interneta omogućavaju komunikaciju među korisnicima i pritom su besplatni. WhatsApp i Gtalk Osim klasičnog chata, pametni telefoni uveli su i glasovne pozive preko interneta, a potom i videopozive. Ipak, kada se radi o mobitelima, najraširenije je čavrljanje s dodacima emojija, fotografija, videouradaka. Svoju privlačnost duguju činjenici da je većina tih usluga besplatna. Naime, dovoljno je imati u tarifi uključen podatkovni promet ili se spojiti na Wi-Fi i komunikacija je moguća. SMS se broji kao i pozivi, a usluge internet-servisa i aplikacija ne, oni su ubačeni u sveukupni internetski promet, ne troše previše podataka te zapravo djeluju besplatno. Posebice ako putem, primjerice, Vibera ili Messengera zovete korisnike koji su u inozemstvu, podatkovni promet u ukupnoj masi nećete osjetiti, dok je roaming za pozivanje onih izvan EU itekako skup. Chat na mobitelu i desktopu WhatsApp je među prvima ‘uletio’ na tržište chat aplikacija i pokorio ga, njegova dominacija traje i danas iako nema više nekih posebnih i originalnih dodataka. Tajna je vjerojatno u jednostavnosti i sinkronizaciji telefonskih brojeva, stoga je za njega Facebook i platio velikih 19 milijardi dolara. Odnedavno ima i desktop verziju te možete čavrljati dok ste za stolnim računalom, a potom se prebaciti na mobitel. Viber je pak publiku privukao pozivima, Messenger zahvaljujući Facebooku, jer iako je sada samostalna mobilna aplikacija, i dalje je najviše koriste oni koji imaju i Facebook profile. Osim onih kojima je baš čavrljanje osnovni biznis, postoji hrpa aplikacija u kojima se može dopisivati iako im to nije prvotni cilj, poput primjerice Twittera, koji to nudi kao mogućnost. Tako da, kada smo radili izbor najboljih, zapravo kriteriji nije bio chat kao osnovna djelatnost, već mogućnost i privlačnost korištenja za razmjenu privatnih ili grupnih poruka. Ako želite malo švrljati ili posebnim ljudima dodijeliti posebne aplikacije, pravo je otkriće BBM aplikacija. Doduše, ona nije ni nova ni potpuno nepoznata, ali vjerojatno je mnogi vežu za pripadajući mobitel, legendarni BlackBerry, no aplikacija zapravo radi na savršeno i na Androidu i na iOS-u. Nju možete urediti tako da vidite samo i jedino onoga koga želite. U ostalima, i ako blokirate osobu, pojavljuje se na popisu kontakata. Primjerice, u Viberu to posebno živcira. BBM ima tajni chat, možete mu narediti da briše samo vaše poruke, može odraditi videopoziv, ima pozamašan izbor stickera, a možete i gledati kanale koji vam se nude pa glumi i svojevrsni izbor sadržaja. Sličan status dodijelili smo i WeChatu. Idealan za odabrane kontakte, brzo prenosi glasovne poruke i animirane stickere. U svakom slučaju čavrljanje i komuniciranje mobitelima i dalje je u trendu, a izbor aplikacija raste. 10 najboljih 1. WhatsApp Vjerojatno najkorišteniji servis za razgovore u Hrvatskoj. Prvi su uveli enkripciju end-to-end, točnije od korisnika do korisnika što znači da razgovore, ali i fotografije i kratke videouratke, ako ne želite, ne mogu probiti ni pružatelji usluga budući da vas čuva poseban kod. Osim što su se ljudi navikli na njega i rano se pojavio na tržištu, WhatsApp nema nekih posebnosti. Možete ga imati i na mobitelu i desktopu, ali ne na više mobitela. Vezan je za broj telefona i automatski sinkronizira podatke. 2. Viber Viber je postao popularan zahvaljujući besplatnim pozivima. Prosječna je chat aplikacija, a zabavan je zbog niza besplatnih stickera. Usto se može koristiti na desktopu. Istina, vezan je za broj mobitela, no tako svakako znate tko sve ima aplikaciju. Poprilično je popularan te ga sada mediji i brendovi koriste i za svoje službene objave. Dakle, postaje neki vid društvene mreže, poput Snapchata. Uz WhatsApp zasigurno je najkorištenija chat platforma. 3. Messenger (Facebook) Vrlo popularna aplikacija koja sada funkcionira neovisno o Facebooku. Dakle, ne morate imati profil na Fejsu da biste imali ovu aplikaciju. No uglavnom je zahvaljujući Fejsu i ostao popularan i mahom se njime dopisuju oni koji imaju i profil. Budući je da povezan s Facebookom, lakše je pronaći kontakte, posebice onih čiji broj mobitela nemate. A zgodan je za grupne chatove te nudi i videopozive, ali i pokazuje tko je online. 4. Snapchat Snapchat je izuzetno popularan u svijetu. No ankete u Hrvatskoj ne pokazuju njegovu veću popularnost. Snapchat je započeo ‘karijeru’ zbog mogućnosti brisanja chatova, posebice zbog brisanja poslanih fotografija. U međuvremenu ova je chat platforma evoluirala te funkcionira djelomično i kao društvena mreža, a sada nudi i spremanje fotografija. Ako onu koja se briše spremite kao screenshot, vaš sugovornik će to znati jer će dobiti obavijest. 5. Hangouts Hangouts je Googleova aplikacija koja je započela kao GTalk, vezana za Gmail račun. U međuvremenu je napredovala pa, osim razgovora, nudi i videopozive, a sada je Google odlučio i osmisliti novu aplikaciju samo za videopozive. Koristi se uglavnom kao desktop aplikacija i mnogi se njome služe, posebice oni kojima je posao vezan za sjedenje za kompjutorom kao način međusobne konverzacije te grupnog chata i koordinacije 6. Skype Popularnost duguje ranom predstavljanju kao prva VOIP aplikacija za računala koja je nudila videopozive. Naravno, možete samo i pisati, ne morate se gledati sa sugovornikom, slati fotografije i kratke videouratke. Maha je uzeo svojedobno, prije svega među poslovnjacima koji tako održavaju sastanke. Inače, Skype je u vlasništvu Microsofta i napreduje kada se radi o dodatnim mogućnostima. No i dalje je najpopularniji zbog poziva 7. Telegram Chat aplikacija koja polako ali sigurno stječe sve više poklonika. Ono što je prije svega Telegram učinilo poznatim jest sigurnost. Bio je jedna od prvih aplikacija koja je bila enkriptirana. Usto su nudili i tajne razgovore koji su se brisali nakon određenog vremena, i to na uređajima sugovornika. Grupe na Telegramu mogu imati do 200 sudionika, a fileovi koji se šalju nemaju ograničenja. Simpatičan su dodatak stickeri velikih umova, što ostali ne nude. 8. Twitter Twitter uopće primarno nije messaging aplikacija, Twitter je društvena mreža kojoj u posljednje vrijeme ne ide baš dobro. No, uz tvitove koje možete označiti kao one koji vam se sviđaju ili ih dijeliti i odgovarati, nudi i mogućnost da razgovarate potpuno privatno sa svojim kontaktima. Jednostavna mogućnost, ali kao i Facebookov Messenger, katkad je jednostavnije nekom čiji vam se tvit sviđa ili pak ne sviđa pisati odmah u appu nego ga tražiti u ostalim aplikacijama. 9. WeChat Aplikacija koja je izuzetno popularna u Kini, no funkcionira i u većini ostatka svijeta. Oni koji se odluče na tu aplikaciju, vjerojatno žele izdvojiti neke prijatelje i ne imati ih u masi ostalih kontakata. Nudi i videochat. Zabavan su dio animirani stickeri, brz prijenos podataka i glasovne poruke neograničena trajanje, za razliku od, primjerice, Vibera. Usto ima i desktop verziju te možete imati svoj račun a da ne dijelite broj mobitela. 10. BBM Za BBM ne morate imati BlackBerry, postoji kao aplikacija i za Android i iOS. Odlična aplikacija kojom možete razgovarati, razmjenjivati fotke, a omogućava i videopozive. Registrirati se možete i PIN-om te ne morate otkriti podatke o mailu. Možete kontrolirati sugovornike i ne ih imati na listi. Ima tajni chat, brisanje samo vaših poruka kod primatelja. Sugovornika možete i ‘ucijeniti’: ako ne odgovori u zadanom roku, poruka mu se briše. >> Kako najpovoljnije ostati online i na putovanjima 