Pokemon histeriju u '90-ima popratio sam tek na marginama. Znao sam da postoji tamo neki Pikachu kojeg morate izgovarati s naglaskom na posljednjem slogu, da je to nešto što igraju klinci i dotle je išla moja znatiželja o ovoj japanskoj igrici koja je u međuvremenu postala druga najuspješnija franšiza neke videoigre u povijesti. Samo je Super Mario uspješniji! Tko skida, neka pazi na izvor No prošli tjedan počela je nova Pokemon priča. Objavljena je igrica Pokemon GO za pametne mobitele. Aplikacija se koristi proširenom stvarnosti uz pomoć kamere smartphonea. Unutar igrice promatrate stvarni prostor oko sebe kako biste uhvatili virtualne likove – simpatična malena čudovišta poznatija pod imenom Pokemoni. Igrica je vrlo brzo postala svjetski hit iako je zasad objavljena tek u nekoliko zemalja svijeta (SAD, Australija, Novi Zeland). Broj preuzimanja aplikacije na Android mobitelima već je premašio broj skinutih verzija Tindera, popularnog servisa za upoznavanje. Također, Pokemon GO samo što nije prestigao i Twitter po broju skinutih aplikacija među korisnicima Androida, a Twitter je već 10 godina na tržištu. Dionice vlasnika igrice popularnog igraćeg brenda Nintendo skočile su iznad 50 posto u samo nekoliko dana... Društvene mreže proteklih su dana preplavljene komentarima o Pokemonima. Iako se mnogi ismijavaju novom trendu, mnogi su krenuli igrati. Iako u Hrvatskoj aplikacija još nije službeno dostupna (kao ni u Europi), mnogo je fanove igre već pronašlo način kako skinuti igricu i krenuti u lov na Pokemone. Nije mi dugo trebalo da se odlučim da i sâm isprobam aplikaciju. Svakako upozoravam, ako odlučite skinuti igricu prije službenog dolaska u Hrvatsku, da obavezno pazite na izvor kako ne biste ugrozili sigurnost svog mobitela i preuzeli neki virus. Čim sam krenuo isprobavati igricu, počeo sam izazivati pozornost. Kolege u redakciji znatiželjno su pratili zašto dižem mobitel u zrak i gledam svuda oko sebe. A kada se na računalu kolegice ispred mene ukazao virtualni lik Pokemona Pidgeottoa, nastala je prava mala euforija u web-redakciji. Ulovili smo prvog Pokemona! Kolege su se odmah zaintrigirali te i sami poželjeli isprobati igricu. No, dakako, nije se mogao izbjeći ni smijeh drugih kolega koji su znatiželjno pratili što nas je to obuzelo. Oduševljenje se nastavilo i sat vremena poslije kada su u razmaku od manje od 10 minuta uhvaćena još četiri Pokemona – dva crvića Weedlea, miš Rattata i golubić Pidgey! Večernjakova zgrada ispala je vrlo bogato lovište Pokemona. Kolegica iz rubrike Kultura javila mi je da je hvatala Pokemone i po glavi urednice... Prostor ispred zgrade u igrici je označen kao Vježbalište, to su lokacije na kojima možete trenirati uhvaćene Pokemone, kao i sudjelovati u borbama, odnosno pokušaju da preuzmete nadzor nad tim vježbalištem. Zgrada Styrije i Večernjeg lista "glumi" u još jednoj igrici proširene stvarnosti – Ingressu. Ta je aplikacija svojevrsna preteča Pokemon GO-a aplikacije, a lansirana je još 2012. godine za android mobitele. A izradu obje aplikacije potpisuje isti programerski studio – Niantic. Jedan je igrač na YouTube postavio prijenos uživo sa svog mobitela dok igra Pokemon GO Hvatanje i treniranje Pokemona definitivno je novi trend, poput Tamagotchija koje smo nekoć hranili i pazili na malim digitalnim ekranima, a sada se igramo s Pokemonima u proširenoj stvarnosti. Igrica je izazvala i mnogo kritika i zabrinutosti. Ionako imamo već puno ozljeda koje se pripisuju pretjeranom zurenju u mobitele, a sada smo dobili još jedan sadržaj koji će od korisnika, većinom tinejdžera, raditi "‘zombije" koji tumaraju posvuda ne prateći ni promet ni što se događa oko njih. Već su zabilježene priče o prvim ozljedama igrača, neki su upali u rupu na cesti, neki se zabili u stup, a hit dana je fotografija iz rađaonice kako muškarac gađa Pokemona dok je na krevetu trudna supruga (navodno je bila riječ o njezinu mobitelu...) I sâm sam sebe uhvatio kako sam umalo krenuo na crveno na semaforu u pokušaju da uhvatim novog Pokemona i da što prije dosegnem 5. level u igri. To je razina na kojoj možete izabrati pripadnost timu kojem pripadate u igri. Prijatelj na Facebooku sugerira da izaberem plavi Mystic tim... Pokemon Drowzee pred zgradom Zagrepčanke u Zagrebu Kada dosegnete 5. level, dobivate mogućnost i sudjelovanja u prvim borbama i pokušaju osvajanja vlasništva nad vježbalištima. Šetajući gradom primijetio sam cijeli niz tih vježbališta, no svaki pokušaj da isprobam što se tamo događa je bio odbijen jer sam još "zelen" u igri. Kada sam konačno dosegnuo traženu razinu, stigao sam i do prve borbe. Koja je trajalo vrlo kratko i – neuspješno. Moji Pokemoni bili su preslabi, očito ih nisam dobro pripremio i osnažio pa nisam uspio osvojiti visoku kulu vježbališta na Pokemon GO mapi. Tek tada sam počeo više brinuti o tome da par najjačih Pokemona osnažim novčićima osvojenima u dotadašnjem igranju. Posebno mi je bilo zanimljivo pokušati ugrabiti pokojeg Pokemona i druge nagrade s pokemonskog stajališta – tijekom vožnje u javnom prijevozu. Brzo se ispostavilo da je u pokretu teško uočiti i uhvatiti Pokemona, ali možete profitirati provjeravajući što više Pokemon-postaja koje se nalaze posvuda. To može biti plakat na cesti, grafit na zidu ili podvožnjaku, zanimljiva zgrada... Kritike i zezancije na Fejsu Mnogo je kritika i zezancija na Fejsu. Tako je jedna prijateljica šokirana što joj stalno netko iskače spominjući Pokemone: “Čak i na Otvorenom pričaju o Pokemon GO-u...Pokemoni iskaču iz paštete, vidim. Spam je nenormalan. Ako me ikaj otjera s Fejsa, nekako mislim da će ovo biti to :)” No, unatoč tome, zaluđenost igricom očita je i u Hrvatskoj. Postoji i domaća Facebook grupa Pokemon GO Hrvatska s oko 2000 korisnika, a svakog dana kreiraju se i podstranice – Pokemon Dubrovnik, Varaždin, Zagreb, Poreč, Đakovo, Slavonski Brod, Našice... Naime, u Pokemon GO-u najbitniji je element istraživanje u prostoru pa se mnogi igrači žele povezati s drugima na tom području. Nakon 40 ulovljenih Pokemona (od 250 dostupnih) u dan i pol mogu zaključiti da je igrica vrlo zabavna i lako je postati ovisan. No definitivno treba paziti kuda hodate i ne pretjerivati. Ako pak niste ažurni, možete i zaostati za drugim igračima koji će biti brži od vas i jače utrenirati svoje Pokemone pa će vam biti teže osvajati vježbališta, a time vam i igrica postaje manje zanimljiva. Također, za mnoge bi prepreka mogla biti i trošenje baterije mobitela s obzirom na to da igra zahtijeva uključivanje lokacije te stalni pristup internetu. Stoga, ako idete u lov na Pokemone u druge kvartove, svakako prvo dobro napunite mobitel! >>Sve što trebate znati o Pokemon Go senzaciji zbog koje tinejdžeri bezglavo tumaraju ulicama >>Igrate Pokemon GO? Možda bi trebali provjeriti postavke o privatnosti 