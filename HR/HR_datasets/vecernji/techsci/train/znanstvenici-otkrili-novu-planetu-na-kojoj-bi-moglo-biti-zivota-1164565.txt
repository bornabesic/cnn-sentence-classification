Znanstvenici su otkrili još jednu novu planetu, "LHS 1140b", koja spada među malobrojna svemirska tijela na kojima bi se mogao razviti neki oblik života, piše theSun. Ta neobična planeta, nazvana "LHS 1140b", u orbiti je jedne zvijezde u sazviježđu Cetus, udaljenom od Zemlje 40 svjetlosnih godina, odnosno 378.400 milijardi kilometara. Ta planeta nije prvi "rođak" Zemlje koju su astronomi otkrili, ali "ima mnogo prednosti", rekao je Javier Bonfis, koji priznaje da je "veoma uzbuđen" ovim otkrićem. - Nismo mogli pronaći bolje mjesto u potrazi za dokazima postojanja života van Zemlje - rekao je o tom otkriću koautor studije Jason Ditman iz Centra Harward-Smithsonian za astrofiziku u Cambridgeu, SAD. Orbita te "egzoplanete" je u nastanjivoj zoni orbite oko zvijezde, odnosno na "pravoj udaljenosti od nje, što bi omogućilo da na površini ima vode u tekućem obliku, što je neophodno za život", rekao je Ditman. Ta planeta ima promjer 1,4 puta veći od Zemljinog te šest puta veću masu, a astronomi su zaključili da je stjenovita, kao i Zemlja. - Nadamo se da ima atmosferu - rekao je Bonfis, astronom Znanstvenog opservatorija Sveučilišta u Grenobleu. Da bi eventualno našli život, znanstvenici traže planete slične Zemlji i u veljači ove godine su priopćili da su otkrili sedam takvih planeta, od kojih je moguće da na površini njih tri imaju vode u tekućem stanju. Te planete kruže oko patuljaste zvijezde nazvane "TRAPPIST-1", a novootkrivena planeta "LHS 1140b" ušla bi "na vrh te ljestvice", objavili su znanstvenici. >> Saturnov mjesec ima većinu sastojaka koji su potrebni za održivi život >> Atmosfera pronađena oko Zemljina blizanca, planeta GJ 1132b 