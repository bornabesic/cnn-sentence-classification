Dvadesetak crnih nosoroga iz Južnoafričke Republike bit će prebačeno u Ruandu, u park Akagera, prvi puta nakon istrebljenja te vrste u zemlji prije deset godina, prema priopćenju organizacije koja vodi taj park. Organizacija Africa Parks "radi na prebacivanju iz Južnoafričke Republike početne populacije od oko 20 crnih istočnoafričkih nosoroga u nacionalni park Akagera u Ruandi. Taj povratak će se odvijati tijekom prva dva tjedna svibnja", precizira se u priopćenju. Crnom nosorogu, jednoj od podvrsta afričkog nosoroga, prijeti "kritična opasnost istrebljenja", prema Međunarodnoj uniji za zaštitu prirode. Tijekom 1970.-ih godina u parku Akgera je živjelo pedesetak crnih nosoroga, ali zbog krivolova vrsta je potpuno nestala 2007. u toj zemlji, prema priopćenju. Prije prebacivanja nosoroga, dužnosnici parka su pokrenuli niz mjera koje financira Zaklada Howarda Buffetta, sina američkog milijunaša Warrena Buffetta, kako bi se jamčila sigurnost i dobrobit nosoroga. U srpnju 2015. Ruanda je već vratila lavove u Akageru, 15 godina nakon njihovog nestanka. Predatori su desetkovani nekoliko godina nakon genocida 1994. tijekom povratka ruandskih izbjeglica koji su zauzeli dio parka i koji su istrijebili lavove kako bi zaštitili svoju stoku. Prema podacima African Parks, crnih istočnoafričkih nosoroga u svijetu u divljini ima oko tisuću primjeraka, od ukupno manje od 5000 crnih nosoroga. Povratkom nosoroga, taj prirodni rezervat koji je 2016. imao više od 36.000 posjetitelja, imat će pet velikih stanovnika, slonove, nosoroge, lavove, leoparde i bivole. 