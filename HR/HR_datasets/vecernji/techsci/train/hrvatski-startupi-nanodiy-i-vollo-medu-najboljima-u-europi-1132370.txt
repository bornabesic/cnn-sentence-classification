Posljednjeg dana održavanja konferencije EBAN Winter University 2016 proglašeni su pobjednici startup-natjecanja Zagreb Connect, koje je organizirano u suradnji s Gradom Zagrebom, a dvije nagrade osvojili su hrvatski startupi: Nanodiy i Vollo. Od dvadeset finalista posebni dojam na poslovne anđele ostavio je slovenski 45HC, koji je nagrađen prvim mjestom i novčanom nagradom od 20 tisuća eura. Ova digitalna kompanija za prijenos tereta preko oceana s učinkovitom logističkom mrežom osvojila je i put u Silicijsku dolinu.  Drugu nagradu i 10 tisuća eura osvojio je Gowaft iz Velike Britanije, nov, inovativan način za prenošenje teških predmeta po gradu, dok je treće mjesto zauzeo Nanodiy. Ovaj startup koji omogućava stvaranje printanih otisaka na bilo koji tekstilni materijal je za svoju ideju osvojio i novčanu nagradu od 7 tisuća eura te promo paket Nova TV. Nagradu publike, koja je imala mogućnost glasanja preko službene aplikacije konferencije, u vrijednosti od 5 tisuća eura osvojio je također Nanodiy. Suorganizator konferencije Grad Zagreb dodijelio je i posebnu nagradu. Pročelnica Gradskog ureda za gospodarstvo, rad i poduzetništvo Mirka Jozić uručila je nagradu od 5 tisuća eura startupu Vollo. Osim novčane nagrade, osvojili su i jednogodišnji program predinkubacije/inkubacije u Tehnološkom parku Zagreb. Uz to, pobjednik Zagreb Connecta, u partnerstvu s Veleposlanstvom Republike Izrael, putuje u Tel Aviv gdje će se upoznati sa startup zajednicom Izraela. – Kao što smo najavili, pripremili smo spektakl u Zagrebu kakav se rijetko vidi. Iznimno sam sretan i ponosan jer smo uspjeli pokazati što sve Hrvatska može i, nadamo se, otvorili vrata novim investicijama. Čestitam svim finalistima koji su bili dio Zagreb Connecta i EBAN Winter University konferencije koji predstavljaju početak naše podrške na njihovu putu prema krajnjem uspjehu. Svi startupi koji su večeras na ovoj pozornici zalog su jedne bolje budućnosti i bolje Hrvatske te će jednog dana igrati važnu ulogu u našem gospodarstvu – rekao je predsjednik Hrvatske mreže poslovnih anđela – CRANE i organizator konferencije Davorin Štetner. Mirka Jozić također se zahvalila svim sudionicima te poručila da Grad Zagreb ne želi stati samo na mentoriranju startupa već ide i korak naprijed te im želi pomoći i u financiranju, a ostvarit će to kroz VC fond i infrastrukturu koju priprema te koje će pokrenuti dogodine na Velesajmu. Na Velesajmu ćemo otvoriti Tehnološki park i time zaokružiti paket mjera za naše startupe. – Ovogodišnji Zagreb Connect, zajedno s EBAN Winter University 2016 nadmašio je sva naša očekivanja i predstavlja još jedan dar našim startupima – rekla je Jozić. Popis svih dobitnika nagrada Zagreb Connect: – Put u Silicon Valley za dvije osobe iz tima, networking program u trajanju od 7 dana – 45HC – Put u Tel Aviv, upoznavanje sa startup zajednicom u Izraelu uz suradnju s partnerom Izraelskom ambasadom u Hrvatskoj – Vollo – Nagrada publike u iznosu od 5000 eura, gledatelji su glasali putem službene aplikacije konferencije – Nanodiy – Nagrada medijskog pokrovitelja Nova TV – promotivni oglašivački paket – Nanodiy. – Nagrada brončanog sponzora Microsoft u iznosu od 25.000 dolara (Azur paket) – TinitusOFF – 3. nagrada u iznosu od 7000 eura, dodjeljuje srebrni sponzor UBER – Nanodiy – 2. nagrada u iznosu od 10.000 eura – Gowaft – Posebna nagrada Grada Zagreba u iznosu od 5000 eura i jednogodišnji program predinkubacije/inkubacije u Tehnološkom parku Zagreb – Vollo – 1. nagrada u iznosu od 20.000 eura – 45HC >> Yonatan Raz-Friedman iz Kano Computinga oduševio hrvatske startupe savjetima 