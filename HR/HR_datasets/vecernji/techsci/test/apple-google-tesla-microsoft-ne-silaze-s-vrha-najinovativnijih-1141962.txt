Apple, Google, Tesla i Microsoft su zadržali prva četiri mjesta u godišnjoj anketi najinovativnijih kompanija Boston Consulting Grupe (BCG). Amazon se sa skokom od četiri mjesta popeo na peto mjesto top liste 50 najinovativnijih 2016., a Netflix i Facebook prvi puta upali u deset najboljih, skokom za 15, odnosno 19 mjesta. Anketa je provedena među više od 1500 izvršnih direktora zaduženih za inovacije u cijelom nizu zemalja i različitih industrija, jedanaesti put od 2004. Najviše tvrtki iz SAD-a Iz BCG-a kažu kako je ovogodišnja lista zaista globalna - 34 kompanije su iz SAD-a, 10 je europskih te šest azijskih. – Kako se tržišta mijenjaju sve brže, a tehnologija i u tradicionalnim industrijama postaje ključnim čimbenikom prevage, nespremnost da se inovacije preuzimaju izvan organizacije može biti pogubna za kompanije – izjavio je BCG partner i koautor izvješća Andrew Taylor. Kompanije koje su najuspješnije u inovacijama balansiraju između vlastitih inovacija i onih koje preuzmu izvana. Pametno i učinkovito skeniraju ideje koje dolaze izvan organizacije i spretno ih uvode u vlastito poslovanje, navodi se. Istraživanje je otkrilo da je jaz između najboljih inovatora i njihovih slabijih konkurenata baš u spremnosti da preuzmu ideje izvana. Najbolji inovatori analitičniji su u pretraživanju ideja, njih čak 65% pronalazi nove ideje na društvenim mrežama, kao i big data analizom, dok istu stvar radi samo 14% slabijih konkurenata. Najbolji inovatori su fleksibilni u tome kako uvode inovacije u svoje poslovanje pa ih čak 66% kaže kako nove ideje pronalaze kroz partnerstva s vanjskim tvrtkama, dok to čini tek 22% slabijih konkurenata. Ono što ih čini boljima Prema BCG-ovu partneru i koautoru izvješća Michaelu Ringelu, inovatori sve više usvajaju napredne analitičke alate kako bi prepoznali ključne tehnologije koje trebaju licencirati ili kako bi prepoznali mete za preuzimanje. Na taj način skraćuju cikluse razvoja proizvoda i procesa, čime stječu prednost nad konkurentima. Među najboljim novatorima, njih 62% koristi inkubatore, dok ih koristi samo 13% loših inovatora. Čak 80 % najboljih inovatora smatra da su njihove kompanije otvorene i spremne na suradnju, dok sebe takvim smatra tek 22% loših inovatora. >> Kako je nastao koprivnički NanoDiy, uspješni europski startup 