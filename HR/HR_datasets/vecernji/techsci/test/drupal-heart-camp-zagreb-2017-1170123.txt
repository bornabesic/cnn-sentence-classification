Sveučilišni računski centar bit će od 18. do 21. svibnja 2017. domaćin Drupal Heart Campa. Drupal kamp je trodnevno okupljanje developera i drugih korisnika Drupala, besplatnog sustava otvorenog koda pomoću kojeg se stvaraju i održavaju web-sjedišta. Sva predavanja na Drupal kampovima uobičajeno su na engleskom jeziku, bez obzira na jezik zemlje domaćina, što privlači sudionike iz raznih zemalja, stoga na Drupal kampu u Zagrebu očekujemo sudionike iz čak osam zemalja. CxO dan (Chief x Officer day), na kojem će se održati Agile radionice za menadžere, direktore, vlasnike tvrtki i ostale osobe na izvršnim funkcijama, održat će se dan prije službenog otvorenja kampa - 18. svibnja. Radionice su pripremljene tako da polaznike upoznaju s agilnim metodologijama upravljanja projektima koje daju kvalitetnije i razumljivije rezultate. Moderatori su iskusni treneri Agilea s jakim tehničkim i informacijskim znanjem. Tijekom 19. i 20. svibnja održat će se četiri pozvana predavanja s aktualnim temama iz IT-a. Uz pozvana predavanja pripremljeno je dvadesetak predavanja, koja se bave isključivo Drupalom, a odvijat će se paralelno u dvije dvorane. Sudionici će moći birati teme koje ih zanimaju kao što su: Business, DevOps, Site building, Frontend, Backend. Tijekom predavanja 19. i 20. svibnja te 21. svibnja održavat će se sprints (višednevni istovremeni zajednički rad programera) na kojima će se programirati nove značajke Drupala i rješavati bugove na postojećim. Za sudionike Drupal kampa pripremljena je i zabava u petak navečer u popularnoj zagrebačkoj pivnici The Garden Brewery . Drupal kamp mjesto je, prije svega, razmjene znanja, ali i mjesto gdje se korisnici Drupala upoznaju, druže, započinju suradnje, izmjenjuju iskustva. Od 2015. godine, kada su javni webovi usluga Srca realizirani u Drupalu, Srce gradi zajednicu korisnika Drupala organizirajući meetupove i radionice. Kamp, koji Srce organizira u suradnji s udrugom Drupal Hrvatska te tvrtkom Websolutions Agency, nastavak je tih nastojanja Srca. Sam naziv Heart Camp dolazi od najpoznatijeg zagrebačkog suvenira – licitarskog srca, a ujedno i asocira na skraćeni oblik naziva Sveučilišnog računskog centra  Srce. Sve informacije o kampu nalaze se na stranicama www.drupalheart.com. 