Pokemon GO groznica i dalje trese svijet, a kako se čini, neće tako brzo prestati. Iako je igrica službeno dostupna samo u SAD-u, Australiji i na Novom Zelandu, zagriženi ljubitelji iz ostalih dijelova svijeta pronašli su način kako zaigrati popularnu igricu. Jedna od posebnosti ove igrice je ta što se igrači, odnosno Pokemon treneri, moraju kretati kako bi napredovali i lovili Pokemone. Mnogi roditelji vjerojatno su zadovoljni što im se djeca moraju kretati kada već toliko vole igrati igrice. No, uvijek postoje oni koji pronađu lakši put do cilja. Igrači će ponekad na Poekstopovima dobiti jaja koja moraju staviti u inkubator. A da bi se jaja izlegla igrači moraju prohodati određeni broj kilometara, ponekad to iznosi i do čak 10 kilometara. Za sve postoji lakše rješenje, pa tako i za ovaj 'problem'. YouTuber pod imenom 'Rusty Cage' objavio je snimku na kojoj je predstavio neka svoja rješenja koja uključuju bicikl, gramofon i stropni ventilator. Mobitel će se kretati, kao i vaš lik u igrici te će se kilometri lagano, ali sigurno smanjivati. 