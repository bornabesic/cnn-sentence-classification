Čini se kako ljudi koji stoje iza hakerskih napada, koje je Europol opisao kao najveće napade u povijesti, i nisu toliko sposobni kako se čini. Cijela poanta ovih napada je ta da virus 'otme' računalo pa vlasnik mora hakerima platiti otkupninu kako bi mu otključali i osposobili računalo. Odličan plan? Čini se da ne... Brian Krebs, stručnjak za računalnu sigurnost, tvrdi kako su kriminalci zaradili samo 26 tisuća dolara, odnosno nešto više od 176 tisuća kuna, piše Metro. Krebs svoje tvrdnje temelji na adresama kriptovalute Bitcoin koje se nalaze u WannaCry zlonamjernom softveru koji se od petka širi diljem svijeta. - Jedna od zgodnijih stvari kod Bitcoina je ta da svatko može vidjeti sve povijesne transakcije vezane za određenu Bitcoin adresu za plaćanje. Kao rezultat toga moguće je reći koliko su zločinci na čelu ovog kriminalnog pothvata zaradili i koliko je žrtava platilo otkupninu - kazao je Krebs. On je pregledao tri adrese za plaćanje te one pokazuju kako su do sada primili 100 uplata što iznosi nešto više od 15 Bitcoina. Prema današnjem tečaju ove kriptovalute to iznosi oko 26.148 dolara. Hakeri su iskoristili rupu u Windowsima, no Microsoft je već u ožujku izdao 'zakrpu' koja uklanja problem, no mnogi nisu ažurirali svoje sustave i tako su postali ranjivi na napade. 