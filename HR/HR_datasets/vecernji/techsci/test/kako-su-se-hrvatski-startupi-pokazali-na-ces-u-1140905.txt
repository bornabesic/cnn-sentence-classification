Jubilarno pedeseto izdanje CES-a, najvećeg svjetskog sajma novih tehnologija, danas završava u Las Vegasu, a veliki razlog za slavljenički povratak kućama iz Amerike imat će hrvatski startupi koji su nastupili kao izlagači – posebice riječki STEMI. Za njihova heksapodnog robota, igračku koju je najprije potrebno sastaviti prateći videoinstrukcije uz stjecanje osnovnih znanja o znanosti, elektronici, inženjerstvu i matematici, zainteresirani su u Amazonu, Googleu, Samsungu, Philipsu i mnogim drugim velikim kompanijama. Njihovi skauti su ekipi iz STEMI-ja najavili posjet na štandu i prije no što je CES počeo te su to doista i učinili već prvog dana sajma, razmatrajući mogućnosti i procjenjujući kada će edukativni robot iz Hrvatske dostići fazu zrelosti da se uvrsti u asortiman najveće online trgovine na svijetu, odnosno kako da platforma za interaktivno stjecanje znanja iz područja STEM-a postane dio filozofije njihove kompanije. Izuzetna gužva tako sada već četvrti dan zaredom vlada na štandu ovih Riječana te je naočigled veća nego na okolnim štandovima, što nije mala stvar, osobito ako se uzme u obzir da heksapodni robot nije jedini robot na Eureka Parku ni jedina “igračka” zamišljena tako da je najprije treba sastaviti, kroz učenje, da bi se njome moglo i poigrati. Sastavite robota Štoviše, pametne igračke za djecu zamišljene za stjecanje STEM znanja veliki su trend na Eureka Parku i proizvode nalik “našem” robotu predstavlja još dosta startupa iz raznih zemalja, pa i Kine, kao i velike kompanije koje se bave proizvodnjom igračaka poput Lega. No interes za hrvatsku ekipu ipak je nešto pojačan zbog fantastičnog nastupa koji imaju STEMI-jevci: već u prvih pet sekundi jasno je što nude, a to je na CES-u uobičajena količina vremena koju su mediji, investitori i distributeri spremni posvetiti nekom izlagaču da ih zainteresira za svoj proizvod. Heksapodni robot je “opipljiv”, radi, izgleda atraktivno, hoda, pleše i naprosto mami poglede i interes onih koji prođu pokraj štanda. Zahvaljujući tome momci plijene i pažnju američkih medija pa su ih, između ostalih, intervjuirali i predstavnici CNN-a koji su o njihovu robotu snimili reportažu, a čuveni tech-portal Tom’s Guide predstavio ih je na svojoj Facebook stranici kao jedne od favorita za najbolji startup na Eureka Parku, najatraktivnijem dijelu CES-a na kojem nastupa 600 pomno probranih statupa iz cijelog svijeta. STEMI je putovanje u Las Vegas i izlagački štand na CES-u 2017. osvojio pobjedom na najvećem regionalnom natjecanju startupa Idea Knockoutu kojem je Večernji list bio medijski pokovitelj, a koji se održao prije tri mjeseca. Otada su već i prvi heksapodni roboti isporučeni kupcima, a sada im se nastupom na najvećem tehnološkom sajmu otvorilo američko, pa i globalno tržište. Uspješni Brushies i Zipato Na istom je natjecanju nastupio i vukovarski startup Brushies koji je – ambiciozno ali i mudro – odlučio o vlastitom trošku nastupiti na CES-u 2017. Ova ekipa proizvodi simpatične figurice koje se postavljaju na četkicu za zube. Figurice su bežičnom vezom povezane s mobitelom ili tabletom, a ovisno o tome kako dijete četka zube – ispravno ili ne – na mobilnom uređaju napreduje u arkadnoj igri i osvaja bodove. Brushies već ima iskustva s američkim tržištem pa im je i cilj u Las Vegasu ponešto drugačiji, no kako se radi o jedinom ovakvom proizvodu koji se može koristiti s bilo kojom četkicom za zube te s nje skinuti i postaviti na novu četkicu, i za njih vlada izuzetan interes na CES-u. Treća tvrtka koja nastupa na sajmu u Las Vegasu jest Zipato koji svoja rješenja za pametni dom na CES-u predstavlja već treću godinu zaredom. Ovaj put posjetitelje mame dodatnim adutom, prestižnom nagradom organizatora sajma CES Innovation Award koju su dobili za svoj uređaj ZipaTile. Radi se o digitalnom uređaju koji se jednostavno montira na bilo koji zid i pokazuje podatke vezane za kućnu sigurnost, temperaturu, interfon i sve ostale automatizirane funkcije u domu kao, na primjer, spuštanje i dizanje roleta. Svoju ionako razgranatu distribucijsku mrežu diljem svijeta nastupom na CES-u samoborski Zipato dodatno je proširio u SAD-u. >>'Dobra ideja nije dovoljna da vam novac padne s neba' >>Robot i bomba najbolji su startupi 