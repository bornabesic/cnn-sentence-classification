Želeći pokazati kako se nove tehnologije danas koriste u edukaciji i zaštiti prirode, Javna ustanova Nacionalni park Krka upravo je predstavila novu edukativnu aplikaciju 'KrkaKids', namijenjenu najmlađim posjetiteljima Skradinskog buka, priopćili su iz NP Krka. KrkaKids je mobilna aplikacija namijenjena djeci predškolske dobi te učenicima nižih razreda osnovne škole i mladima koja pomoću proširene stvarnosti, kroz igru, posjetitelje parka vodi edukativnom stazom znanja na Skradinskom buku. 'Cilj igre je podizanje svijesti djece o ekološkim problemima, senzibiliziranje za njih od najranije dobi na zanimljiv način', poručuju iz Nacionalnog parka Krka. Koncept proširene stvarnosti koristi se kao suvremena nadogradnja edukativne staze znanja, kojoj se na taj način dodaju novi, bogatiji digitalni sadržaji, vidljivi na zaslonu pametnih telefona na odabranim lokacijama. Korisnici će na ulazima na Skradinskom buku, uz besplatni bežični internet, moći preuzeti aplikaciju kako bi tijekom posjeta sudjelovali u edukativnoj igri. Hodajući edukativnom stazom, posjetitelji će preko svojih pametnih telefona odgovarati na pitanja o prirodnim, kulturno-povijesnim i ekološkim značajkama NP Krka. 'Ako prođu cijelu edukativnu stazu i točno odgovore na sva postavljena pitanja, posjetitelji mogu osvojiti različite nagrade, poput bojanki, olovaka i bojica, blokova za pisanje i crtanje i slično', kažu u NP Krka. Aplikacija KrkaKids dostupna je za Android i IOS uređaje, besplatna je i može se preuzeti u App Store i Google Play trgovinama, na web stranici NP Krka ili skeniranjem QR kodova na Skradinskom buku. Osim na hrvatskom, igra se može igrati na još jedanaest svjetskih jezika.   