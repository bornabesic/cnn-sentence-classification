COMBIS je najavio drugo izdanje 24-satnog natjecanja u programiranju try{code}catch u sklopu kojeg planira pronaći i zaposliti nove timove za svoj interni startup – Neostartup. A što je to dobro u Neostartupu doznali smo od četvero njegovih mladih uzdanica koji upravo kroz Neostartup stječu znanja i vještine uz mentorsko vođenje ili pak razvijaju svoje sustave i rješenja i nude ih na tržištu. Jedna je od velikih prednosti Neostartupa da imaju dovoljno slobode jer funkcioniraju poput svakog drugog startupa u smislu timova i kolaboracije, a istodobno iza sebe imaju Combis, koji im čuva leđa ili ih usmjerava na pravi put i sprečava da počine pogreške ili pak pomaže da ih brže isprave. Uz to svoj proizvod lakše plasiraju na tržište i u životopisu imaju bitnu i vrijednu referencu zaposlenja. Dakle, Ana Marija Karlović i Mario Pavlović, oboje magistri Prirodoslovno-matematičkog fakulteta (PMF-a), te Marko Radoš i Mario Rudman, magistri Fakulteta za elektrotehniku i računarstvo (FER), rade upravo u Neostartupu. I kako složno tvrde, doista nemaju prigovora, radno okruženje je stimulativno, posao izazovan, tim poticajan, mentori odlični. Možda zvuči idealno, no ti mladi ljudi koji su tek u dvadesetima doista su zahvalni i bezbrižni kada se radi o njihovoj poslovnoj budućnosti. Marko i Mario nisu posebno rječiti, potpuno su fokusirani na iFlight, rješenje koje ih je dovelo u Neostartup. iFlight, naime, jedinstven je inovativan FRMS (Fatigue Risk Management System) sustav upravljanja rizikom umora u planiranju posada zrakoplova. Sustav bilježi biometrijske podatke koji se prikupljaju u stvarnom vremenu pomoću nosivih uređaja te se nakon leta svi pohranjeni biometrijski podaci sinkroniziraju s centralnim poslužiteljem odnosno Cloudom. iFlight tim je od te inicijalne ideje dosad razvio cijelu platformu za upravljanje sa sigurnošću u avioindustriji, znači upravljanje sa svim rizicima, a ne samo onima povezanima s umorom. Time su proširili potencijalno tržište i na zračne luke i kontrole leta. Trenutačno su u fazi prodaje i rješenja globalno, što im, kažu, ide vrlo dobro, a pri tome neprestano i unapređuju sustav spram zahtjeva klijenata, te su već razvili cijelu platformu za upravljanje sigurnošću u avioindustriji Za sada, iFlight im je dovoljan kao poslovni izazov. U slobodno vrijeme, pak, obojici je nogomet strast kojoj su posvećeni, dok su putovanja dodatna motivacija bilo da se radi o poslovnim putovanjima ili privatnima. Budući da njih dvojica čine tim, a poznaju se još iz gimnazije (“Ivan Supek” ili popularno X. gimnazije u Zagrebu, matematički smjer), izvrsno surađuju i nadopunjuju se. Ana Marija, pak, elokventna je matematičarka koja u Neostartupu nije ni godinu dana. Naime, nakon Hackathona odabrala je ostati upravo u Combisu jer je bila među onima kojima je i pružena ta prilika, iako njezin tim tada nije pobijedio. Sada radi na projektu za jednu banku u Hrvatskoj i na vlastitim inovacijama. Kako tvrdi, iznimno je zadovoljna i smatra da nije mogla bolje završiti te poziva studente da isprobaju Combisov Hackaton. Kada se radi o životnim planovima, samouvjereno tvrdi, nema potrebe za odlaskom iz Hrvatske, uskoro planira osnovati obitelj, a dva IT-ovca, dodaje, u Hrvatskoj mogu lijepo živjeti. Naime, partner kojeg je srela još u MIOC-u, dakle, srednjoj školi, također radi u IT branši. Mario Pavlović, pak, također PMF-ovac, stigao je u Combisov Neostartup također nakon lanjskog Hackathona. Premda je izvorno htio studirati geografiju i geologiju, naposljetku se odlučio za matematiku. Zašto? Tvrdi da je matematika podloga svega, općenita je i šira te pruža mogućnost zaposlenja, što je na kraju i dokazao. Mentorstvo koje ima trenutačno, tvrdi, doista mu pomaže i proširuje vještine, što je iznimno iskustvo. Koliko god bio siguran da je sve uzeo u obzir u svom zadatku, mentor vidi više ili ima savjet koji ubrzava proces. Inače, osmislio si je životni plan, u kratkoročnom vremenu od godinu dana zadatak mu je osmisliti i izraditi inovaciju, potom se posvetiti obitelji u srednjoročnoj varijanti, a u dugorčnom planu vidi se i kao političar koji će se brinuti o domovini i dijaspori s obzirom na to da je iz Kaknja. Vrijeme ne treba tratiti i uvijek treba biti koristan, deviza je tog osebujnog mladića koji kaže da voli slušati stare hrvatske evergreene poput Vice Vukova. Novi try{code}catch Hackatona održat će se 8. i 9. travnja 2017. i u njemu mogu sudjelovati svi redovni i izvanredni studenti iz Hrvatske koji se prijave najkasnije do 31. ožujka 2017. godine. Stoga ne oklijevajte, prijavite se i sudjelujete. U Combisu poštuju, cijene, vrednuju i potiču mlade ljude. >> ICT bi se konačno mogao profilirati kao grana koja nosi razvoj >> Pulski Infobip počeo je 2017. godinu s više od tisuću radnika 