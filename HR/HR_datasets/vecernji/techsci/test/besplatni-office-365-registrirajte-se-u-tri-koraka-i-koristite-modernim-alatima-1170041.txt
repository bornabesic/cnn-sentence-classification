Učenicima osnovnih i srednjih škola besplatno je dostupan programski paket Office 365 ProPlus i to čak pet besplatnih instalacija za sve privatne uređaje i računala, tablete te pametne telefone. Ovo je izvrsna prilika za sve u sklopu obrazovnog sustava, s obzirom na to da besplatni Office 365 ProPlus imaju i zaposlenici, jer im omogućuje korištenje brojnih alata poput Worda, Excela, PowerPointa, Outlooka, OneNotea te alata Skype for Business, kao i brojnih drugih s kojima se još možda nisu susreli. Za registraciju i početak korištenja potrebna su tek tri koraka (informacija je korisna i za roditelje, posebice djece u nižim razredima osnovne škole): 1. Trebali biste provjeriti jeste li u školi dobili korisnički račun AAI@EduHr (ime.prezime@skole.hr). Navedeni račun učenicima i djelatnicima dodjeljuje administrator imenika u svakoj školi. Ako niste dobili račun, zatražite ga u svojoj školi (popis administratora je dostupan ovdje), a to obično možete obaviti u tajništvu. 2. Nakon toga je za pristupanje korisnim alatima paketa Office 365 potrebno registrirati se na web-stranici Office 365 za škole i to putem korisničkog računa. Kliknite na „Prijava“, nakon čega ćete trebati unijeti korisnički račun i zaporku koji su vam dodijeljeni u školi. Poslije prihvaćanja pravila korištenja, pojavit će vam se na ekranu ikone Office 365. Ikone će u početku biti sive boje s obzirom na to da sustav instalira alate, pa treba pričekati barem pola sata da instalacija bude dovršena. 3. Treći i posljednji korak jest da preusmjerite poštu na Office 365 kako biste uspješno koristili alate i sinkronizirali dokumente, u čemu vam može pomoći priručnik koji se nalazi ovdje (ujedno ga možete naći i na Office 365 za škole). Uz mogućnost korištenja već uglavnom dobro poznatih Worda Excela, PPT-a i Outlooka pa do novijih alata poput OneNote, Swaya, Skype for Business, OfficeMixa, jedna od velikih prednosti je i to što se svi dokumenti mogu pohranjivati na jednom mjestu u oblaku na servisu OneDrive. Uz pohranjivanje dokumenata u oblaku do kapaciteta od 1000 GB, olakšan je i prelazak s jednog uređaja na drugi bez poteškoća. Ujedno, poštanski sandučić raspolaže s 50 GB, a unutar njega je moguće slati i privitke (engl. Attachment) veličine do nimalo zanemarivih 150 MB. Nadalje, Office možete upotrebljavati na svim vašim uređajima. Pregledajte, uredite, analizirajte i predstavite dokumente sustava Office 365 na svim vašim uređajima – od PC-a ili Mac računala do telefona i tableta sa sustavom Windows, Apple® i Android™. Dokumenti se automatski sinkroniziraju na svim uređajima, pa rad možete nastaviti točno ondje gdje ste stali bez obzira na to koji ste uređaj prethodno upotrebljavali. Tu je i prilika za jednostavno razmjenjivanje dokumenata ili mogućnost dijeljenja iz dokumenta pritiskom na tipku, kao i suradnja na dokumentima koja s pomoću značajke suautorstva u programima Word, PowerPoint i OneNote podrazumijeva mogućnost gledanja izmjena drugih osoba u trenutnom vremenu (engl. real time). O svim osnovnim informacijama i o značajkama alata kao što su OneNote, Skype for Business, Sway te Office mix možete se informirati ovdje, a onima koji žele znati još više preporučujemo da kliknu ovdje. 