Kineska tehnološka kompanija Huawei Consumer Business Group u prvom je ovogodišnjem tromjesečju isporučila 21,6 posto više pametnih telefona nego u istom razdoblju prošle godine te je povećala udjel na svjetskom tržištu na gotovo 10 posto, izvijestili su u srijedu iz hrvatskog ureda Huaweija. Ističući kako su samo u europskim zemljama u prva tri ovogodišnja mjeseca isporučili 15 posto više pametnih telefona nego lani, iz te tvrtke iznose podatke analitičke kuće IDC po kojima su s povećanjem udjela na svjetskom tržištu pametnih telefona na blizu 10 posto dodatno učvrstili poziciju jednog od tri najveća svjetska proizvođača pametnih telefona. "Prvo tromjesečje ove godine označilo je snažan rast na brojnim tržištima te su nam u 52 zemlje isporuke pametnih telefona porasle za više od 50 posto dok se u njih 32 rast udvostručio. U europskim zemljama isporuke su bile veće za 15 posto, a na tržištima azijskih zemalja i veće, primjerice u Kini za 20 posto te u zemljama jugoistočne Azije i pacifičke regije za 70 posto", ističu iz Huaweija. Iznose da su zadovoljni povećanim Huaweijevim utjecajem na svjetskom tržištu pametnih telefona najviše kategorije, kao i da je u prvom tromjesečju ove godine omjer pametnih telefona iz srednje i više kategorije cjenovnog razreda preko 300 američkih dolara povećan za 11 posto u odnosu na isto razdoblje prošle godine. Uz pametne telefone, kažu da značajne prodajne rezultate, za 70 posto više nego u lanjskom prvom tromjesečju, ostvaruju i na inače usporenom tržištu tableta. 