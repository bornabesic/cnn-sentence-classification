Rijetko je koja igračka zaludila djecu diljem svijeta kao što je to bio primjer kod Tamagotchija. Većina onih koji su svoje djetinjstvo proveli u drugoj polovini 90-ih godina zasigurno su se susreli s ovom igračkom. Mnogi su nagovarali roditelje da im kupe ''digitalnog ljubimca'', a za mnoge je ipak ostao nedostižan. Mlađe generacije sigurno se pitaju što je to Tamagotchi? Japanac Akihiro Yokoi stvorio je prije točno 20 godina jajoliku igračku u kojoj se nalazio digitalni ljubimac – izvanzemaljac. Kada ste uključili tu malu igračku na ekranu se pojavilo jaje koje se meškoljilo nekoliko minuta. Ubrzo se izlegao mali ljubimac, o kojem ste vi morali voditi brigu kao da je stvaran.  Klinci su tako morali paziti da im ljubimac ne umre od gladi, no bilo je potrebno i baviti se njime kako bi ostao sretan. Ako niste vodili brigu o ljubimcu, on se mogao razboljeti, što je dovodilo do smrtnih slučajeva. Ljubimce je, naime, bilo potrebno liječiti, ali i naučiti da nuždu idu obavljati u kupaonicu jer su se u protivnom na ekranu prikazivale mrlje. Neuredan život dovodio bi do oboljenja.  Svaka životinjica imala je određeni životni ciklus pa je tako Tamagotchi mogao umrijeti i od starosti. U nekim verzijama na ekranu se pojavio anđeo ili NLO, što bi značilo da se Tamagotchi vratio na svoj matični planet. Koliko je Tamagotchi bio popularan, dokazuje i više od 80 milijuna prodanih primjeraka, a iako već neko vrijeme nisu popularni, uređaj je moguće kupiti i u Hrvatskoj i to za 30-ak kuna putem Njuškala. >> Je li vam Tamagotchi bio najdraži ljubimac? E, sada može biti pravi prijatelj! >> Pogodite tko se vraća: Tamagotchi na 'pametnim telefonima'! 