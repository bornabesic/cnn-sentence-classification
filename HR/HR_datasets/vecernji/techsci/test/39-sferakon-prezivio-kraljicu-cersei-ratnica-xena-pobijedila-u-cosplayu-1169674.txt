Da je zagrebački Fakultet elektrotehnike i računarstva nadaleko poznat i ugledan fakultet, znaju ne samo jake softver tvrtke u svijetu i Hrvatskoj, nego i u široj galaksiji. I ove je godine FER otvorio vrata gostima iz raznih znanstveno-fantastičnih svjetova na 39. SFeraKonu. Prvi je put za konvenciju otvoren veći prostor FER-a kako bi se zadovoljio sve veći interes Zagrepčana, ali i gostiju iz drugih gradova pa i inozemstva. Stigla je jaka ekipa cosplayera iz beogradske Udruge Valinor, poznatoj po izradi kvalitetnih kostima. Upravo su kostimirani posjetitelji i zabavne društvene igre plijenile najviše pažnje na popularnom SFeraKonu, koji se na žalost i ove godine za naklonost publike nadmetao u istom terminu kada se održavaju i stripovski dani Crtani romašni šou, ove godine nazvani međunarodnim brendom Comic Con. Na FER-u smo zamijetili  savršene izrade kostima i uživljavanje u ulogu popularnih likova poput Cersei iz Igre prijestolja, Super Marija i Luigija, ekipe iz Istjerivača duhova (koji su osvojili i nagradu), Thora i Lokija s nježnim stranama i mnoge druge kostime. Srećom, kraljica Cersei se unatoč svojim čestim ozbiljnim i prodornim pogledima suzdržala od podmetanja eksplozije i vatrometa na FER-u pa nismo vidjeli reprizu tragične scene na kraju prošle sezone Igre prijetstolja. Mora da joj se novi glavni grad Zagreb svidio. Ne znamo, što će na to reći Dubrovnik...  Pobjedu u cosplayu za ukupni dojam izborila je Zagrepčanka Sonja Batušić za kostim ratnice Xene. Sonja je kostim počela pripremati još u siječnju, a trebalo joj je čak 180 sati rada za izradu. - Krojeve sam radila sama jer sam sve trebala prilagoditi svojim dimenzijama. Najzahtjevniji je bio oklop jer sam prvi put radila sa worblom i nisam znala kako bude funkcioniralo, no ispalo je bolje nego kaj sam očekivala. Sve na kostimu izradila sam ručno, suknju i korzet sašila od umjetne kože, oklop izradila pomoću spužve i worble. Korica za mač je od spužve. Čizme sam doradila, izradila mač i chakram, dodala plave leće i periku. Reakcije su bile dobre, no, da sam dobila kunu za svakog posjetitelja koji je mislio da sam Wonder Woman, dobro bih zaradila. Većinom je to bila mlađa generacija pa im opraštam – poručila je presretna Sonja, koja je nagradu preuzela uz moćni Xenin poklič. Iako joj je ovo bio prvi SFeraKon, Sonja je već iskusna u izradu kostima, ovo joj je naime bila već 7. nagrada otkako se bavi cosplayom: - Prije tjedan dana osvojila sam 3. mjesto kao Leia na Star Wars danu, na Istrakonu sam osvojila prvu nagradu za opći dojam kao Star Lord iz Guardians of the Galaxy, te na Rebootu prvu nagradu kao Nidalee iz LOL-a. Sada ću prvo malo odmoriti, jer sam ove godine već napravila 4 kostima, no imam listu likova koje želim napraviti pa još ni sama ne znam tko je točno idući na redu - poručila je Sonja.  Osim nje, i mnogi su drugi posjetitelji imali odlične kostime. Nagradu za najbolji kostim osvojila je Iva Pavlić (Jaylah, Star Trek), najbolji performans imala je Korina Cvijanović (Taliyah), najbolja grupa su Vjeran Jug i Igor Jaklović (Ghostbusters), a glas publike osvojio je Lovro Belošević (Winter Soldier).  Konvencija je imala i bogati program predavanja. Bilo je tu stručnih govornika iz književnosti, kinematografije, video-igara, LARP-a, ali i znanosti. Jedna od počasnih gošći SFeraKona bila je i Justyna Anna Barys (26), hvaljena kao jedna od najtalentiranijih mladih znanstvenika u svijetu, koja trenutno radi u Europskoj svemirskoj agenciji.  Zabavni dio programa uključivao je velik broj kvizova, koji su često uveseljavali i sudionike i gledatelje, a neki su na SF konvenciji učili i - plesati swing.  Udruga Cygnus je, pak, posjetiteljima prikazala trailer svog amaterskog filma "Preko mene mrtve" i dijelila iskustvo o složenosti i kompliciranosti produciranja filma u amaterskim uvjetima.  Kolektiv dizajnera igara Terrible Creations predstavio je svoju sve širu lepezu LARP igara, a među njima najpopularniji mafijaški LARP "Familia Bonifacio" u kojoj se svako može naći u ulozi mafijaša ili istražitelja. No, posjetitelji su se više od mafijaša, željeli igrati u svijetu Harryja Pottera pa su se za tu igru najviše i prijavljivali.  A "potterovci" su na konvenciji mogli vidjeti i izložbu 30 originalnih replika čarobnih štapića iz filmova o Harryju Potteru. Na SFeraKonu je gostovala i uvjerljiva maketa Hogwartsa koju je izradio Sandro Požežanac iz Virovitice. Organizator SFera i ove je godina izdala i prateću knjigu SFeraKonsku zbirku SF i fantasy priča domaćih autora pod naslovom SFumato. SFera se već priprema za sljedeću godinu kada će se održati jubilarni 40. SFeraKon.  