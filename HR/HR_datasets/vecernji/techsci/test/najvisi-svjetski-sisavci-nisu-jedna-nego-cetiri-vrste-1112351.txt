Ona je slavni, nježni div afričke savane, ali je genetika žirafe pokazala da se ne radi o jednoj, već o četiri različite vrste životinja, piše BBC. Žirafe se prethodno smatralo jednom vrstom podijeljenom u nekoliko podvrsta. Ali su međunarodni znanstvenici nedavno proveli ispitivanje DNK tih najviših svjetskih sisavaca koje je pokazalo da se četiri podgrupe žirafa nisu križale i izmjenjivale genetski materijal milijunima godina. To je jasna naznaka da su evoluirale u različite vrste, objavili su znanstvenici u časopisu Current Biology.  – Ono što smo pronašli pokazuje da su podvrste genetički vrlo različite i razdvojene. Nikad to prije nisam vidio pri istraživanju podvrsta – rekao je njemački genetičar Axel Janke koji je vodio istraživanje na zahtjev Zaklade za očuvanje žirafa iz Namibije. – Iznimno smo iznenađeni – rekao je konzervator Julian Fennessy iz spomenute zaklade. Osim genetski, znanstvenici su identificirali razlike među četirima vrstama i po obliku tijela, boji i šarama na krznu. Četiri odvojene vrste su južna žirafa (kojih ima oko 52 tisuće), masai žirafa (32,5 tisuće), mrežasta žirafa (8700 primjeraka) i sjeverna žirafa kojih ima nešto manje od pet tisuća. Genetske razlike među vrstama usporedive su s razlika između polarnih i smeđih medvjeda, rekao je Janke. Žirafe trenutačno nisu ugrožena vrsta, ali je njihov broj u posljednja tri desetljeća pao sa 150 tisuća na nešto manje od 100 tisuća. Ali će nova klasifikacija vrsta pomoći u očuvanju mrežaste i sjeverne žirafe kojima populacija jako opada. >> Upoznajte Johana i Edgara – jedine žirafe u Hrvatskoj 