Da, istina je. Mobiteli, kao i manje-više sve drugo, namjerno se proizvode tako da izdrže onoliko koliko im vrijedi jamstveni rok – i brzo nakon toga će vas izdati. U želji za profitom, proizvođači se ne trude napraviti ih maksimalno izdržljivima; radije će uštedjeti koji cent koristeći jeftinije materijale. A i taj softver – s vremenom se u memoriji nakupi svakakvog taloga, nove verzije aplikacija donesu nove zahtjeve neprimjerene starijoj elektronici... Najgore su od svega baterije: svakim novim punjenjem traju sve kraće i kraće, dok ne dođemo do trenutka kad se upitate isplati li ih se više uopće puniti. Ipak, nema smisla naricati za starim dobrim vremenima. Činjenica je da smo te starkelje, jednom kad odu u mirovinu, mogli koristiti samo kao hladno oružje ili pritiskivač za papir, a u današnjim „pametnim" uređajima još se uvijek može iskoristiti nešto „pameti" i kad izgube potenciju za cjelodnevno opsluživanje. 1. Nadzorna kamera Nadzorne su kamere skupe i komplicirane stvarčice, a nemaju neku bitnu prednost nad vašom starudijom kojoj kanite podariti novi život u zaštitarstvu. Za to ćete joj morati osigurati neko stabilno i suho mjesto, punjač i Wi-Fi vezu (želite moći u svakom trenutku preko interneta pogledati scenu nadzora, zar ne?). Trošak: 0 kuna. Još će vam trebati odgovarajući softver, koji detektira pokret i aktivira kameru (i alarmira vas ako tako želite). Naša omiljena aplikacija te vrste jest Manything (iOS – besplatno), a ako imate stariji uređaj, manje atraktivan ali jednostavniji Presence (iOS – besplatno) nije loš izbor. Ako nemate iPhone ili iPad, preporučujemo Salient Eye (Android, uskoro iOS – besplatno). Primijetili ste da smo još uvijek na 0 kuna, zar ne? Sve su te aplikacije korisne za nadzor doma, ureda, garaže, poslovnog prostora, apartmana... ali ako želite pratiti svoje djetešce, nabavite specijaliziranu baby alarm aplikaciju: one posebnu pozornost posvećuju zvuku kako bi uhvatile trenutak kad se dijete probudi i odmah vas alarmirale, a tada možete djetetu nešto reći ili otpjevati uspavanku, kako bi opet zaspalo ili se umirilo dok ne dođete do njega. Preporučujemo Dormi (Android, besplatna proba / dolar mjesečno). Za iPhone nema tako dobre aplikacije, a najuspjelija je Cloud Baby Monitor (iOS, 4 $). 2. Internetski radio U odnosu na „klasični“ radio, internetski ima golemu prednost: možete birati između doslovce desetaka tisuća radiostanica među kojima ćete sigurno naći nešto za svoj ukus (ako imate volje, možete ga i proširiti i rafinirati). Stari mobitel će sasvim lijepo poslužiti za pozadinsku glazbu na poslu ili kod kuće; treba vam samo još neki uređaj za reprodukciju glazbe i odgovarajući kabel: on će s jedne strane imati priključak koji izgleda kao onaj za slušalice – tu stranu ćete gurnuti u priključak za slušalice na mobitelu – a s druge strane će biti ili isti takav (aktivni zvučnici, stari radiokasetofon, radioprijamnici ili CD boomboxi) ili dva ista takva (hi-fi, kućna kina, ambiciozniji prijenosni audiouređaji). Od aplikacija najsigurniji izbor je TuneIn Radio (Android, iOS, Windows Phone, Blackberry – besplatno), ali ne zato što je najbolji – po našem sudu, prilično je kompliciran i nakrcan nepotrebnim mogućnostima od kojih je teško pronaći one bitne – nego zato što nudi najveći izbor radiostanica. 3. Auto MP3 player Ne preporučujemo da mobitel koristite kao internetski radio u autu – to zvuči primamljivo, ali u praksi teško prolazi, osim ako imate neku povoljnu mobilnu tarifu i ne vozite se izvan gradova – jer u Hrvatskoj, čim se maknete izvan središta većih gradova, 3G signal stane blijediti i nestajati – a s njim i internetski radiosignal. No zato možete nakrcati gomilu MP3-ica na stari mobitel i priključiti ga na autoradio da biste uživali u vožnji uz omiljenu glazbu. Ne treba vam ništa – čak ni posebna aplikacija – možda tek audio kabel, ako ga već nemate, kao i kabel za napajanje (oboje će koštati manje od sto kuna). Ako imate bogatu glazbenu kolekciju ili znate nekoga tko ju je voljan podijeliti s nama, isplatit će se i investicija od sto-dvjesto kuna u microSD karticu od 16 ili 32 GB. 4. GPS navigacija Za ovu primjenu bit će vam korisniji stari tablet nego mobitel, ali i on će poslužiti. Konačno, najpopularniji GPS uređaji oni su s ekranom veličine 3,5 inča, a lako je moguće da vaš zastarjeli mobitel ima veći. Svakako investirajte u stalak koji ćete pričvrstiti na odgovarajuće mjesto. Trebat će vam i kabel za napajanje, eventualno i audiokabel – i to su sve neophodne investicije. Ako puno putujete, možda ćete poželjeti i neku profesionalnu GPS aplikaciju, ali po našim iskustvima većinu će zadovoljiti Nokia HERE (Android, Windows Phone, uskoro iOS – besplatno) koji ima glasovnu navigaciju na hrvatskom i mogućnost da kod kuće preuzmete karte cijelog svijeta pa internetska veza nije potrebna. Ako si je možete priuštiti i živite u Zagrebu, tada preporučujemo Google Maps (Android, iOS – besplatno) koji će vam pokazati i stanje na cestama. Vrlo je zanimljiva aplikacija i ruski Hudway (Android, iOS – besplatno) koja će na ekranu mobitela iscrtati upute za navigaciju tako da će se, kad se mobitel položi na komandnu ploču, upute „projicirati“ (zapravo zrcaliti) na vjetrobransko staklo. Vrlo efektno – imat ćete dojam kao da ste u pilotskoj kabini, s HUD kacigom – ali i životno važno jer olakšava vožnju u uvjetima slabije vidljivosti. Evo još jedne primjene u kojoj će se tablet snaći bolje nego mobitel. Puno bolje. No, ako stari mobitel stvarno nije više za ništa drugo… kupite mu stalak i neka služi barem za dekoraciju. Digitalni fotookviri bili su prilično popularni prije nego što su se pojavili tableti, ali sada su gotovo pa izumrli – nije ni čudo jer praktički nema funkcije koju tableti ne bi mogli obaviti jednako dobro – a koštaju tek nešto više. Stari (pa čak i novi, jeftini) tablet može sasvim lijepo poslužiti kao dekorativni fotookvir za dom ili ured, a to je možda i jedini elektronički uređaj koji će rado prigrliti vaša baka – ako mu memoriju nakrcate slikama unuka. Lako je moguće da će vam za ovu svrhu biti dovoljna dobra aplikacija za pregled fotografija koju već imate instaliranu (ili opcija Daydream ugrađena u Android od verzije 4.2), ali ako poželite bolju, isprobajte Dayframe (Android – besplatno) ili Picmatic (iOS – besplatno) koje znaju povlačiti i fotografije s online servisa. 6. Budilica Ova je primjena relativno slična kao prošla; spomenuti Daydream će lijepo opslužiti obje. Čak možete podesiti uređaj u obje svrhe – da pokazuje fotografije i svira alarm. Ako ne želite prikazivati fotografije, možete prikazivati detaljnu, neprestano ažuriranu vremensku prognozu, stolni kalendar ili widget s vijestima. Budilica se da lijepo iskoristiti ne samo u spavaćoj sobi nego i u uredu: kao podsjetnik na obaveze. Kao u prethodnom primjeru, možda već imate sav potreban softver (i opet, dobro će doći stalak), ali ako ste znatiželjni, isprobajte prekrasno dizajniran Timely (Android – besplatno) ili jednostavan i praktičan Wake (iOS – besplatno). 7. Kuharica Ako možete odoljeti iskušenju da svako malo provjerite što se događa na Facebooku, smartphone ili tablet može biti koristan kuhinjski pomoćnik. Posebice uz aplikacije kao što je SideChef (Android, iOS – besplatno) koje će vam ne samo pomoći da nađete ukusne recepte po svojemu ukusu nego i pokazati vam kako se točno pripravljaju – korak po korak, uz videoupute. Naravno, možete proći i bez aplikacije: YouTube je nepresušno vrelo receptura za pripremu recepata. Premda vam neće biti žao donijeti (pra)stari uređaj u kuhinju, ako vam se dopadne držati ga ondje, razmislite o tome da ga obučete u neki otporniji case i da mu zalijepite neku zaštitu na ekran, a dobro će doći i stalak koji smo često spominjali dosad. 8. Wi-Fi hotspot Tableti i laptopi s ugrađenim 3G modemom su rijetki i papreno skupi (u pravilu su stotinjak eura skuplji od identičnog modela bez 3G-a). Stoga je isplativije koristiti mobitel kao prijenosni hotspot kojim ćete internetsku vezu s jedne SIM kartice moći podijeliti s drugim uređajem, a ako treba, i s više njih istodobno. Svaki smartphone proizveden u posljednjih nekoliko godina ima tu opciju; poseban Wi-Fi hotspot softver trebat ćete samo ako imate Android stariji od 2.3 ili iPhone stariji od 4. Za razliku od ostalih devet primjena, za ovu će vam trebati stari uređaj kojem baterija još uvijek pristojno radi (priznajemo, to je rijetka kombinacija), ali ako vam se učini korisnom, razmislite o kupnji nove baterije – preko eBaya, možda? 9. Daljinski upravljač E sad već postaje komplicirano. Daljinski upravljač jedna je od najkorisnijih funkcija u koju možete upregnuti stari mobitel (a možda i tablet), posebice ako u kući ili u profesionalnom životu koristite puno elektronike. Mobitel kao univerzalni kontroler tada vam može pojednostaviti život – ali tek nakon što se potrudite i istražite mogućnosti jer ovdje nema univerzalnog recepta. Ako u dnevnoj sobi držite više od dva daljinska upravljača, vjerojatno ste razmišljali da nabavite univerzalni daljinski upravljač. No te stvarčice, ako išta vrijede, koštaju više nego što vrijedi vaš stari mobitel – koji može sve što i oni i puno više. Nažalost, većina mobitela nema IR (infracrveni) prijemnik pa ćete vjerojatno morati nabaviti jedan koji ćete nataknuti na mobitel. Problem je u tome što se takvi uređaji rijetko pronalaze u našim trgovinama pa ćete ga morati naručiti online: preporučujemo Zmart Universal Remote Control koji se može naći za dvadesetak dolara bez poštarine. Njime možete upravljati kućnom zabavnom elektronikom (TV, kućno kino, hi-fi itd.) – prateća aplikacija za iOS ili Android će ih prepoznati ili će naučiti kako upravljati njima. Ako na TV imate priključeno računalo ili želite iz naslonjača u dnevnoj sobi upravljati reprodukcijom videa, glazbe i fotografija s računala, to je već lakši zadatak. Na svoj smartphone instalirajte izvrstan Unified Remote (Android, iOS, Windows Phone – besplatno) koji će vas na prvi pogled zastrašiti količinom mogućnosti, ali na njemu možete doista svaku sitnicu podesiti. Postoje i aplikacije kojima možete posve preuzeti kontrolu nad računalom, pretvoriti smartphone u zamjenu za miša ili iPad u drugi ekran za Mac – ali to su odreda odviše zahtjevni zadaci za stare uređaje. 10. Dječja igračka Ovo smo možda trebali staviti na broj 1 – jer je to najkorisnija i najplemenitija svrha u koju možete iskoristiti stari uređaj – ali nismo, jer je to zapravo najzahtjevnija primjena. Ovdje ima još manje univerzalnih recepata: djeca će sebi namijenjene aplikacije vrlo brzo prerasti ili će im jednostavno dosaditi. Ipak, ne možete pogriješiti ako stari tablet nakrcate crtićima (idealno za putovanje), a i za najstariji mobitel ćete naći jednostavne, nezahtjevne igre – možda čak i one kojima ste se vi igrali, uz pomoć emulatora za stare konzole. Stvar dodatno komplicira to što se kvalitetne aplikacije za manju djecu često plaćaju (češće od onih za odrasle!), a mnoge od njih dijete neće moći iskoristiti jer još ne vlada dovoljno engleskim jezikom. Slično tome, Googleov YouTube Kids (Android, iOS – besplatno) zvuči zanimljivo, ali u trenutku pisanja ovog teksta još je bio dostupan samo u SAD-u. Najbolje što možete učiniti jest vjerojatno to da klincu date uređaj u ruke i pustite ga da sam otkriva aplikacije i primjene, ali dakako da nije mudro ostaviti mu neograničenu slobodu. Na uređajima s Androidom 4.3 ili novijim možete kreirati Restricted Profile u kojem možete ograničiti koje aplikacije može koristiti i što može kupiti (ovo posljednje svakako treba onemogućiti!). Aplikacijom Dinner Time (Android, iOS – besplatno) možete ograničiti i vrijeme koja djeca provode nad ekranom. >>Aktualni broj iQ magazina možete pronaći na kioscima za samo 9.90 kn >>Osvojite prvi 24 inčni UltraWide monitor 