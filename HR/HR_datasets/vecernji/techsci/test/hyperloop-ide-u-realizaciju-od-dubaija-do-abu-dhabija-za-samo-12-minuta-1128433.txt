Futuristički Hyperloop – buduća generacija ultrabrzog javnog prijevoza možda ipak nije samo lijepa zamisao Elona Muska. Vizionarski šef poznatih tehnoloških kompanija Tesla i SpaceX još je 2013. godine svijetu predstavio ideju Hyperloop kabina koje bi prevozile ljude brzinama većim od 1000 km/h. Projekt je istodobno slavljen i kao briljantan i kao teško ostvariv zbog potencijalno velikih troškova. Iako je prvotno zamišljena ruta spominjala povezivanje Los Angelesa i San Francisca, i to u samo 35 minuta vožnje, projekt bi se prije mogao realizirati u – Ujedinjenim Arapskim Emiratima. Naime, tvrtka Elona Muska Hyperloop One ovog je tjedna postigla dogovor s ministarstvom prometa i veza u Dubaiju o gradnji Hyperloop trase između Dubaija i Abu Dhabija. Cilj je da se put (160 km) između ta dva najvažnija grada Emirata ostvari u samo 12 minuta! A ako se projekt pokaže uspješnim, u planu je i proširivanje mreže na druge gradove.  U kabinama i 100 ljudi Pojedinačne hyper-kabine mogle bi prevoziti od 6 do 100 ljudi. Za projekt Dubai konstruirat će se i kabine koje bi služile za prijevoz robe. Zamišljeno je da se grade prvo hyper-portali, koji bi imali funkciju željezničkih postaja, te autonomne hyper-kabine. “Naše hyper-platforme neće biti ograničene, moći ćemo ih namijeniti i za prijevoz vozila električnih automobila. Kabine će moći biti korištene za prijevoz između gradova, ali i kroz grad”, stoji u priopćenju kompanije Hyperloop One. Prva konkretna faza ovog projekta detaljno je ispitivanje terena. Muskova tvrtka će zajedno s arhitektima i stručnjacima za transport provjeravati sve detalje. O ocjenama stručnjaka ovisit će i buduća trasa, ali i sigurnost putnika. 33 milijuna dolara za 1 km Procjenjuje se da bi trošak ovakvog projekta bio 33 milijuna dolara po kilometru. Uza sve zahtjevne financijske i tehnološke strane ove inovacije, ostaje još i praktičan dio provjeravanja koliko će putnicima biti prihvatljivo putovati tako velikim brzinama od gotovo 1200 km/h. Brzi vlakovi popularni su u Aziji i Europi, ali brzine maglev vlakova su, zasad, ipak nešto umjerenije. I Europa je vrlo zainteresirana za brze vlakove, u Njemačkoj je regionalna vlada sa Siemensom radila na projektu nove željeznice u Bavarskoj. U Siemensu vjeruju da se hyperloop tehnologija može usavršiti. Musk je čak dao otvoren pristup razvoju hyperloop tehnologije, a zatim i sponzorirao globalno natjecanje za najbolju hyperloop-kabinu. Prijavile su se stotine sveučilišta, a od gotovo 1000 prijava na kraju je ostalo 30 najboljih timova iz različitih dijelova svijeta. Među njima je i nekoliko timova iz Europe. Svi preostali timovi će krajem siječnja 2017. godine u Kaliforniji demonstrirati operativnost svojih hyper-vagona. U tu svrhu je SpaceX u Kalifoniji napravio i prvu hyperloop stazu na svijetu u duljini jedne milje koja je upravo dovršena. >> Superbrzi vlak povezat će Stockholm i Helsinki? Vožnja bi trajala samo 28 minuta 