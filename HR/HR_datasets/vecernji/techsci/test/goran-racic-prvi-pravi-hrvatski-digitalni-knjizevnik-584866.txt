Ne treba dvojiti da je Hrvatska prepuna literarnih talenata, ali rijetko se koji upustio u avanturu potpuno digitalnog izdavaštva za strano tržište. Goran Račić (33) svoj debitantski roman, odmah preveden na engleski, odlučio je izdati na Amazon Kindleu te je vjerojatno prvi autor koji je isto napravio i na Apple iBookstoreu. Amazon, svjetski div online-kupnje, tvrtka koja je prošle godine ostvarila prihode veće od 60 milijardi dolara, svojim digitalnim izdavaštvom suvereno vlada diljem svijeta. No ni Apple, sveprisutni gigant, ne popušta u otkidanju dijela svjetskog tržišta svojom digitalnom online-knjižarom iBookstore. Kindle i iBookstore najveće su svjetske digitalne knjižare koje nijedan tehnološki osviješten čitatelj ne može izbjeći. Tako je i Goran Račić, dugogodišnji novinar i veliki zaljubljenik u tehnologiju, godinama pišući o informatici i videoigrama, odlučio da je vrijeme da i sam stvori priču. Akcijski roman na tragu je filmskih ljetnih blockbustera u kojima glavni junaci putuju uzduž i poprijeko kugle zemaljske te unatoč tome što sreća nije na njihovoj strani prevladaju sve nedaće i odlaze pobjedonosno u zalazak sunca. No takav masovni proizvod zaslužuje i veliku publiku! Račić je tako ostavio gotovo dovršenu hrvatsku verziju romana i odlučio napisati englesku verziju te je nazvati Loud Evolution. Početak radnje preselio se u Chicago, a nastavak diljem Kolumbije. Muke s poreznim brojem Jedini način da dođe do svjetske publike bila je digitalna distribucija; dok je roman privodio kraju, počeo je s otvaranjem računa na Kindleu i iBookstoreu. Amazonova usluga odlično je organizirana i ulazak je u njihov svijet lagan i bezbolan. Nažalost, Apple ima drugačije ideje o ljudima koji žele koristiti njihove usluge, a ne žive na području SAD-a. Tako je krenula borba s međunarodnom birokracijom koja je trajala gotovo devet mjeseci. Apple traži ITIN, jedinstveni broj koji dodjeljuje američka porezna (poznati IRS), koji građani Hrvatske zapravo ne trebaju. ITIN pretežno služi državama koje imaju ugovor o izbjegavanju dvostrukog oporezivanja, što SAD i Hrvatska još nemaju. Nakon nekoliko e-mailova Račić je uvidio da Apple ili ne želi shvatiti ili ne shvaća gdje je problem pa se okrenuo dobivanju ITIN-a od porezne bez obzira na sve. Bilo je potrebno i pismo namjere o izdavanju u iBookstoreu koje iBookstore ne daje. Za razliku od Kafkina romana u kojem se glavni junak nađe u birokratskom procesu bez izlaza, ovdje je pomoć \"posuđena\" od Amazona koji nudi svoje pismo namjere. Sam svoj oglašivač Nekoliko međunarodnih pošiljaka i telefonskih poziva u Teksas, gdje je sjedište IRS-a, i papiri su bili ovjereni, a ITIN je stigao. Tako je i Apple dopustio ulaz u svoj sustav te promptno nakon izvještavanja da je Goran Račić građanin Republike Hrvatske odlučio da ITIN više nikad neće trebati! Otad su stvari bile puno jednostavnije. Trebalo je samo presložiti tekst kako bi odgovarao specificiranim stilskim smjernicama koje propisuju Amazon i Apple te ga postaviti u digitalne knjižare kako bi počeo proces certifikacije i provjere kvalitete. Nekoliko dana kasnije knjige su postale dostupne na internetu. Priča na Twitteru Shvaćajući da je pisanje samo manji dio borbe, Račić je odlučio stvoriti dodatne popratne sadržaje. Uza sam roman, osmislio je kratke priče na Twitteru, gdje je u realnom vremenu prenosio misli glavnog junaka dok obavlja tajne misije diljem SAD-a. Usto je odlučio izraditi virtualni svijet – koristeći se stvarnim kartama poslovnog središta Chicaga, gdje radnja romana počinje, podignuo je više od 400 zgrada u programima za 3D modeliranje te gotov grad prebacio u Minecraft, poznatu mrežnu igru s publikom većom od 30 milijuna ljudi. Cilj je bio dati tehnološki osviještenom čitateljstvu šansu da prošeće virtualnim gradom. Premda je krenuo od jednostavnog digitalnog izdavanja pristupačnog gotovo svima, autor je na kraju završio izrađujući kratke paralelne romane, trailer za knjigu na tragu akcijskih filmova, stvaranjem virtualnog svijeta... Je li se isplatilo? Teško je reći jer je prodaja još uvijek u začecima, no Račić nam otkriva da je dobio ponudu turskog izdavača koji njegov roman želi izdati u Turskoj. Tko zna, možda za nekoliko godina stigne turska akcijska sapunica snimljena po djelima domaćeg autora. I čudnije su se stvari događale! >> 150.000 posjetitelja čitalo besplatne elektroničke knjige Virtualni grad glavnog lika "Odlučio sam izraditi virtualni svijet – koristeći stvarne karte poslovnog središta Chicaga, gdje radnja romana počinje, podignuo sam više od 400 zgrada u programima za 3D modeliranje te gotov grad prebacio u Minecraft" 