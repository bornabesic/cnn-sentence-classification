Amazonov Kindle odavno je postao sinonim za čitače elektroničkih knjiga. Čak ni nenadmašni Appleov tablet iPad nije uspio ugroziti Amazon na tržištu e-čitača. Novi model Kindleova Paperwhitea stigao je i u Hrvatsku. Riječ je o Kindleovu klasiku koji bi knjigoljupcima vjerojatno mogao biti prvi izbor u prelasku s knjige na uređaj. Dobro osvjetljenje Paperwhite daje iznimno ugodan osjećaj pri čitanju. Najkraće rečeno, taj je e-čitač od svih uređaja vjerojatno najsličniji, kad je riječ o osjetu, osjećaju koji imamo kada listamo papirnatu knjigu. Paperwhite u tome najviše uspijeva jer ima osvjetljavanje s ruba svog LCD ekrana, s površine prema unutra, pa izgleda baš kao knjiga. Elektronički uređaji obično imaju osvjetljenje koje dolazi iz dubine uređaja. Dok smo ga testirali, taj ekran Paperwhitea dosta se pokazao kao sve ono što o njemu govore – divota i gušt i za listanje i za čitanje. Dodatni je plus i što uređaj teži samo 206 grama pa možete slobodno čitati u bilo kojem položaju, uvijek je ugodno. Tehnologija prednjeg osvjetljavanja omogućuje Paperwhiteu golemu uštedu baterije koja može potrajati i nevjerojatnih 8 tjedana. Uređaj nema tipki nego ekran osjetljiv na dodir, a najprije treba naučiti da se glavni izbornici kriju u gornjem dijelu ekrana. Naprednije korištenje omogućuje i vođenje zabilješki ili uporabu rječnika, ali za to treba i malo vježbe. Bez slušalica Mana je uređaja to što nema izlaz za slušalice, iako može prihvatiti i audioknjige. Usto, iako se čitačem možete spojiti na wireless mrežu, a postoji i browser za prebacivanje knjiga, bolje iskoristite neko drugo računalo pa prebacite knjige uz pomoć USB kabela. Surfanje preko Paperwhitea samo je za vrlo strpljive jer je jako sporo i rudimentarno. Uostalom, i Kindle svoj browser na Paperwhiteu naziva – eksperimentalnim. Da biste pronašli traženu knjigu u Amazonovu dućanu ili surfali po internetu, trebat će vam mnogo vremena i živaca jer browser “puca” pa se preporučuje samo za tekstualne stranice. Za ugodnije surfanje ili uporabu multimedije i aplikacija potrebni su snažniji modeli poput Kindle Firea HDX, dok je Paperwhite i dalje fokusiran isključivo na čitanje knjiga. Cijena je uređaja u Hrvatskoj 1199 kuna. 