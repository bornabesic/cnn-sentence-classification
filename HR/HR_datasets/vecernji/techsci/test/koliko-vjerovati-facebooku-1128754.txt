Potpuna je ludost misliti da je Facebook utjecao na rezultat izbora u Sjedinjenim Državama, izjavio je Mark Zuckerberg osnivač najpopularnije svjetske društvene mreže, suočen s optužbama da Fejs vrvi lažnim objavama koje su utjecale na izbor Donalda Trumpa za predsjednika SAD-a.  Optužbe da lažnjaka ima sve više i da se ništa što se pokušava ne pridonosi njihovu iskorjenjivanju nisu mimoišle ni Google, na kojem tražilica također ne prepoznaje kada se radi o lažnim sajtovima i vijestima. Da, društvene mreže odigrale su svoju ulogu u američkim izborima, borba lažnjacima bila je burna. Tako mnogi vide manipulaciju i utjecaj na raspoloženje birača lažnom objavom da je Papa podržao Trumpa, jednako tako lažna objava izmišljenog sajta da je njegova suparnica Hillary Clinton optužena za ubojstvo ili pak da je fanove Bernieja Snadersa nazvala luzerima.A senzacionalistički naslovi ono su što se klika, pritom korisnici uglavnom ne provjeravaju izvore koji su to objavili.  Problem dodatno nastaje kada se lažna vijest proširi te kad ozbiljni mediji ‘padnu’ u zamku i objave je. Koga doista prozvati u cijeloj priči, jesu li krivi Facebook i Google što kao relevantne objave njihovi algoritmi ističu lažnjake, one koji se lažnjacima bave, ili pak svaliti krivicu i na needucirane korisnike koji ne prepoznaju vjerodostoje vijesti. –  Činjenica je da oni koji objavljuju lažnjake znaju kako ih plasirati, te da su algoritmi  koji bi ih trebali filtrirati nedovoljno dobri. Točnije ti algoritmi nisu nužno loši, na njima se konstantno radi, ali možemo reći da "kaskaju" za onima koji ih objavljuju - a i kad se algoritmi promijene, oni koji to prate brzo reagiraju, tako se da se konstantno igraju mačke i miša. I da, Facebook i Google jesu mediji te bi trebali biti odgovorni za ono što puštaju u internetski prostor. Facebook je, primjerice, otpustio cijeli odjel koji je filtrirao vijesti u podrubrici trendova i prepustio sve algoritmima. Pokazalo se da ljudi nisu zamjenjivi – kazuje Mia Biberović, izvršna urednica Netokracije.  Kada se radi o hrvatskom internetskom prostoru ističe, naravno da nije lišen lažnjaka, posebice onih obmanjujućih objava koje tu i tamo iskoče, u obliku nekadašnjih lanaca sreće koji se danas pojavljuju u obliku kopiranja i ljepljenja statusa na društvenim mrežama. – Sve su to objave koje u naslovima imaju, oprez, pažnja ili nešto slično. Senzacionalistički su i skupljaju klikove. Tada se zna dogoditi da ih neki marginalni portali prenesu neprovjerene. Tada se zna dogododiti da ih neki marginalni portali prenesu neprovjerene - a nerijetko se dogodi da preko njih završe i u "ozbiljnijim" medijima. Praksa da novinari samo prenesu neka objavu s društvenih mreža bez dodatne provjere jest opasna i tu jest njihova odgovornost – dodaje Mia Biberović. U Facebooku i Googleu tvrde, trudit će se pronaći načina kako zaustaviti širenje lažnjaka, te provjerenim vijestima dati značaj. Nerijetko se događa da vijesti satiričkih medija završe kao prave, ipak to su incidentne situacije koje nemaju većih posljedica, nešto nalika na prvotravanjske šale, no kada se radi o utjecaju bilo na javni život i politiku ili pak na odluke birača, tada vjerodostojnost izvora itekako dobiva na cijeni. U međuvremenu nije na odmet, baciti oko na izvor vijesti, medijsku kuću koja ju objavljuje ili pak autora. >> Facebook korisnike proglasio mrtvima - čak i Zuckerberga 1. Laž o Mirku Miočiću Facebookom se lani proširila vijest da je umro legendarni kviz majstor Mirko Miočić. Da, bila je to laž, no i neki ugledni portali su je prenijeli. Večernji.hr, moramo se pohvaliti, profesionalno je provjerio vijest i nije nasjeo.      2. Donald Trump i Hillary Clinton Predsjednički američki kandidati bili su žrtve lažnih vijesti na internetu. Tako je jedna vijest glasila da Trumpu podršku pruža papa. Dok je nepostojeći portal Denver Guardian objavio da je Hillary bila optužena za ubojstvo.      3. Hrvatska mijenja himnu Satirički portal News Bar objavio je vijest da će Hrvatska zbog ulaska u EU mijenjati himnu. Kolege u susjednim državama nisu si dali truda provjeriti vijest te su je prenijeli kao istinitu na svojim stranicama.      4. Justin Bieber i Sandra Afrika Popularnog pjevača Justina Biebera internet je proslavio. Vijesti ima pregršt, a ona koju su neki srpski portali prepoznali kao istinitu jest da je u Zagrebu, gdje je nedavno gostovao, plesao na pjesmu Sandre Afrike.      5. Legendarna laž o morskom psu Vijest koja ima i prateću sliku morskog psa bila je s naslovom: Srbin ubio ajkulu. Objavio je to srpski satirički portal njuz.net. Gotovo da nitko nije odolio prenijeti tu vijest i to tako da se nije sporila istinitost.      Što o lažnim vijestima u online prostoru misle te kako komentiraju odgovornost društvenih mreža a kako novinara pitali smo i Sašu Lekovića, predsjednika HND-a, Gordanu Vilović, profesoricu etike u medijima, te novinarku Mirjanu Rakić. S popularnošću bilo kojeg javnog komunikacijskog kanala raste i opasnost od zlouporabe, nametanja stereotipa i manipulacije svake vrste sve do otvorenog laganja, širenja govora mržnje i poticanja na nasilje. To je očito ako se čak i površno prati ono što se događa na društvenim mrežama. To je svakako opasno, ali još je gore kada se oni koji sebe nazivaju novinarima - jer objavljuju u medijima, posebno raznim internetskim portalima - nameću stereotipe, manipuliraju, lažu, šire govor mržnje i potiču na nasilje u tekstovima koji bi trebali biti rezultat novinarskog rada. To nije samo rušenje digniteta novinarske profesije već i djelovanje protivno javnom interesu, često i kažnjivo ponašanje. Ako nema političke volje da se takvo ponašanje sankcionira, iako postoje i zakonsko utemeljenje i institucije koje bi trebale reagirati, šteta je svakim danom sve veća. Komentari na portalima ispod takvih “novinarskih” uradaka izravan su rezultat nesankcioniranja medija i pojedinaca koji takve tekstove i emisije proizvode i objavljuju – kaže predsjednik HND-a Saša Leković. Gordana Vilović, koja na studiju novinarstva predaje etiku u medijima, smatra da je pretjerano svu krivnju za ishod američkih izbora svaljivati na društvene mreže i internetsku platformu, napominjući da je istina vjerojatno negdje u sredini. – Jer da su tzv. tradicionalni mediji svoj posao oko izbora odradili profesionalno, u skladu s pravom ulogom novinarstva, ta šteta koju su prouzročile društvene mreže bila bi puno manja. Facebook i Twitter dio su naše svakodnevice, i kao takve treba ih prihvaćati i njegovati. Uostalom, i sami novinari u jednakoj mjeri na te društvene mreže odlaze u potrazi za informacijama, no ako se oslone samo na to onda dolazi do srozavanja novinarstva. Društvene mreže novinarima mogu biti samo jedan od izvora, no u njihovu korištenju uvijek treba poštovati novinarska pravila, a to su: sumnja, provjera, razgovor sa svjedocima... Jer profesionalno novinarstvo ima svoju ulogu kroz vjerodostojne novinare koji će sve što rade pred javnost donositi snagom argumenata. Ipak, posljedica cijele ove priče oko Trumpa jest to da treba preispitati ulogu novinarstva. Ako se to ne učini onda doista možemo pokopati jednu struku, a to bi bilo strašno – reče G. Vilović dodajući da u nas postoje, a bilo ih je i prije, neki opskurni tradicionalni mediji na kojima se mogu čitati strašne i lažne informacije. – Bilo bi divno kada bismo mogli reći: “Ljudi, ne čitajte takve medije”, no neki će reći da svatko ima pravo iznijeti svoje mišljenje. No, stvar je u tome što to nema nikakve veze s novinarstvom, što je to namjerno plasiranje dezinformicaija zbog nečijih interesa. Mi zaista imamo neke užasne portale, neki od tamo objavljenih tekstova gori su i od najgore pornografije, a grozno je da su se ponekad čak i zastupnici u Saboru u stanju pozvati na informacije iznesene u takvim medjima. Baš zato treba promovirati onu bazu novinarstva koja drži do poštivanja profesionalnih uzusa – poručuje profesorica Vilović. Bivša predsjednica Vijeća za elektroničke medije Mirjana Rakić na ovu se temu osvrnula kao novinarka kazavši da je svjesno objavljivanje i širenje lažnih informacija u medijima vrlo loše jer je srž novinarstva objavljivanje točnih, istinitih informacija. – Mi se suočavamo s društvenim mrežama i portalima koje je teško nadzirati. Toga nema puno, ali su jako glasni. Za profesiju je to iznimno štetno. Recimo, da bi se na neki način doskočilo širenju netočnih ili uvredljivih komentara ispod tekstova veliki portali imaju uključene administratore, dok neki su odustali od komentara, što je loše zato što nije dobro odustati od komunikacije s čitateljima. Neprimjereni komentari mogu se skinuti na neko vrijeme kako bi se korisnicima koji ih pišu ukazalo na to što čine, da oni svojim komentariam ne šire nek asaznanja entar na neko vriejem da korisniscima dokažet ezašto to činite, oni ne šire neka svoja saznanja nego vrijeđaju i šire mržnje. Naprosto, argumente se danas često zamjenjuje uvredama, a vijest, pogotovo ona novinarska, uvijek mora biti točna i istinita – zaključuje Mirjana Rakić. 