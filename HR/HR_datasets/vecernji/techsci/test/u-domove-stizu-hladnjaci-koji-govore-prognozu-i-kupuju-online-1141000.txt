Za neke očekivano, za neke nešto manje, kao jedna od najvećih priča ovogodišnjeg Consumer Electronic Showa u Las Vegasu promovirali su se pametni virtualni pomoćnici. Da, umjetna inteligencija spremna je zakucati na vaša vrata. Glasovne upute svjetlima, hladnjaku ili nekom drugom uređaju preko nekog od takvih pomoćnika bile su jedna je od glavnih tema najvećeg sajma potrošačke elektronike koji ove godine slavi 50 godina. A sve je počelo relativno nedavno, prije nešto više od godinu dana, kada je Amazon predstavio svoj Echo, pametni zvučnik s integriranim Amazonovim pametnim pomoćnikom, odnosno pomoćnicom, koja se zove Alexa. Ta kombinacija može dosta toga – glasovno komunicirati, svirati glazbu, kreirati liste zadataka, postavljati alarme, streamati podcaste, reproducirati audioknjige, davati informacije o meteorološkim prilikama, prometu i koječemu drugome. Ali, može kontrolirati i nekoliko pametnih uređaja pri čemu sebe pretvara u središte kućne automatizacije. I ne treba ga posebno uključivati prekidačem – uvijek sluša. Utrka Amazona i Googlea Do sada je Amazon prodao 5,1 milijuna komada Echoa. Jasno je da Google nije gubio vrijeme te je predstavio svoju “Alexu” – Google Assistant integriran u pametni zvučnik Google Home. Označilo je to početak utrke koja se rasplamsala prošlog tjedna u Las Vegasu. I Amazon i Google, pa onda i Microsoft i Apple, ali i ostali, nastoje svoje pametne virtualne pomoćnike integrirati praktički u svaki gadget koji vam je u domašaju. Nitko se od spomenute četiri kompanije nije se u Las Vegasu pojavio kao službeni izlagač, no unatoč tome su takve njihove tehnologije podigle možda i najviše prašine. Kako se čini, pobjedu je na CES-u odnio Amazon, broj je uređaja s integriranom Alexom bio uvjerljivo najveći. Sada se svakako čini kako će sinonim za pametni dom, onaj u kojem mi možemo komunicirati s uređajima, a uređaji međusobno, postati Alexa. Jer, niz je proizvođača pokazao u Las Vegasu kako se ona može integrirati u najrazličitije uređaje. Recimo, LG je predstavio svoj hladnjak Smart InstaView Door-in-Door s Alexom uz LG-jevu platformu webOS. Hladnjak dolazi s 29-inčnim LCD zaslonom koji postaje proziran nakon dvostrukog tapkanja po njemu, a korisnici webOS-a mogu koristiti brojne značajke i aplikacije – primjerice, recepti s Food Channela mogu ih voditi u pripremi jela. Uz to što pruža webOS, Alexa korisnicima pruža pristup inteligentnom osobnom asistentu koji pretražuje recepte, reproducira glazbu, naručuje s platforme Amazon.com, dodaje predmete na popis za kupnju... Uz više od 6000 vještina, Alexa može upravljati pametnim domom, naručiti prijevoz, postaviti kuhinjske mjerače vremena i provjeriti vremensku prognozu – hands-free, s pomoću glasovnih naredbi, navode u LG-ju. Uz frižider, LG je predstavio i robota s integriranom Alexom. Taj Hub Robot povezuje se s drugim pametnim uređajima u domu kako bi umjesto vas odradio zadatke poput uključivanja ili isključivanja klima-uređaja ili promijenio opcije na sušilici rublja s pomoću jednostavnih glasovnih naredbi. Alexu koristi i Lenovo u svojem novom Smart Assistantu koji će poslušati glasovnu komandu pa upaliti svjetlo, pustiti glazbu, napraviti to-do listu. Njegovih osam mikrofona osigurava da vas Smart Assistant “čuje” iz svakog kuta i veće udaljenosti. Dakako, ovakva priča ne može proći bez Samsunga koji je predstavio novu verziju svojeg Family Huba koja sada uključuje i glasovno komuniciranje. Tako opremljen Samsungov hladnjak može informirati korisnika o vremenu, prognozi, dodati proizvode na šoping-listu i naručiti ih online, brinuti se o korisnikovu rasporedu. I druge se velike kompanije poput Boscha usmjeravaju na inteligentne pomoćnike. Oni su u Las Vegasu predstavili koncept prema kojem cijeli automobil postaje jednim velikim osobnim virtualnim asistentom. Auto prepoznaje lice vozača Svašta taj automobil može, kada vozač sjedne, tehnologija prepoznavanja lica namješta upravljač, retrovizore, unutrašnju temperaturu i radijsku postaju u skladu s osobnim postavkama vozača. Uz automobil, tu je i robot Mykie, skraćeno od My kitchen elf, što znači Moj kuhinjski patuljak. Mykie će vas poslušati, odgovarati na vaša pitanja, pomoći pri više uobičajenih poslova. Znat će, primjerice, što se nalazi u hladnjaku, koliko se dugo kolač još mora peći u pećnici ili hoće li poslijepodne biti sunčano. Preko njega može se upravljati cijelim asortimanom Boschovih kućanskih aparata serije Home Connect. Putem Googleova Homea, zvučnika s integriranim Google Assistantom, možete, primjerice glasovnom komandom dati uputu navigacijskom uređaju, ali i – upaliti automobil. Assistant će biti integriran i u novi Chrysler 300, no još nema detalja što će se s njim konkretno moći. Microsoftova Cortana pomagat će vozačima nekih budućih modela Nissana i BMW-a. Ranije je ovaj tehnološki gigant objavio kako Cortanu namjerava integrirati i u kućanske aparate. Jedan čovjek već uživa u mogućnostima naprednog kućnog pomoćnika. On se zove Mark Zuckerberg, prošle je godine predstavio Jarvisa, virtualnog pomoćnika po uzoru na onog iz filmova o Iron Manu kojemu je glas posudio Morgan Freeman. >>Ovaj gadget omogućuje vam da putem iPhonea drugima šaljete poljupce 