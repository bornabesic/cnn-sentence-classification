Zadnji dan najvećeg regionalnog festivala kreativnih tehnologija Brave New World obilježilo je finale prve Zagreb Open utrke dronova. U iznimno zahtjevnoj konkurenciji između 20-ak najboljih pilota iz cijele Hrvatske, pobjedu je neočekivano odnio 14-godišnji Fran Kaić iz Zagreba. Za titulu najboljeg osvojio je novčanu nagradu od 3000 kuna, ali i besplatno šestomjesečno korištenje prostora u HUB385 centru inovacija, kao i nesmetani pristup hardverskom laboratoriju. „Jako sam sretan radi ove pobjede, pogotovo s obzirom da s dečkima iz Drone Racing Team Croatia treniram zadnjih godinu i pol dana. Nije mi dugo trebalo da naučim s obzirom da sam prije toga osam godina bio u aviomodelarstvu“, izjavio je Fran Kaić, dodavši kako se nada da će uskoro krenuti i po većim međunarodnim natjecanjima, što bi mu svakako omogućila potpora sponzora. Festival koji je trajao cijeli tjedan, zaključen je atraktivnim izborom NAJ robota Hrvatske 2017. Zabavni roboti različitih funkcija i veličina natjecali su se u dvije kategorije: junior i entuzijast, a izbor najboljih pao je na publiku. U junior konkurenciji pobjedu je odnio 12-godišnji Jerko Ćubić, dok je najbolji među entuzijastima bio RipRus, umirovljeni borbeni robot čiji je tvorac Filip Kovačić Popov. Tijekom šest dana trajanja Brave New World festival posjetilo je više od 2000 sudionika koji su imali prilike sudjelovati na raznim tehnološkim radionicama za djecu i odrasle, ali i poslušati predavače svjetskog glasa poput inovatorice Michele Magaš i američkog futurista Garyja Whitehilla. Na sajmu IoT inovacija predstavljeni eksponati posjetitelje su nakratko odveli u budućnosti, a ljubitelji automobila mogli su uživati na sajmu električnih vozila, koja su pritom mogli i testirati.   