Sea Hero Quest inovativna je mobilna igra koju su danas u Berlinu predstavili čelnici Deutsche Telekoma u sklopu svjetske inicijative #gameforgood. Riječ je o igri za pametne mobitele s Android operativnim sustavom kao i za iPhone koji radi na iOS-u s ciljem da se stvori najveća baza podataka o demenciji. Dizajnirana je tako da proučava prostornu orijentaciju igrača te pokuša dokučiti kako funkcionira mozak upravo u tom dijelu. Naime, prema izvještaju The Global Impact of Dementia (2013-2050), demencija će pogoditi 135 milijuna ljudi širom svijeta do 2050. godine. S demencijom sada živi 47 milijuna ljudi, dok ih u Hrvatskoj ima više od 86 tisuća. Igra Sea Hero Quest osmišljena je da pomogne znanstvenicima u istraživanju demencije, pronalasku uzroka te samim time i adekvatne terapije. Svake dvije minute provedene igrajući Sea Hero Quest jednake su pet sati istraživanja u laboratoriju. Ako 100.000 ljudi igra Sea Hero Quest samo po dvije minute, to će biti jednako više od 50 godina laboratorijskih istraživanja. Baza podataka pomoći će znanstvenicima da naprave jedan veliki korak naprijed u razvoju novih dijagnostičkih testova za demenciju. – Mi u DT-u vjerujemo da mora postojati način da svatko odvoji barem malo vremena kako bi pridonio borbi protiv demencije. Želimo li postići stvarne rezultate, znali smo da to moramo napraviti na zabavan način stoga smo kreirali igru u kojoj svatko može odnijeti komadić pobjede – rekao je Hans-Christian Schwingen, član uprave DT-a zadužen za branding. I Hrvatska se, odnosno Hrvatski Telekom, priključila svjetskoj inicijativi #gameforgood za istraživanje demencije s ciljem stvaranja najveće svjetske baze podataka za daljnja istraživanja na području demencije. >> Hrvatska mozgalica prva board-igra u Appleovoj trgovini >> Igra s pričom, ugođajem i dorađenim likovima Igra Sea Hero Quest besplatna za iOS i Android uređaje i može se preuzeti iz App Storea i Google Playa. Na hrvatskom je jeziku i iznimno je jednostavna. Vozite brod među ledenjacima i zvijerima te obavljate jednostavne zadatke, a smisao je da se orijentirate u prostoru, odnosno na karti. Iza ove inicijative stoje Deutsche Telekom, Alzheimer’s Research, sveučilište u Londonu, sveučilište istočne Engleske i programeri igara Glitchers, a u Hrvatskoj je provodi Hrvatski Telekom u partnerstvu s Hrvatskom udrugom za Alzheimerovu bolest.      