Projekt Knowlead iz BiH pobijedio je na regionalnom natjecanju Imagine Cup, održanom na Leap Summitu u Zagrebu, te se plasirao na svjetsko finale u Seattleu gdje će se u srpnju natjecati s brojnim studentskim timovima iz raznih zemalja svijeta, za nagradu od 100.000 američkih dolara. Riječ je o najvećem i najstarijem studentskom natjecanju tvrtke Microsoft koje ove godine slavi 15 godina postojanja. U zagrebačkom Studentskom centru u finalu je sudjelovalo šest timova iz Hrvatske, Bosne i Hercegovine te Bugarske, a natjecali su se u razvijanju aplikacija, računalnih igara te rješenja problema u zajednici. Za razliku od prošlih godina, ove godine nije bilo specifičnih kategorija, što znači da su mogli aplicirati timovi s raznim idejama. Pobjednički tim Knowlead iz Bosne i Hercegovine, koji čine voditelj tima Ekrem Nurović te članovi Haris Botić, Amer Zavlan i Ejub Hadžić, osmislio je online platformu za razmjenu znanja pomoću koje studenti mogu podijeliti svoje znanje te steći dodatna znanja od svojih kolega. Koncept je baziran na razmjeni znanja, a korisnici nisu dužni ništa platiti sve dok pružaju svoje znanje drugim korisnicima. 