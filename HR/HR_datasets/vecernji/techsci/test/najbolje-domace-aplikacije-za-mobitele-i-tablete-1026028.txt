Na tržištu mobilnih aplikacija ima toliko ponuda da se često nije lako snaći, a ni pronaći ono što trebate u tom trenutku. Izdavajamo vam neke od najboljih i najzanimljivih domaćih aplikacija, od nekih već ustaljenih do novih koje su već u kratkom roku dobile zasluženu pozornost.  Kvisko Legendarni TV kviz Kviskoteka ovog je ljeta dobila svoj povratak u vidu igrice Kvisko. Domaće tvrtke Intech i Infinum su uz asistenciju autora Kviskoteke Laze Goluže kreirali vrlo popularni igru Kvisko. Već u prvih tjedan dana aplikacija je skinuta više od 13.000 puta. Zasad je još dostupna samo na iOS uređajima, ali uskoro se očekuje i Android verzija. Kvisko donosi igre asocijacije, a možete se i natjecati s prijateljima. Neki su ovog ljeta i preko Facebooka angažirali prijatelje ne bi li im pomogli u asocijacijama. Odlična aplikacija.  HAK Već godinama nezaobilazna domaća aplikacija. Veliki HAK-ov sustav donosi vam hrpu korisnih informacija o stanju na cestama, graničnim prijelazima i trajektnom prijevozu. Tu su i savjeti za lokacije parkirališta, karta benzinskih postaja (preko 650 lokacija u Hrvatskoj), pregled cestarina...  Photomath Hit aplikacija koja se jako proslavila i u svijetu osvajanjem niza nagrada. Milijuni korisnika skinuli su ovu aplikaciju i riješili si problem matematike za sva vremena. PhotoMath omogućuje da telefonom skenirate neki matematički zadatak, a zatim odmah dobijete rješenje, kao i opis postupka. Genijalna ideja Damir Sabola realizirana je kroz njegov novi projekt tvrtku MicroBlink.  Taxi Cammeo Jedina aplikacija među domaćim Taxi prijevoznicima. Preko ove aplikacije ne morate plaćati skupi poziv prema Taxi službama. Također, možete na mapi pratiti vaš Taxi u dolasku. Taxi pozivate unosom početne i odredišne adrese, a potom se vaša narudžba prosljeđuje vozačima koji su u vašoj blizini. Kada je najveća gužva za Taxijima zna proteći i puno vremena dok ne dobijete Taxi ili poruku da trenutno nema raspoloživih vozila. No, ako se i inače vozite Cammeom ova će vam aplikacija biti vrlo korisna.  MaxTV to go/Vip TV za van/HBO GO Croatia TV to GO aplikacije sve popularnije su i u Hrvatskoj. Vodeći operateri omogućuju gledanje TV programa i putem smartphonea i tableta. Tako sa sobom možete ponijeti i omijene TV serije i filmove, no preprouka je da ove servise koristite kada ste u zoni free wi-fi interneta da si ne biste prebrzo potrošili besplatne količine za prijenos podataka.  SMS Parking Hrvatska U Hrvatskoj je popularno platiti parking SMS porukom, a ova aplikacija vam to još pojednostavljuje i omogućuje da ne morate znati sada sve dulje brojeve na koje treba slati poruku. Samo se registrirate tablicom svog vozila i zatim birate grad i ponuđenu zonu i klikom platite. Mirni ste sat vremena, a možete i produljiti parking preko aplikacije.  TutoTod Zanimljiva edukativna aplikacija za djecu (1-5 godina). Ova aplikacija pomaže roditeljima u idejama kako omogućiti djetetu kreativnu igru. Aplikacija nudi odabir materijala i alata dostupnih u tom trenutku u vašem domu. Na temelju toga aplikacija daje savjete i ideje. Aplikacija je napravljena prvo za iPad uređaje, a uskoro bi trebala biti dostupna i iPhone verzija. Aplikacija je besplatna, kao i dio tutoriala, a ostatak (veći dio) tutoriala se plaća po 2,99 dolara.  Vješala Stara dobra igrica na papiru za zabavno gubljenje vremena i druženje već je nekoliko godina na tržištu i ima preko 500.000 downloada što je impresivno za kategoriju hrvatskih aplikacija. Možete igrati sami ili duel, kao i birati iz cijelog niza tema od crtića i božićnih filmova do hrvatskih otoka, mitskih bića i staroslavenskih bogova.  Milijunaš Hrvatska Još jedna popularna igrica po uzoru na poznati TV kviz. Aplikacija je skinuta na preko pola milijuna uređaja. Kao i na TV kvizu imate 3 džokera na raspolaganju, samo u ovom slučaju imate virtualnog prijatelja iz aplikacije, a ne zovete stvarnog prijatelja. No, većinom mu možete vjerovati. I ako pobijedite u kvizu ne dobijete za stvarno milijun kuna, ali možete se pohvaliti da ste virtualni milijunaš.  