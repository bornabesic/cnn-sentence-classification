Novi Samsung Galaxy Note 7 zbog problema s baterijom i žalbi kupaca nedavno je povučen iz prodaje. Prijavljeni su slučajevi u SAD-u i Južnoj Koreji gdje je uređaj tijekom ili nakon punjenja eksplodirao. U vezi s problematikom oko nove baterije, korisnik Nathan Dornacher s Floride tvrdi da je njegov Galaxy Note 7 eksplodirao tijekom punjenja u automobilu zbog čega se zapalilo i njegovo vozilo. Nitko nije ozlijeđen tijekom neobične nesreće, a vlasnik uređaja uputio je žalbu mobilnoj kući.  – Otišao sam do garaže uzeti stvari i ostavio upaljen auto. Mobitel se ostao puniti, a kad sam se vratio po njega, ugledao sam plamenove. Otvorio sam vrata i odmah pokušao ugasiti vatru – opisao je svoj slučaj. Samsung je izjavio za Fox 10 da su upoznati sa slučajem te potiču kupce na program zamjene uređaja. – U procesu smo dogovora s g. Dornacherom kako bismo istražili slučaj i riješili problem – stoji u priopćenju.  Samsung Galaxy Note 7 dostupan je na tržištu nešto više od dva tjedna. Dosad je zbog izgaranja baterije zaprimljeno 35 prijava iz cijelog svijeta. Zbog spomenutih problema, dionice tvrtke pale su za gotovo 7 milijardi dolara.  >> Samsung povukao novi Galaxy Note 7 – uređaji eksplodirali tijekom punjenja 