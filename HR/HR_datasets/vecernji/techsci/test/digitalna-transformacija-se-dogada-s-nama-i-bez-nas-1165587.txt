Na otoku Sv. Nikola pored Poreča danas je počela 17. po redu Microsoft WinDays konferencija, najveći regionalni poslovno-tehnološki događaj koji okuplja sudionike iz različitih industrija te ugledne strane i domaće predavače kako bi se prenosila znanja i kreirale ideje o važnosti implementacije tehnologije u sve razine društva. Vodeće teme ovogodišnje konferencije su digitalna transformacija o kojoj će se govoriti u Business dijelu, te rješenja otvorenog koda i sigurnost informacija koje će biti u fokusu tijekom Technology dijela konferencije. WinDays17 konferenciju otvorili su Lejla Zukić-Krivdić, direktorica konferencije i direktorica Microsoft Hrvatska i Bosna i Hercegovina i Ivan Vidaković, direktor Sektora za digitalnu transformaciju u klasteru Multicountry tvrtke Microsoft koji obuhvaća 15 zemalja. U svojem uvodnom govoru Lejla Zukić-Krivdić, direktorica konferencije i direktorica Microsoft Hrvatska i Bosna i Hercegovina, prisjetila se prošlogodišnje WinDays konferencije kojoj je naglasak bio na pokretanju ideja te istaknula kako će se ove godine fokusirati na njihovu implementaciju, odnosno na iskorištavanje potencijala što je i naglašeno sloganom «Iskoristimo potencijale». Objasnila je da su si, prilikom koncipiranja tema za konferenciju, postavili pitanje ide li Hrvatska pravim smjerom, stoga je krovna tema WinDays17 konferencije postala «Stvaranje pametnog gospodarstva i povećanje digitalne konkurentnosti Hrvatske», a fokus razgovora i prezentacija bit će digitalna transformacija koja je nezaobilazna za sve organizacije te nužna za rast gospodarstva. “Promjene zahvaćaju sve grane gospodarstva i događaju se svugdje u svijetu, lokalno i regionalno, a digitalne tehnologije u tome igraju značajnu ulogu pa je u zadnjih nekoliko godina pojam digitalne transformacije postao nezaobilazan. Digitalne tehnologije ubrzavaju transformaciju, podižu produktivnost, omogućavaju inovativnost, a samim time pozitivno utječu na digitalnu konkurentnost sve u cilju stvaranja pametnog gospodarstva. Upravo zato ove godine želimo pokazati kako ubrzane globalne promjene i digitalna transformacija utječu na sve organizacije i institucije u našoj regiji. Zato će o svojim iskustvima tog procesa govoriti čelnici brojnih tvrtki te ćemo razgovarati o tome kako stvarati drugačije obrazovanje i radnu snagu sa STEM vještinama potrebnima digitalno konkurentnim kompanijama“, rekla je Lejla Zukić-Krivdić. “Digitalna transformacija se događa s nama ili bez nas“ rekao je Ivan Vidaković, direktor za digitalnu transformaciju u Microsoftu u klasteru MCE koji obuhvaća 15 zemalja. “U tom procesu zaposlenici će morati naučiti nove vještine, pa je poseban izazov promjena u kulturi rada, odnosno kako zaposlenike učiniti digitalno osviještenima. Generacije koje dolaze, kao npr. generacija Z, svjesne su toga, a već danas istraživanja pokazuju da čak 62 % tzv. milenijalsa želi kroz posao ostaviti pozitivan učinak na svijet oko sebe“. Govoreći o digitalnoj transformaciji kao nužnom procesu koji obuhvaća ulaganje u tehnologiju, obrazovanje i razvoj STEM vještina, istaknuo je primjer Nenada Bakića koji je uspio uvesti Microbit u škole čime su danas zadovoljni učenici, učitelji, roditelji i svi sudionici u projektu. «Oni koji su su upustili u digitalnu transformaciju osjećaju pogodnosti i kroz financije. Takve tvrtke bilježe 100 milijuna dolara operativne dobiti više od ostalih, a prema istraživanjima Svjetskog ekonomskog foruma, društveni potencijal digitalne transformacije je ogroman te iznosi 100 trilijuna dolara». Prezentacije vlastite digitalne transformacije i stvaranja digitalno konkurentnih organizacija danas će održati tvrtke Podravka, poznati startup Agrivi, projekt GoGreen i Addiko banka dok će primjer transformacije u državnoj upravi pokazati Marko Krištof, ravnatelj Državnog zavoda za statistiku. Predstavnici spomenutih tvrtki; Marin Pucar iz Podravke, Matija Žulj iz Agrivija, Alan Slapar iz GoGreen, predstavnik Addiko banke te Marija Božičev iz EY će nakon prezentacija nastaviti s diskusijom o važnosti i promjenama koje donosi digitalna transformacija u okruglom stolu “Zašto i kako smo stvarali digitalno konkurentne projekte“. Podsjetimo, WinDays17 Business konferencija donosi i sutra brojna predavanja i okrugle stolove o digitalnoj transformaciji i promjenama u obrazovnom sustavu, a također će početi Technology dio konferencije koji je namijenjen najviše IT stručnjacima zaduženima za implementaciju modernih tehnologija u njihove organizacije. Otvaranje tehnološkog dijela konferencije prenosit će se live streamom, a možete ga pratiti na poveznici. Novosti o WinDays17 konferenciji možete pratiti na www.windays.hr i na društvenim mrežama, Facebooku, Twitteru, YouTubeu i LinkedINu. 