Evan Spiegel (26), kreator Snapchata, mobilne aplikacije koja je postala popularna zbog toga što briše odaslano i kod primatelja poruke, kako stvari trenutačno stoje, naišao je na prvu prepreku. Broj korisnika ne raste zacrtanom putanjom, a investitori time, naravno, nisu oduševljeni. Loš početak Naime, Snap, kompanija koja stoji iza Snapchata, odradio je javnu ponudu dionica, i to rekordno. IPO Snapa ocijenjen je kao najvredniji izlazak na burzu u posljednje dvije godine, stoga je prvo službeno izvješće očekivano s nestrpljenjem. No prvi kvartal za Snapchat nije bio baš najbolji. Kvartal je pokazao da je broj korisnika dostigao 166 milijuna dnevno aktivnih, što je porast manji od očekivanog. Radi se o povećanju od osam milijuna korisnika i rastu od 36 posto u odnosu na prvi kvartal lani. Ipak, lanjski rast bio je 52 posto, dakle trend je silazan. Pritom, spram ranijeg kvartala još je i nepovoljniji. Nadalje, prihodi Snapa za prvi kvartal bili su 149,6 milijuna dolara, što nije loše, no za očekivanja investitora i elite Wall Streeta radi se o podbačaju. Iz Snapa su se požalili na svoju konkurenciji Facebook, Instagram i Twitter tvrdeći da se oni ne služe njihovim alatima direktnog marketinga za privlačenje korisnika. Usto su se osvrnuli i na to da su ih, posebice Instagram, kopirali u novim mogućnostima koje aplikacija nudi. Sve u svemu, Evan Spiegel, mlađahni milijarder, nije ponudio puno u svoju obranu. Ako je suditi prema prvom kvartalu i hladnim matematičkim umovima na burzi, Snapchat je već krenuo nizbrdo. No put društvenih mreža još uvijek nije baš predvidljiv. Mnogi se klade na Snapchatovo opredjeljenje da potiče stvaranje TV uradaka kao originalnog sadržaja, kao i na pojačani nadzor kada se radi o lažnim vijestima odnosno lažnom sadržaju, jer pokušavaju biti odgovorni spram sadržaja koji se objavljuje, dok Facebook i Twitter često ne priznaju da su, osim platforme, i medijski igrači na tržištu. Poput Twittera Prema mnogima Snapchat se najbolje brine o kvaliteti brendova, no bez rasta broja korisnika ta računica mogla bi pasti u vodu. Jedno od opravdanja za loše brojke jest i to da su oni nišna platforma, što bi značilo da se i ne žele mjeriti sa svekolikim Facebookom. Stoga su ih neki krenuli uspoređivati s Twitterom koji u zadnje vrijeme pokazuje znakove oporavka, no još uvijek nisu dovoljno uvjerljivi. Osim od oglašavanja, Snap je zaradio nešto novca i od prodaje hardvera, odnosno naočala Spectacles od kojih su zaradili oko osam milijuna dolara. Kako god bilo, Spiegel je kao vlasnik Snapa padom cijene dionice koja se, naravno, događa, čim rezultati poslovanja nisu u skladu s očekivanjima, izgubio milijardu dolara, što znači da mu je ostalo 3 milijarde i još uvijek je najmlađi milijarder na svijetu. Pri tom je sigurno bogatiji nego da je 2013. prodao aplikaciju Snapchat Marku Zuckerbergu. Istina, Snapchat tada nije bio razvijena aplikacija, već jednostavni servis za razmjenu fotografiju koje nestaju. Evan je potpuno svjestan svog uspjeha unatoč trenutačnim problemima. – Mlad sam, bijel i obrazovan muškarac, imam nevjerojatno puno sreće i da, život nije pravedan – izgovorio je na sveučilištu Stanford. Mnogi mu i zavide na partnerici koji je osvojio, naime, hoda s osam godina starijim modelom Mirandom Kerr. 