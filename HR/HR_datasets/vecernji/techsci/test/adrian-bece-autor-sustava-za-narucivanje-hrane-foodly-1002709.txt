Jedan od pet projekata koje su ove godine ušli u finale edukacijskog programa Software Startup Academy ističe se po tome što je u potpunosti djelo jedne osobe. Riječ je o sustavu za naručivanje hrane preko interneta Foodly autora Adriana Becea, 23-godišnjeg studenta pete godine Elektrotehničkog fakulteta u Osijeku koji se bavi frontend developmentom. S Beceom smo razgovarali u Umagu, na Microsoftovoj poslovno-tehnološkoj konferenciji WinDays15, u sklopu koje je proglašen i pobjednički tim, CabApp. - Ideja mi se stvorila na ljeto, kada smo moje društvo i ja pokušavali naručiti hranu preko telefona. Jednostavno, bilo nam se teško dogovoriti što ćemo i nismo znali hoće li nam restorani omogućiti da naručimo pola-pola, manje jednog sastojka, više drugog... Stoga sam odlučio napraviti sustav koji će biti transparentan, prikazivati sve podatke i biti prilagođen klijentovim željama - objasnio nam je Bece pozadinu ideje, dodajući kako je želio projekt na kojemu će mu biti zabavno raditi, ali i koji će pokazati njegovo znanje i sposobnosti te biti dobar za portfolio. Foodly se sastoji od web stranice i desktop aplikacije. Kupci pomoću stranice odabiru restoran i hranu te popunjavaju košaricu i ispunjavaju formular sa svojim podacima. Restorani pomoću aplikacije pregledavaju i izvršavaju narudžbu. Najveća posebnost ovog sustava je što korisniku nudi jednostavno sučelje za odabir sastojaka, a restoranima personalizaciju i kontrolu nad svojim web shopom unutar stranice. Aplikacija je trenutno u fazi prototipa prije pravog developmenta. - Htio bih još promijeniti neke stvari. U međuvremenu sam dosta toga naučio na Software Startup Academyju i želio bih to implementirati u svoju aplikaciju, što bi značilo da moram dosta toga izmijeniti ispočetka. Ali već imam gotov sustav za personalizaciju, web trgovine i sve ostalo, samo treba izmijeniti još neke stvari i dodati još neke funkcije koje omogućuju restoranima da uređuju stranicu i vide podatke o klijentima i narudžbama - rekao je Bece. Orijentiran je i na hrvatsko i na strano tržište, a što se financijske strane tiče dvoumi se između dva modela. - Prvi model je da mjesečno naplaćujem uslugu za restorane, a drugi je da malo promijenim format i sustav prodajem kao skup alata ili platformu - kaže Bece. Konkretnu cijenu još nema, najviše će ovisiti o troškovima servisa koje će odabrati i željenoj zaradi. - Sve je još to u zraku, trenutno mi je veći fokus na aplikaciji - kaže Bece, zahvaljujući se na podršci djevojci i prijateljima koji su mu pomagali savjetima i testirali aplikaciju. >> 'Klubovima želimo pomoći, a ne im uzeti čim više novca' 