Ekipa CabApp ovogodišnji je pobjednik edukativnog programa Software Startup Academy. Najboljim od pet timova koji su ušli u finale proglašeni su prošli tjedan u Umagu, na Microsoftovoj konferenciji WinDays15, gdje im je uručena i nagrada od 40.000 kuna. CabApp je servisna aplikacija koja prilagođava taxi usluge po mjeri korisnika, bez obzira gdje se korisnik nalazio. Korisnik može naručiti prijevoznika, odabrati željenu rutu, unaprijed izračunati cijenu prijevoza, ali i rezervirati nekoliko dana unaprijed. Pružatelja taxi usluga moguće je odabrati na osnovu povratnih informacija od drugih korisnika: za svakog prijevoznika prikazat će se informacije o kvaliteti vožnje, uslužnosti vozača, ispravnosti vozila te općem dojmu o pojedinim prijevoznicima. Zanimljiva je i mogućnost biddinga - korisnik treba izabrati odredište, a aplikacija mu nudi najbrže i najjeftinije rute. Članovi tima su Ana Ledić (23) i Ivan Pranjić (24), studenti nastavničkog smjera fizike i informatike na Prirodoslovno-matematičkom fakultetu u Zagrebu na završnoj godini, zatim Ivan Šoštarko (23), student na trećoj godini stručnog studija informatičkog dizajna na Tehničkom Veleučilištu u Zagrebu, te Mario Bešen (23), apsolvent na Tehničkom veleučilištu u Zagrebu, informatički smjer. Ivan Šoštarko radi na developerskom dijelu aplikacije, Ana Ledić i Ivan Pranjić zaduženi su za prezentaciju, marketinški i financijski dio, a novi član tima Mario Bešen za dizajn, korisničko iskustvo i društvene mreže. Ekipa je za Večernji otkrila na što će potrošiti nagradu, kako će naplaćivati uslugu, što misle o kontroverznom Uberu i još mnogo toga. Kako ste došli na ideju za projekt, kada ste počeli raditi na njemu? Zašto ste se odlučili baš za taxi usluge? Ideja o univerzalnoj taxi aplikaciji prvi put se pojavila prije nekoliko mjeseci, tijekom zajedničkog putovanja u susjednu zemlju. Kako se grupa sastojala od desetak studenata, bili smo prisiljeni voziti se do istog odredišta u tri taxi vozila. Shvatili smo da su se dvije grupe vozile istom rutom, a naplaćena im je različita cijena. Iako smo se svi vozili istim prijevoznikom, treća grupa je platila najviše jer je vozač tog taxija odlučio ići dužim putem. Da situacija bude još gora, u kasnijem razgovoru s domaćim studentima, shvatili smo da su u blizini postojala barem dva prijevoznika koja su povoljnija, a i kvalitetnija. Tada smo počeli razvijati ideju o taxi aplikaciji koja bi mogla prikazati sve potrebne informacije o dostupnim taxi uslugama na jednom mjestu, aplikaciji kojom možemo pratiti putovanje u svakom trenutku kako bismo izbjegli bespotrebnu veću naplatu, a učinila nam se privlačnim i opcija recenziranja cjelokupne usluge. Dodatni poticaj za pokretanje projekta svakako je činjenica da je Ivan Šoštarko ranije razvijao aplikacije za narudžbu taxi usluga u pojedinačnim gradovima, a CabAppom smo cijelu priču željeli podići na još veću razinu. Po čemu se vaša aplikacija razlikuje od sličnih proizvoda, po čemu je posebna? Budući da postoji popriličan broj aplikacija namijenjenih za korištenje taxi usluga, u početku smo znali da nećemo imati lagan posao. To nam je dalo motivaciju da našu aplikaciju dignemo na novu razinu u odnosu na slične, pri čemu poseban naglasak stavljamo na kvalitetu. Naša prednost je u činjenici da je potrebna samo jedna aplikacija za sve zemlje na koje se planiramo proširiti, dakle ne trebate skinuti posebnu aplikaciju za svaku zemlju pojedinačno. Između ostalog, velikom prednošću smatramo i ocjenjivanje vozača, vožnje i cjelokupne usluge od strane korisnika kako bi drugi korisnici koji se po prvi puta nalaze u novome gradu lakše odabrali najbolji taxi. Nadamo se da će opcija recenziranja potaknuti taksiste na povećanje kvalitete vlastite usluge. Za česte korisnike taxi usluga planiramo i svojevrsni loyalty program, putem kojeg će korisnicima prijevoznici konačno moći nuditi pogodnosti za često korištenje vlastitih usluga. Korisna značajka u slučaju zaboravljenog novčanika svakako će biti i plaćanje vožnje aplikacijom, a tvrtkama ćemo omogućiti korištenje poslovnih računa kako bi lakše organizirali prijevoz svojim zaposlenicima u nekom drugom gradu. Ono što nas apsolutno razlikuje od konkurencije i što će istodobno potaknuti zadovoljstvo korisnika je opcija bidding. Tu opciju možemo zamisliti kao jednu vrstu licitacije gdje korisnik odabire tu opciju kada mu je ona dostupna. Tada dispečerskom centru taxi službe, putem web-aplikacije dolazi obavijest o tome da je aplikacija izračunala da su drugi prijevoznici ponudili manje od njih i onda počinje teći vrijeme od 60 sekundi gdje taxi tvrtke šalju povoljnije ponude, a nakon isteka tog vremena korisnik se odlučuje za najpovoljniju. Tim putem taxi službama dajemo izbor između cjenovne prilagodbe svoje ponude krajnjem korisniku ili prepuštanja korisnika povoljnijoj konkurenciji. Koje je vaše mišljenje o Uberu? Uber je aplikacija koja stavlja naglasak na tome da svatko može biti vozač i pružatelj "taxi" usluga. Uber otvara mnoga pitanja koja ga stavljaju u sivu zonu legalnosti pa smatramo da nikako ne može biti dobar za korisnika, a ni za državu u kojoj djeluje. Naime, korištenjem Ubera nikada niste sigurni s kim sjedate u automobil, budući da vozači Ubera nemaju položen ispit koji je obavezan svim legitimnim taxi vozačima. Svaki član našeg tima svakako bi radije putovao s vozačima koji svojim tvrtkama obavezno moraju dostaviti potvrdu o nekažnjavanju, što se od Uber vozača ne traži, a njihova vozila ne posjeduju čak niti taksimetar. Taxi tvrtke ipak imaju educirane vozače, a njihova vozila moraju biti tehnički ispravna. Dakle, jedini izvor informacija o prijeđenom putu upravo je Uber aplikacija, dok izračun puta koji vam prikaže CabApp uvijek možete provjeriti i na taksimetru. Također se javlja i problem naplate vezan uz davanja: gdje se vozaču uplaćuju doprinosi za radni staž, mirovinsko i zdravstveno osiguranje, a o porezu državi da ne govorimo. Tome u prilog ide i činjenica da je Uber zabranjen u Njemačkoj, Francuskoj, Belgiji, Nizozemskoj i Španjolskoj koje su, kao i Hrvatska, članice EU. Ukoliko Uber ipak zaživi, taxi službe opet imaju mogućnost konkurirati kako Uberu tako i ostalim taxi tvrtkama putem našeg sustava biddinga.   U kojoj je projekt fazi? Kada očekujete izlazak na tržište? Značajke aplikacije su razvijene, a trenutno su u tijeku testiranja svih značajki našeg projekta. Aplikacija bi s osnovnim funkcionalnostima trebala izaći na tržište kroz mjesec dana. U što ćete uložiti nagradu? Nagradu ćemo uložiti u implementaciju rješenja, odnosno u kupnju uređaja potrebnih za testiranje i razvoj završnih značajki aplikacije, potrebne programske licence te ostale rashode koji su uračunati u našu financijsku projekciju.   Na ćete način naplaćivati aplikaciju? Sa svakom taxi tvrtkom ćemo dogovarati model naplate prema postotku koji bi uzeli po vožnji naplaćenoj unutar naše aplikacije. Ono što je bitno istaknuti je da će aplikacija krajnjim korisnicima uvijek biti besplatna. 