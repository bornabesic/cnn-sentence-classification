Veliko gamersko finale "Dota Pit" i "Counter Pit", međunarodno natjecanje majstora računalnih igrica, počelo je danas u splitskoj Spaladium areni, a na njemu sudjeluje stotinjak najboljih svjetskih gamera svijeta raspoređenih u 16 ekipa za oba turnira na koje su se uspjeli kvalificirati prethodnih mjeseci. Nagradni fond za "Counter Pit" iznosi 80.000 američkih dolara, dok za "Dota Pit" prelazi 200.000 dolara. Natjecanje će se osim u Areni moći pratiti i uživo putem  "live streama" na kojemu se očekuje više od 60 milijuna gledatelja. Za finale vlada veliko zanimanje pa su u Split tim povodom stigli brojni natjecatelji iz Južne Koreje, SAD-a, Australije, zapadne Europe, Rusije, Kanade. Organizator natjecanja je tvrtka "One game" koja je specijalizirana za organizaciju i održavanje eSport događaja. Direktor te tvrtke Ivan Marušić pohvalio se povezanošću s najvećim tvrtkama svijeta kao što su G2A.COM, AMD, Sapphire Technology, Sennheiser, Twitch, Logitech Gaming iEGB.COM, koje su ih podržali u projektu. Napomenuo je kako je lani čak 205 milijuna ljudi gledalo ili igralo eSport naslove, a brojnost godišnje raste za 21 posto. Svi koji se od četvrtka do nedjelje nađu u publici za vrijeme natjecanja, moći će turnir pratiti preko velikog video ekrana i dva videoplatna postavljena u Areni. U natjecateljskim momčadima bit će po pet natjecatelja računalnih igrica, a u jednoj natjecatelji koji iz "ptičje perspektive" nadziru pokrete junaka na ekranu. Na turniru "Counter Pit" igrači se bore u "Pucačkoj igri". Natjecanje za veliko finale počelo je još u studenome prošle godine, s kvalifikacijama za Sjevernu Ameriku, nastavilo se kvalifikacijama za Europu te grupnom fazom koja je započela početkom prosinca i trajala je do danas, a sve završava u nedjelju. Karte za Arenu su se prodavale od 100 kuna, pa sve do VIP karata po cijeni od 1500 kuna. Riječ je o prvom takvom eSport natjecanju u Hrvatskoj koje ima međunarodni karakter. >> Ovih 10 slavnih osoba također su strastveni gameri >> Napustio je fakultet i sport da bi zarađivao igrajući video-igre 