Samsung će nakon zabrinjavajućih slučajeva eksplozija ograničiti baterije na svom smartphoneu Galaxy Note 7 na 60 posto njihova kapaciteta u Južnoj Koreji, javlja BBC. Samsung je već pozvao korisnike da vrate uređaje, a softverska nadogradnja za ograničenje baterije namijenjena je onima koji ih još nisu vratili. U oglasu objavljenom u južnokorejskim novinama navodi se da će nadogradnja biti ponuđena 20. rujna.  Zasad nije potvrđeno hoće li slična nadogradnja biti dostupna u drugim zemljama. Stručnjak Chris Jones rekao je za BBC da će ograničavanje baterije za većinu korisnika biti nezadovoljavajuće rješenje. - Većina korisnika željet će se riješiti uređaja što prije mogu, ako već nisu - komentirao je Jones. Objava dolazi nakon više slučajeva eksplozija Samsungova smartphonea. Tako je jedan šestogodišnjak u Brooklynu opečen nakon što mu je Note 7 eksplodirao u rukama. Hospitaliziran je, ali je u međuvremenu pušten iz bolnice. Jedan je muškarac rekao da mu je uređaj eksplodirao tijekom punjenja u autu te da mu je auto uništen u požaru. >> Samsung povukao novi Galaxy Note 7 – uređaji eksplodirali tijekom punjenja 