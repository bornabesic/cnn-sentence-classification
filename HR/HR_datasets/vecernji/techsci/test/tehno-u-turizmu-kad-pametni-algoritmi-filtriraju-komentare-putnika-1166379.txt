TripAdvisor je servis namijenjen osviještenim turistima i putnicima koji imaju visoka očekivanja od svojih putovanja – bez obzira na to planiraju li poslovno ili privatno putovanje. Upotrebljava ga više od 300 milijuna korisnika diljem svijeta, većinom kao mobilnu aplikaciju, a najvećim dijelom riječ je o ljudima koji žele dobiti uvid, mišljenje i perspektivu od drugih putnika i turista koji su uslugu isprobali kako bi donijeli što kvalitetniju odluku o izboru svoje destinacije, hotela, restorana... Da je TripAdvisor prerastao u ozbiljan alat za promociju turističke ponude i destinacija, govori i činjenica kako mnogi već danas koriste ovaj servis na strukturiran način, investicijama u oglašavanje i marketing u sklopu servisa te tako strateški grade svoju poziciju. Razvoj pojedinih destinacija Petar Pavić, direktor StarDigital grupe, koja se bavi digitalnim marketingom u turističkom sektoru, s fokusom na razvoj pojedinih destinacija, lokacija i hotela na stranim tržištima te je regionalni partner TripAdvisora za segment B2B marketinga, ističe kako je potrebno ulagati što više napora i aktivnosti u ciljanu promociju pojedinih mikrolokacija ili regija u Hrvatskoj. – Pri tome je važno razviti i provoditi cjelovitu osmišljenu komunikacijsku strategiju i pozicioniranje Hrvatske kao top turističke destinacije kako bi se ciljano podizala svijest globalnog tržišta i pojedinačnih putnika o našoj turističkoj ponudi. Fokus treba staviti na razvoj pojedinih regija, lokacija, i mikro-lokacija – naglasio je Pavić. Koliko je TripAdvisor relevantan servis, govori statistika i brojke koje tome idu u prilog. Tako se na ovom servisu može pronaći više od 136.000 registriranih destinacija, više od milijun registriranih hotela, 4,2 milijuna restorana i 665.000 registriranih atrakcija. TripAdvisor po ukupnom broju posjetitelja najveći je turistički portal, tj. mobilna aplikacija koja se koristi na svijetu. – TripAdvisor je jedan od najvažnijih tehnoloških servisa i pojedinačnih brendova u segmentu turizma čiji je utjecaj na odluku putnika o odabiru destinacije ili hotela ogroman. TripAdvisor zovu i najvećom društvenom mrežom korisnika za segment turizma. Podloga cijelog portala i mobilne aplikacije kompleksan je sustav ocjenjivanja i recenzija korisnika pojedinačnih destinacija, hotela, restorana, pa čak i aviokompanija. Iako može doći do problema s vjerodostojnošću pojedinačnih recenzija, napredni algoritmi osiguravaju ipak dobru sliku kvalitete usluge u turizmu – naglasio je Pavić. Ovih su dana objavljeni rezultati dodijeljenih globalnih godišnjih TripAdvisorovih nagrada za 2017. po izboru putnika i turista. TripAdvisorova godišnja dodjela nagrada prema ocjenama putnika itekako je relevantna, bazira se na više od 453 milijuna prikupljenih komentara putnika. Tako su po izboru putnika godišnju globalnu nagradu TripAdvisora za 2017. za deset najboljih destinacija dobili Bali, London, Pariz, Rim, New York, Kreta, Barcelona, Siem Reap (Kambodža) i Prag. TripAdvisor se oslanja na iskustva i mišljenja putnika, odnosno korisnika servisa kako bi odredio što je po njihovu izboru i iskustvu zaslužilo dobiti najbolje ocjene. U kategoriji hotela, kojom je obuhvaćeno više od 7612 objekata iz više od 109 zemalja, birani su najbolji hoteli u raznim kategorijama, a u obzir se uzimala kvaliteta usluge i smještaja. Hoteli su grupirani u kategorije: luksuzni, povoljni, mali, romantični, obiteljski i sl. Ove je godine globalno prvo mjestu u kategoriji hotela osvojio hotel Aria iz Budimpešte, koji je dio hotelskog lanca Library Hotel Collection. Najboljim all-inclusive resortom proglašen je Excellence Playa Mujeres u Meksiku. U kategoriji najboljih plaža u konkurenciju su uvrštene svega 343 plaže koje su prema komentarima i kritikama turista svojom kvalitetom zaslužile da uđu u uži izbor. Najljepšom je proglašena plaža Baia do Sancho u Brazilu do koje se dolazi izazovnim spuštanjem niz strme stepenice po litici. Za najljepši otok odabran je Maui na Havajima. Algoritam koji pomaže Najboljim muzejem u 2017. godini proglašen je Muzej umjetnosti Metropolitan u New Yorku, u kategoriji znamenitosti na prvom je mjestu po odabiru putnika ove godine Machu Picchu u Peruu, dok se kao destinacija u usponu na prvo mjesto pozicionirao San Jose del Cabo u Meksiku. U kategoriji globalno najboljeg restorana odabran je restoran Martin Berasategu iz mjesta Lasarte u Španjolskoj s tri Michelinove zvjezdice. TripAdvisorove nagrade prema ocjenama i recenzijama putnika dodjeljuju se svake godine. TripAdvisor je specifičan servis jer nudi napredne tehnološke mogućnosti marketinga i partnerima na B2B strani, tj. hotelijerima, restoranima i turističkim destinacijama. Odnedavno korisnici mogu rezervirati i hotel direktno preko TripAdvisora što hotelima daje dodatnu prednost u aktivnoj promociji svoje ponude na ovom servisu, a posebno su zanimljive napredne mogućnosti ciljanih marketinških kampanja na TripAdvisoru, gdje, koristeći algoritme samog sustava, klijent može „ciljati“ korisnike po različitim parametrima koje sustav prepoznaje vezano uz konkretno ponašanje ili navike korisnika na samom portalu, zaključio je Pavić.     