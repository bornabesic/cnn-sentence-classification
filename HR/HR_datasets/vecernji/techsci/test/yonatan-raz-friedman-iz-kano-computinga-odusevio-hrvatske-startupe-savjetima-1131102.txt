Jučer je u dupkom pun Zagrebački inkubator poduzetništva (ZIP) direktno iz Los Angelesa stigao Yonatan Raz-Fridman, serijski poduzetnik s ogromnim iskustvom i suosnivač Kano Computinga. Kano Computing proizvodi popularni računalni kit pomoću kojeg bilo tko, bilo gdje može krenuti učiti kodirati i izrađivati računala. Broje dvije uspješne kampanje na Kickstarteru i osim što su upravo dosegli prodaju od 100 tisuća komada, ušli su i u veliki američki maloprodajni lanac Toys "R" Us, priopćio je ZIP.   Yonatan je, kao CEO Kano Computinga, bio ključan u dizajnu i razvoju cijelog portfelja proizvoda, u uspostavljanju operacija koje su omogućile da Kano dostavi spomenutih 100,000 proizvoda kupcima u preko 80 zemalja, kao i u izgradnji ambicioznog i predanog multinacionalnog tima te osiguravanju 19 milijuna dolara financiranja od istaknutih investitora.   Budući da je sve to i sam prošao te u tri godine sa svojim timom došao od ideje do gotovog proizvoda, pričao je o svojim iskustvima, prolazeći kroz mnoge probleme na koje su naišli, podijelivši i bujicu savjeta, mnogi od kojih su naizgled činili logični i jednostavni, ali ih nažalost na prvu osnivači startupova zaborave ili ignoriraju...  Nešto što je bilo zanimljivo na ovom, kao i još nekim predavanjima u ZIP-u u zadnje vrijeme, jest da je period s pitanjima i odgovorima trajao višestruko dulje od same prezentacije. Istina, Yonatan je to i tražio, ali kako smo i sami svjesni, ne dešava se često na našim prostorima da je publika tako uključena u “predavanje”.   Tako je, primjerice, nakon nekoliko upita o pronalaženju investitora i investicijama objasnio na primjeru suradnje s medijima kako se u biti sve oko različitih vanjskih partnera svodi na dobre odnose (“It’s all about relationships”). Svi oni žele biti dio uspješne priče, a ne primjerice saznati za vašu Kickstarter kampanju dan ili dva nakon početka iste.   Objasnio je i u detalje kako je došao do dogovora o distribuciji proizvoda s jednim od najpoznatijih svjetskih lanaca trgovina igračkama, Toys "R" Us (u 7 minuta), što je za to sve bilo potrebno (određena sigurnost u ono što govori, što mnogima u takvom trenutku fali, ali i mogućnost da stane iza toga, plus svjesnost o točno onome što želi - npr. ne bi pristao na ulazak u manji broj dućana, bilo je ili u sve dućane ili nikako, kao što i nije pristajao na mogućnost vraćanja proizvoda koje Toys “R” Us otkupe - što bi rijetko kome na toj razini pošlo od ruke, budući da to nije uobičajena praksa ovako velikih lanaca).  >> ZIP ponovno organizira besplatne radionice programiranja za žene Ivo Špigel iz ZIP-a najavio i sljedeći Master Class, na koji 8. 12. iz San Francisca dolazi Erik Bovee, osnivač i partner u Speedinvestu, vodećem fondu rizičnog kapitala za tehnološke kompanije u ranoj fazi razvoja iz centralne i istočne Europe (Speedinvest je ujedno i ZIP-ov partner).   