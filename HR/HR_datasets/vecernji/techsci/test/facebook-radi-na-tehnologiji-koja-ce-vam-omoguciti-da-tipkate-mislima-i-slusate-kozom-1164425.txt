U Facebooku rade na tehnologiji koja će ljudima omogućiti da upravljaju računalima izravno pomoću vlastitih misli. To je jedna od najzanimljivijih novosti otkrivenih na dvodnevnoj developerskoj konferenciji F8 održanoj jučer i prekjučer u San Joseu u Kaliforniji. Building 8, Facebookov tim zadužen za "product development" i istraživanje, na konferenciji je najavio dva projekta usredotočena na takozvanu komunikaciju tihim govorom – jedan će, kažu, ljudima omogućiti da tipkaju mislima, a drugi da čuju svojom kožom. U prvom projektu cilj im je tipkanje 100 riječi u jednoj minuti. – Radimo na sustavu koji će vam omogućiti da tipkate izravno iz svog mozga oko pet puta brže nego što danas možete tipkati na svom mobitelu – objavio je šef Facebooka Mark Zuckerberg na svom profilu, dodajući da ovaj sustav žele pretvoriti u nosivu tehnologiju koju će biti moguće masovno proizvoditi. – Čak i jednostavan da/ne "klik mozgom" učinio bi stvari poput pojačane stvarnosti puno prirodnijima – rekao je Zuckerberg. Očito se nameće pitanje privatnosti – želimo li da nam nešto "čita misli" kako bismo mogli brže i lakše tipkati? U Facebooku kažu da ovdje nije riječ o dekodiranju svih vaših misli, već samo onih riječi koje ste već odlučili podijeliti tako što ste ih poslali u centar za govor vašeg mozga. Cilj drugog projekta je omogućiti ljudima da čuju svojom kožom, a u Facebooku kažu da rade na hardveru i softveru potrebnom za realizaciju tog projekta. Sustav, koji se može usporediti s Brailleovim pismom, koristi točke pritiska na koži za prijenos informacija, prenosi BBC. – Jednog dana, koji nije tako daleko, možda će biti moguće da ja nešto pomislim na mandarinskom, a vi to odmah osjetite na španjolskom – rekla je Regina Dugan, koja vodi Building 8. >> Umjetna pamet još nije toliko inteligentna da shvati nasilje >> Facebook konačno testira opciju koja će se mnogima svidjeti! 