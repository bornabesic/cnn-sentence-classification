Nokia će ponovno lansirati svoj legendarni model mobitela 3310, vjerojatno najpopularniji i najvoljeniji mobitel u povijesti mobilne telefonije. Originalno je ta Nokia lansirana daleke 2000. godine i na svojevrstan način označila moderno vrijeme mobilnosti. Jer Nokia 3310 tad je obarala sve rekorde prodaje. Iako prilično bucmast, oblika čokoladice, kako mnogi opisuju, i nije bio previše tehnološki napredan, ovaj je model stigao po relativno niskoj cijeni i ukupno je prodan u više od 130 milijuna primjeraka. Nije se odlikovao posebnom finoćom u izradi, ali je bio nevjerojatno čvrst i robustan te je odolijevao padovima i raznim drugim nezgodama. Nova inkarnacija 3310 dogodit će se na najpoznatijem europskom festivalu mobilne industrije – MWC-u u Barceloni koji počinje 27. veljače. Novo izdanje 3310 bit će lansirano kao hommage nekadašnjem popularnom uređaju. Ostat će vjeran sebi i neće biti ‘pametan’ mobitel. Koštat će 59 eura i računati na nostalgiju ili na one koji žele nositi dva uređaja u džepu. I dok pametni mobiteli uglavnom dolaze s boljkom kratkotrajne baterije, Nokia 3310 mogla bi odigrati ulogu ‘drugog’ telefona, uvijek spremnog i s izdržljivom baterijom te s ponudom osnovnih funkcija – telefoniranja i slanja poruka. Odluku o ponovnom lansiranju donijela je finska tvrtka HMD Global koja je kupila prava korištenja imena brenda Nokia. Vodi je nekoć menadžer u moćnoj finskoj Nokiji, koja je svojedobno vladala mobilnom industrijom, a posebice proizvodnjom mobitela. No nekadašnje Nokije više nema, sada je nova tvrtka u poziciji da opet kreće iz početka s nadom da može uzdrmati one najmoćnije poput Applea, Samsunga, LG-ja, Sonyja te kineskih uzdanica poput Huaweija, Xiaomija, ZTE-a... Stoga će barcelonski sajam iskoristiti da predstavi i ostale modele, od kojih očekuje i većinu prihoda. Riječ je o dva pametna telefona koje će pokretati sustav Android i koji bi korisnike prvenstveno trebali privući pristupačnom cijenom. Prema glasinama kojih ima uvijek ususret Barceloni, predstavit će model Nokia 5 s 5,2-inčnim ekranom. Cijena ovog uređaja na europskom tržištu trebala bi iznositi 199 eura. A tu je i model Nokia 3 čija će cijena iznositi 149 eura. Očekuje se da će najaviti Nokiju 6 koja se za sada nudi na europskom tržištu, s cijenom od 249 eura. Nokia će, po svemu sudeći, biti i nenadmašna zvijezda priredbe u Barceloni. Apple je odavna svoje premijere smjestio u rujan u vlastitoj režiji, dok će ove godine i Samsung zaobići priredbu sa svojim novitetom serije Galaxy. Osmicu će nakon eksplodirajućeg Notea 7 lansirati na zasebnom događanju u proljeće. >> Legenda se vraća: Nokia 3310 će dobiti modernu verziju, poznate i cijene >> Nokia opet radi pametne telefone 