Okršaj 15 startupa koji se danas odvijao u Zagrebu završio je slavljenički za tim Divit. Zagrepčani su predstavili projekt Mash.me, softver za animaciju, a u siječnju će ga predstaviti i na najvećem svjetskom tehno sajmu CES-u u Las Vegasu. Potrebno je tek imati web kameru i naravno skinuti aplikaciju. A tada, zabava počinje. Sve vaše pokrete imitirat će animirani junak dizajniran u Divitovoj radionici. Peteročlani tip predvođen Darianom Škaricom ima i velike planove za budućnost, jer likovi će, otkrili su prepoznavati i mimiku lica i moći će chatati. Idealno za originalne reklame i promocije. Naravno, tek djelić softvera bit će besplatan, dok će kupnja licence ovom timu osigurati prihod. Ono što su 'dečki' dobro isklesali jest zanimljiv i samouvjeren nastup, koji je zasigurno pridonio boljem bodovanju osmeročlanog žirija. Dodani razvoj, kazuju osigurat će im Crowdfunding kampanja na Kickstarteru. Dva boda manje osvojio Nagual Sounds. Zanimljiv projekt jedinog kandidata koji nije bio iz Hrvatske već iz Berlina. Njihov softver stvara glazbu i to na temelju pokreta. Svatko može stvoriti glazbenu podlogu na temelju vlastitih plesnih koraka uz 3D kameru. Trećeplasirani je projekt Fojo. Oni su spojili ljubav prema fotografiji i umjetnosti. Fotke s iPhone uz aplikaciju možete uz Fojo tamnu komoru pretvoriti u pravu fizičku fotografiju. Svjesni su da se radi o prodajnoj niši, onih koji štuju modernu tehnologiju ali i stare načine razvijanja fotki. Pravi ekskluzivan klub, koji, zasigurno ima svoje kupce. Projekt koji je publiku danas najviše zaintrigirao jest e-Momentum. Napredno groblje koje nema isklesanog kamena već LED ekran, na kojem se prikazuje što želite. Uz ime pokojnika i podatke o njemu, može 'vrtiti' njegovu povijest u slikama, filmu, dugovječnu svijeću, cvijeće... Autor priznaje da je možda prenapredno, no proširena stvarnost, vjeruje, bila bi zanimljiva za poznate pokojnike koji već spadaju u kulturne znamenitosti. A prikladno bi i 'osvježavajuće' bilo i za groblje kućnih ljubimaca. HT kao generalni sponzor 'izabrao' je i svoj startup koje planira voditi na hub:raum, startup inkubator i predstaviti ga u Poljskoj. Procijenili su da je projekt Driver Copilot tvrtke Amod upravo startup s potencijalom komercijalizacije. Radi se o hardveru koji se ugradi u automobil, dok softver tada može bilježiti navike vozača. Jedna korist je da vozaču ukaže na navike koje mu 'troše' autobudžet. Dodatno namjena jest da, primjerice, treći partneri poput osiguranja, svojim korisnicima 'izmjere' osiguranje. A fizički krajnji korisnik, mogao bi imati i primjerice, dodatnu korist, kada želi prodati automobil. Jer, softver bi bilježio kako je auto održavan i pridonio dodatnoj sigurnosti za kupca. Naravno, podacima upravljaju vozači i oni određuju što žele dijeliti. Razrađen proizvod, sigurna i detaljna prezentacija pridonijeli su tome da HT-ovci izaberu baš njih. Dobra konkurencija današnje bitke startupa bili su i Katalog TV. Oni već imaju tržište i dobre ugovore. A uskoro će u potpunosti biti funkcionalni. Što ćete moći? Putem IPTV-a moći ćete kupovati ono što želite. Na ekranu ćete imati ponudu i tek upisivanje pina (poput onoga kada kupujete film) dijeli vas od kupnje. Na računu operatora, dakle, s odgodom, bit će i račun za 'špeceraj'. Naravno, plaćanje pouzećem, pojasnili su osnivači Katalog TV-a uvijek će biti moguće. FacePay projekt bio je također izazivač na IdeaKnockoutu. Plaćanje koje kao osigurač ima vlastitu fotografiju glavna je ideja projekta. Aplikacija je tu, no put do kupaca i trgovaca još nije osiguran. U svakom slučaju, radi se o još jednom pokušaju pojednostavljivanja plaćanja plaćanja uz sigurnosne komponente. Dečki iz Mobicona, orijentirali su se na pomoć pri konferencijama. Mobitel koji može, kada je potrebno postati, mikrofon, dobra je ideja. Radi. No, još je dosta testiranja pred njima kao i razvoj poslovnog modela. Bili su tu i HTML PDF API, projekt koji u cloudu pretvara dokumente u pdf. formate. Osnivači kažu, konkurencije ima, no i korisnika kojima se sviđa njihova cijena i brzina. Supracontrol i Mini podatkovni centar (MDC). Prvi su osmislili kako nadzirati podatkovne centre, drugi koji imaju mini podatkovni centar, gotovo da se ne mogu smatrati startupovima. Vrlo ozbiljni projekti, ozbiljnih tvrtki. Uvjerili su i publiku i žiri u svoje biznis modele i korisnost. Wi-Fi Lights projekt zapravo je sustav je prefabricirane, urbane i reklamne opreme kao pristupnih točaka za javne širokopojasne mreže. Ideja nastala iz entuzijazma i hobija, još čeka na svoju primjenu. Time Machine projekt zapravo je jeftini lažni sat. Točnije Rolex na ruci ali samo na led ekranu, a ne u mehaničkoj izvedbi. Istina, intrigantan, no projekt u povojima. Prototip takvog sata i sklopljeni ugovori zasigurno bi ga vinuli na ljestvici startupa, ovako tek je zazvonila ideja. Ideju je provjeravao i kreator SmartLoyalityHR-a. Njegova aplikacija objedinila bi sve kupnje u jednoj aplikaciji. Žene bi zasigurno bile pravi korisnici. Poslovni model je još u povojima. Riječka ekipa Onetius, uspjela je, ako ništa drugo pobuditi zanimanje. Mijenjaju svijet. Razmjena znanja putem njihove platforme bit će revolucija obećali su. Nepovjerenje publike nije ih omelo, vrlo gorljivo i odlučno tvrde, sve koji su im možda i konkurencija, zasjenit će njihov dizajn i način izrade. Organizator natjecanja je tehno magazin Bug, glavni sponzor HT. Večernji i iQ magazin medijski su pokrovitelj. 1. Mobicon Poboljšava komunikaciju i omogućuje trenutačnu povratnu informaciju tijekom predavanja i konferencija 2. Driver Copilot Omogućuje vozačima da postanu sigurniji i učinkovitiji u prometu te uštede na gorivu i servisu 3. e-Monumentum Oživljavanje uspomena na najdraže koji nisu više s nama ugradnjom zaslona u grobno mjesto 4. FacePay Sustav za autentifikaciju, autorizaciju i procesiranje novčanih transakcija uz mobitel kao instrument plaćanja 5. Fojo Aplikacija namijenjena kreativnoj fotografiji i očuvanju tradicionalnih tehnika tamne komore 6. HTML PDF API Cloud servis za konverziju HTML/CSS/JS kôda u PDF format, ponajprije namijenjen programerima 7. Katalog TV IPTV aplikacija koja je od veljače 2014. u samo pet mjeseci privukla čak 80.000 korisnika 8. Mash.me Upravljanje 3D avatarom ispred kamere, pokretima tijela i lica, u stvarnom vremenu 9. Mini podatkovni centar Rješenje koje omogućuje idealne uvjete rada i zaštitu računalne opreme preciznim nadzorom 10. Nagual Dance Tehnologija stvaranja glazbe plesanjem ispred Microsoft Kinecta – jedinstveni zabavno-sportski softver 11. Onetius Peer-2-peer mreža u kojoj ljudi uče od ljudi izmjenjujući uloge učenika i učitelja, stvarajući novi svijet 12. SmartLoyalityHR Aplikacija koja objedinjuje sve grupne kupnje na jednome mjestu i još malo više 13. Supracontrol Kontrola pristupa i nadzor uvjeta rada u serverskim ormarima i podatkovnim centrima 14. Time Machine Ručni sat koji mijenja izgled u skladu s odjećom. Sat ima ekran u tri sloja za istinski 3D prikaz 15. Wi-Fi Lights Sustav prefabricirane, urbane i reklamne opreme kao pristupnih točaka za javne širokopojasne mreže 