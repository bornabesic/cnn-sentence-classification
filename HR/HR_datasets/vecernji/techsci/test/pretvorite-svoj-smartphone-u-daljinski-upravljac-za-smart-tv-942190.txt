Jedna od prednosti smart TV-a je što vam omogućuju da svoje pametne telefone koristite kao daljinske upravljače. Ovakav sustav ima više prednosti. Jedna od njih je da smartphone može zamijeniti hrpu daljinskih upravljača koje biste inače koristili. Smartphonei su usto puno napredniji uređaji od tradicionalnih daljinaca pa vam da iskoristite potencijale interneta. Pametni telefoni mogu vam preporučiti što da gledate, mogu vam reći što vaši prijatelji gledaju... Drugim riječima, mogu biti pametnija i društvenija verzija vaših daljinskih upravljača. Važno je naglasiti da prije kupnje provjerite podržava li televizor na koji ste bacili oko vaš model smartphonea, ili uopće ovu mogućnost, pa se dobro raspitajte prije no što izvadite novčanik. Postoji niz aplikacija za pametne telefone koje im omogućuju da obavljaju posao daljinskog upravljača, i to po različitim cijenama. Mnogi proizvođači imaju specijalizirane aplikacije samo za svoje televizore. Prednost takvih aplikacija namijenjenih točno određenim tipovima televizora je što odlično funkcioniraju i imaju gotovo sve funkcije pravih daljinskih upravljača za taj televizor.   Postoje i rješenja koja se ne zadržavaju na softveru. Tu u igru dolazi hardver kao što je takozvani IR blaster, uređaj koji emulira infracrvene signale daljinskih upravljača te omogućuje da smartphoneom kontrolirate i obične televizore, ne samo "pametne".  Neki noviji pametni telefoni, poput Samsung Galaxyja S4 i S5 ili HTC Onea, imaju ugrađene IR blastere. Zanimljivo je da se na taj način, sada s potpuno novom svrhom, u mobitele vratila tehnologija koju je svojedobno kao zastarjelu zamijenio Bluetooth.  Ako vaš smartphone nema ugrađen IR blaster možete birati među nizom zasebnih uređaja različitih veličina i cijena. iRule, na primjer, koristi kombinaciju softvera i hardvera te pomoću njega možete kontrolirati sve uređaje koji su spojeni na Wi-Fi, od televizora pa to termostata. Univerzalan je i dolazi s aplikacijama za iOS i Android koje koštaju od 50 do 100 dolara. >> Daljinski upravljač - povijest i budućnost 