Peto izdanje Reboot Infogamera, jednog od najvećih europskih sajmova posvećenih igrama, ove godine po prvi put ima novi, nesvakidašnji sadržaj: igre s uživljavanjem u uloge uživo (LARP). Kreativni kolektiv Terrible Creations posjetiteljima će tijekom šest sajamskih dana ponuditi više igara domaćih autora. Moći će postati mafijaški boss, vikinški mornar, hrabri uskok, svećenica iz vremena starih Slavena, članica posade u floti koja prati Battlestar Galacticu, časnica u Imperijalnoj mornarici u Ratovima zvijezda… Igrat će u stvarnom vremenu i prostoru, uživo, u neposrednoj interakciji s drugim igračima. Kao da su u filmu ili kazališnoj predstavi, s time da radnja i ishod ovise o onome što sami odluče i poduzmu, što igre čini nepredvidljivima i uzbudljivima. Za sudjelovanje nije potrebno imati prethodno znanje i iskustvo, znati glumiti ili učiti tekst napamet. Dovoljno je usuditi se probati nešto novo, doživjeti nesvakidašnje iskustvo, odigrati igru koju ćete pamtiti. Terrible Creations će također držati i uvodna predavanja kojima će posjetitelje upoznavati s igrama s uživljavanjem u uloge. Evo kratkih opisa igara u programu sajma Reboot Infogamer 2016. Neke od njih bit će dostupne i na engleskom jeziku. BSG: Freighter 212 (šest do deset osoba) Istraživački brod poslan je u potragu za resursima na obližnjem planetu, no tamo je naletio na Cylonce. Većina posade je stradala, a brod je gotovo u potpunosti devastiran. Hoće li ostatak posade riskirati da slanjem signala za pomoć privuče pozornost neprijatelja? Vremena sve manje. Famiglia Bonifacio: Večer prije (šest osoba) Don Angelo Bonifacio, glava mafijaške obitelji Bonifacio, sazvao je izvanredni sastanak s najbližim suradnicima. Naći će se suočeni s krizom koja će zaprijetiti ne samo opstanku famiglie već i njihovim golim životima. Izbor uskočkog vođe (pet do deset igračica ili igrača) Ranjen u ljutome boju, stari vođa uskoka umire. Treba izabrati novog koji će nastaviti borbu protiv mrskog turskog okupatora. Morate odlučiti kome će od vas pripasti ta čast u situaciji koja je sve samo ne jednostavna. Izgubljeni brod (šest do deset osoba po brodu) Bogovi su vašem brodu poslali oluju i odvojili vas od flote. Izgubljeni ste u morskim bespućima. Ne želite završiti u plavom grobu. Hrane na brodu je malo, a vremena još manje. Morat ćete donijeti teške odluke i smisliti način kako preživjeti. Seoba naroda (tri ili pet osoba) Dva davno razdvojena klana imaju priliku ponovo se ujediniti. Hoće li ljudi radi toga riskirati opasan put? Vijeće žreca, staroslavenskih svećenika, okupljeno je kako bi donijeli odluku. Star Wars: Endor (šest osoba) Dok s druge strane šumovitog mjeseca Endora bjesni presudna bitka između pobunjenika i Carstva, pet časnika i jedan civil naći će se u stisci te morati odlučiti što i kako dalje. Hoće li ostati vjerni Imperiji ili se priključiti pobunjenicima?  