Ako ste rođeni prije 1990. godine i volite slušati MP3-glazbu na računalu, sigurno ste barem jednom koristili Winamp. Ako ga i dalje koristite, vjerojatno će vas rastužiti vijest da se ovaj glazbeni player nakon 15-godišnje karijere gasi zajedno s internetskom stranicom te da od 20. prosinca više neće biti dostupan za skidanje. Čini se da za player tog tipa jednostavno više nema mjesta u vremenu u kojem ljubitelji digitalne glazbe sve manje slušaju MP3 te se okreću servisima za streaming. Winamp je prvi put predstavljen 1997. godine, a razvili su ga Justin Frankel i Dmitrij Boldirev. Veliku popularnost stekao je zahvaljujući mogućnosti personalizacije putem "skinova" koje su korisnici mogli skidati. Frankelova softverska tvrtka Nullsoft 1999. je godine prodala Winamp AOL-u za 80 milijuna dolara. AOL je uložio određene napore da Winamp održi relevantnim u novim uvjetima, pa je tako 2010. godine kreirana verzija za Android, a 2011. Winamp Sync za Mac, no to očito nije bilo dovoljno da ga održe na životu. 