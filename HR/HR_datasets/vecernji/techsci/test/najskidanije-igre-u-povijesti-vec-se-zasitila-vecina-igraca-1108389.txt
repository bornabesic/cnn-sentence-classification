Pokemon Go, najpopularnija svjetska mobilna igra koja je u samo nekoliko dana od pojavljivanja na tržištu, a bilo je to početkom prošlog mjeseca, točnije 6. srpnja, postavila rekord u ‘skidanjima’ na mobitel i igranja, polako jenjava. Kako piše Bloomberg, pozivajući se na podatke Axiom Capital Managementa, Pokemon Go dostigao je vrhunac desetak dana nakon lansiranja kada je u danu bilo 45 milijuna igrača. Od tada broj igrača u svijetu pada, neovisno o tome što upravo tada igra nije bila ni službeno moguća u svim zemljama, posebice azijskim. Već 1. kolovoza Pokemon Go igra ubilježila je 100 milijuna skidanja prema portalu DMR. Mjerenje ACM-a sredinom kolovoza pokazuje, pak, da je aktivnih igrača bilo 30 milijuna, što govori da je tzv. hype – prošao. Nedostaju osvježenja Podsjetimo, Pokemon Go mobilna je igra u proširenoj stvarnosti u kojoj je cilj skupiti što više Pokemona, likova iz crtića popularnih krajem 90-ih. Igra zahtijeva kretanje jer se Pokemoni nalaze svugdje; iako ih ne možete dodirnuti, vidite ih, zahvaljujući novim tehnologijama, gledajući kroz mobitel. To je jednostavna i kompetitivna igra jer se natječete i protiv ostalih. Ipak, čini se da atraktivna osvježenja nedostaju ili nisu dovoljno sadržajna, barem kada se radi o prosječnim igračima. Iako je prosječno vrijeme dnevnog igranja 26 minuta, oni ‘okorjeli’ to rade satima, a oni koji bi se tu i tamo poigrali očito su zadovoljili znatiželju. Igra je izdavaču Nintendu brzo od puštanja priskrbila 23 milijarde dolara dodatne vrijednosti dionica. – Manje igraju žrtve hypea, 30 posto igrača, ali ostali su i dalje aktivni. I kada netko prestane igrati, dođe novi. Jarun i Zrinjevac su i dalje najpopularniji u Zagrebu, još i više nego na početku jer sada više igrača zna da su to jaka područja. Procjenjujem da će Pokemon GO ostati najigranija aplikacija još barem godinu-dvije. I onda će izaći nove slične igrice – kaže nam Lovro Stefanović, jedan od najaktivnijih hrvatskih igrača koji je dosegao level 31, a najjači mu Pokemon ima više od 3000 CP bodova (Dragonite). Cilj je ostvaren Ipak, Pokemon Go ostvario je jedan cilj – lansirao proširenu stvarnost, mnogi su uz njega konačno shvatili o čemu se radi, a igra je potaknula i sve one koji se bave bilo proširenom bilo virtualnom realnošću, da trend može zaživjeti i u mainstream obliku. >>Je li se dječak utopio igrajući Pokemon Go? 