Traže se novi zagrebački suveniri! Neprofitno udruženje Dizajn centar Zagreb u partnerstvu s Turističkom zajednicom pokrenulo je projekt “Komadić Zagreba”, objavljujući javni poziv čiji je cilj stvoriti prvu sustavnu kolekciju suvenira koja će se daljnjim natječajima proširivati. Prijedloge mogu dati profesionalni dizajneri, studenti dizajna, primijenjeni umjetnici, obrtnici i svi drugi proizvođači materijalne kulture koji stvaraju u Zagrebu. – Cilj je doprinijeti čvršćem povezivanju cijele zajednice zainteresirane za izradu suvenira – objasnili su u Dizajn centru te dodali kako će se ovim projektom osnažiti karakter grada, osvježiti turistička ponuda i povećati vidljivost. Fond natječaja iznosi 43.000 kuna i raspodijeljen je na tri nagrade i sedam priznanja. Rezultati će biti predstavljeni u sklopu nadolazećeg festivala Design District Zagreb koji će se održati u lipnju. (sl)• 