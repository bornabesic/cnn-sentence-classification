Stare kante, lončići, kašete, iskorištena plastična ambalaža, potrgane knjige, vrećice... ono što je za njezine susjede smeće, za gospođu iz Novoselske ulice u Gornjoj Dubravi pravo je blago u kojem uživa u svom dvorištu. Nagomilala je tolike količine otpada da u kuću mora ulaziti preskačući preko hrpe papira, a iz ulice su, kažu susjedi, morali maknuti kontejner jer bi gospođa svako malo iz njega nešto prisvojila i donijela kući. Ovaj i slične slučajeve u Gradu Zagrebu sada će promptnije rješavati sudskim putem te tako pomoći građanima koji ne mogu sa susjedom koji gomila smeće izaći na kraj. Konkretno, za gospođu u Novoselskoj služba za komunalno redarstvo uputila je dopis Općinskom sudu te su zatražili nalog za ulazak. Ovaj slučaj najbliži je realizaciji, kažu, iako je u postupku za dobivanje naloga i kuća u Demšarovoj ulici u Gornjem Vrapču. Zajednička je to akcija, kažu iz Grada, redarstva, policije, Čistoće, sanitarne inspekcije i centra za socijalni rad. U cijelom postupku, kaže Dinko Bilić, pročelnik Gradskog ureda za prostorno uređenje, vlasnici parcele u Novoselskoj naloženo je da u određenom roku očisti dvorište, tj. da ukloni navezeni otpad. – Budući da vlasnica nije postupila po navedenom rješenju i očistila dvorište, izdano je rješenje da to obavi treća osoba, i to na račun vlasnice. Trenutačno je u tijeku provedba bagatelne nabave i izbor izvođača za odvoz glomaznog otpada prema rješenju komunalnog redarstva. Nakon što postupak bude proveden, komunalno će redarstvo pristupiti realizaciji rješenja i čišćenju navedenog dvorišta – kazao je Dinko Bilić. Vijest je oduševila susjede gospođe iz Novoselske koji kažu da je, iako tamo živi posljednjih dvadeset godina, problem sa sakupljanjem otpada počeo u vrijeme kad se za povrat starih boca počelo dobivati 50 lipa. No s vremenom je skupljanje boca preraslo u skupljanje svakojakog smeća. Susjedi su tijekom godina gospođi čak ponudili da joj pomognu u čišćenju dvorišta te posade cvjetnjak i novu travu kako bi joj okoliš bio ljepši. Gospođa je s oduševljenjem i prihvatila, no sve je uvijek ostalo u fazi dogovora. – Jednostavno bi odustala, nešto bi već izmislila zašto ne može. Grad je izgleda reagirao na naša upozorenja, koja upućujemo već godinama. Obratili smo se i svome mjesnom odboru, a prikupili smo i 28 potpisa ne bismo li slučaj prijavili komunalnim redarima – priča Mladen Belko, stanovnik Novoselske. Najgore je, kažu, preko ljeta, kada je dvorište idealno sklonište za štakore, koji hodaju po ulici, a i smrad je često toliko nesnošljiv da jednostavno moraju zatvarati prozore. – Problema imamo i s komarcima. Posudice u kojima se skuplja kišnica njihova su legla. Nadamo se da će što prije to očistiti, stvarno smo već postali nestrpljivi – kaže prva susjeda Mirjana Kovačić. Iz Grada Zagreba dodaju da sve slične situacije s neurednim dvorištima u Zagrebu stanovnici mogu dojaviti telefonski na broj 01/610-1566 ili na adresu elektroničke pošte komunalno.redarstvo@zagreb.hr. 