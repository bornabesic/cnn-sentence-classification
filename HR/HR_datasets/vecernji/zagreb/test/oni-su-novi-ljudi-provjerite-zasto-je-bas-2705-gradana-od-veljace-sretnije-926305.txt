Tijekom veljače posao je u Zagrebu pronašlo 1900 građana čime Zagreb, barem prema statistici Hrvatskog zavoda za zapošljavanje, prednjači u zapošljavanju u odnosu na ostale gradove u državi. Dobri rezultati bilježe se i na području Zagrebačke županije gdje je tijekom 28 dana posao pronašlo 805 građana. Ako je suditi po dobnoj strukturi najviše nezaposlenih je u skupini do 44. godine  života. Ipak ti podaci mala su, ne pretjerano optimistična kap u moru ako se uzme u analizu isto razdoblje lani, jer ovogodišnja nezaposlenost premašuje prošlogodišnju – u veljači je tako 2013. godine bilo registrirano 47.198 građana, dok je ove godine u evidenciji upisano 48.426 Zagrepčana. U Zagrebačkoj županiji takvih odstupanja nema - naime nezaposlenost u 2013. godini u veljači iznosila je 20.342, a ista brojka zabilježena je i u ovoj godini. U Gradu Zagrebu najviše prilike za uspješnim zaposlenjem imaju stručnjaci iz društvenog, humanističkog i umjetničkog područja, slijede ih stručnjaci iz područja informatike i tehničkih znanosti, a dobru priliku za pronalaskom posla imaju i oni koji imaju iskustva u uslužnim i ugostiteljskim zanimanjima. Najmanje šanse za pronalaskom posla na području Zagreba imaju poljoprivredna, šumarska zanimanja, kao i mehaničari, keramičari i staklari. Među traženijim zanimanjima u metropoli su i kuhari, čistačice, prodavači, frizeri i komercijalisti. Učenici i studenti, ali i svi koji traže sezonski, honorarni ili stalan posao od 14. do 16. ožujka mogu posjetiti Sajam sezonskih poslova koji se održava u Boćarskom domu. Svi zainteresirani će u Boćarskom domu moći ostaviti svoj životopis, obaviti razgovor za posao, te se upoznati sa svim detaljima i uvjetima poslovanja. U tri dana sajma posjetitelji će moći poslušati predavanja stručnjaka. Ulaz je za sve besplatan. 