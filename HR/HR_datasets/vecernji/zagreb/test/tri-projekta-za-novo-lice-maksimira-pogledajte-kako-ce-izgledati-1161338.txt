Novi Maksimir. Tako bi stanovnici mogli zvati svoj kvart za otprilike dvije godine. Taj dio grada tada će dobiti novu vizuru, i to odmah uz glavne prometnice. Na ljeto bi trebala početi izgradnja hotela od 2800 kvadrata na šest katova odmah uz Maksimirsku cestu – u neposrednoj blizini, na križanju Kraljevićeve i Božidarevićeve, iskopani su temelji za četiri nebodera od devet katova, dok već u drugoj polovici travnja počinju radovi na megarotoru na križanju Petrove i Bukovačke vrijedni 1,8 milijuna kuna. Sadašnji kružni tok ostat će u funkciji, no iz njega se neće moći izići prema Bukovačkoj i Rebru niti će se u njega moći ući iz Prilesja. Vozila koja idu prema Rebru iz smjera Maksimirske prije kružnog toka izići će desno u Prilesje na dodatnom traku koji će biti sagrađen. Tako će taj dio Maksimira uskoro postati veliko gradilište. I to sve u krugu nekoliko stotina metara. Nova prometna regulacija sa semaforima i videonadzorom bit će itekako potrebna nakon što se u četiri nebodera usele novi stanovnici u 92 stana te se počne raditi u dvije tisuće kvadrata uredskog i tisuću metara četvornih trgovačkog prostora. Kako bi oteretili parkirališna mjesta oko zgrada, investitor, VMD promet, osigurao je njih 220 ispod kompleksa. Neboderi će se raditi prema projektu arhitekata Tomislava Čurkovića i Zorana Zidarića. O projektu se govorilo u javnosti nakon što je na njega ukazala zamjenica pročelnika Gradskog zavoda za zaštitu spomenika Zrinka Paladino. Na prostoru koji dijeli propala tvornica RIZ i Auto Maksimir počelo se graditi mimo njezina odobrenja. Smatrala je da su neboderi neprihvatljivi te da taj prostor njih ne može podnijeti. No čini se da je sve odrađeno kako treba, a radi projekta izmijenjen je i Generalni urbanistički plan. Umjesto zgrade od četiri kata, koliko je donedavno bilo dopušteno, sada se na tom području smije graditi pet katova više. Skupština je taj prijedlog prihvatila na inicijativu samog investitora. A kako bi u ispravnost svog projekta uvjerili i “najtvrdokornije” susjede, VMD promet omogućit će njegovo javno korištenje uz izgradnju pješačkog prolaza. Tamošnji stanovnici moći će popiti kavu i u hotelu koji će se početi graditi tek kad se postojeća zgrada u Maksimirskoj 121 sruši. Tvrtka Papić-gradnja investirat će 40 milijuna kuna, a direktor Ivan Papić kaže kako će imati četiri zvjezdice, pedeset soba i dvoranu za konferencije. Zadnji će kat biti uvučen kako bi dva penthousea bila što intimnija, a na 5. katu predvidjeli su i – fitness. 