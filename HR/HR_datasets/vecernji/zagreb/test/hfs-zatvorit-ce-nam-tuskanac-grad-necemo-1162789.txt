Ostaje li Zagreb bez kina Tuškanac? To je pitanje odjeknulo kulturnom scenom nakon što je Hrvatski filmski savez (HFS), koji njime upravlja, u otvorenom pismu upozorio da “niz okolnosti upućuje na to da je budućnost kina ugrožena”. S druge strane, iz Grada poručuju da je to netočno. – Kao prvo, u 2017. godini umanjena su nam sredstva koja su se od 2008. doslovno prepolovila, a njima se ne financira samo program nego i hladni pogon – ističu u HFS-u te dodaju da je Grad najavio i preispitivanje njihova stanarskog prava. Objašnjavaju da je problem to što udruga nema novca za održavanje kina, a Grad ga ne može održavati dok god je u njemu HFS. – Nama čak nije bitno da mi ostanemo na Tuškancu, nego da kino i dalje radi, bez obzira na to tko ga vodi – kaže Marija Ratković Vidaković iz HFS-a te poziva sve na sutrašnju akciju “Daj mi kino! 2” kakvom je svojedobno spašeno i kino Europa. U Gradu, pak, demantiraju te navode, ističući kako je nejasno zašto je akcija pokrenuta kada rad Tuškanca nikada nije doveden u pitanje. Napominju i kako se nadaju “da iza toga ne stoji nijedna politička opcija”. Kažu i kako je s HFS-om ugovor o korištenju kina potpisan 2005. na neodređeno vrijeme te kako se sve aktivnosti financiraju iz proračuna. No, u HFS-u ističu kako se boje da tako neće biti i 2018., a upozoravaju i na skorašnje ponovno otvaranje Kinoteke. – Kina Tuškanac i Europa dva su nezavisna kina, ali mi međusobno surađujemo i ne krademo si program. A sada se otvara Kinoteka i najavljuje program koji je kopija našeg – ističe Marija Ratković Vidaković. Upozorava i da je zapravo riječ o “tihom umiranju Tuškanca” te da akciju pokreću kako bi od Grada dobili odgovor o tome kakva je strategija za kina. Ured za obrazovanje, kulturu i sport, pak, odgovara da je “Grad već sačuvao kina Europa i Tuškanac, obnovio ljetnu pozornicu Tuškanac, a uskoro vraća i Kinoteku, što dovoljno govori o skrbi za kina”. Maja Jurić Ivoš, ravnateljica Centra za kulturu i film Augusta Cesarca, koji će upravljati Kinotekom, kaže da je svako otvaranje prostora za kulturu dobitak za građane te da ne zna zašto bi mu se itko protivio.• 