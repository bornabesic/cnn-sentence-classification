Kako je to sjajno! Nakon brda potrošenih slova, grad je ipak uslišio molbe i pristojno uredio financijske regule po kojima se vozimo javnim prijevozom. Nove su karte od četiri kune trenutačno dobile na popularnosti, toliko da ih se kupovalo u paketima, pa su gotovo i nestale s kioska. I odlično to funkcionira! Vozite li se manje od pola sata, to vas košta samo četiri kune. Međutim, kao i uvijek, u svemu ima i poneki trik. Odnosno, nema toga u ovom gradu što se tiče javnog prijevoza a da to ne može srušiti kobna linija 268. Svi mi koji je koristimo, slavili smo dan kada smo shvatili da više nećemo za svoje tri stanice koliko se njome vozimo do redakcije plaćati isto koliko plaćaju i oni koji se njome voze od početka pa do druge zone. Da ne bi! Jer, 268-ica kakva već jest, vječna inspiracija tema za ovaj uvodnik, zna i kasniti. Dovezete se tako tramvajem, treba vam desetak minuta, pa onda još desetak autobusom i to je to, sve se uklapa u četiri kune. Hvala ZET-u, Bog ga blagoslovio! I još ibera! Sve dok jednog dana ne stanete na stanicu i čekate. Na semaforu piše sedam minuta, sedam minuta prođe, pojavi se točno vrijeme, pa drugo točno vrijeme i tako 20 kobnih minuta. Kojima probijate pola sata od trenutka kada ste “štancali” kartu. I što sad? Kupuj opet, pa onda ta vožnja nije reklamiranih četiri nego osam kuna. Što je samo dvije kune manje od deset koliko stoji neograničena karta. Osnova za žalbu nema, loše ste sreće jer, eto, promet je u Zagrebu nepredvidiv. A nepredvidiv je i nekoliko puta tjedno. Ili možda vozačima na liniji 268, vjerojatno i nekima drugima, nitko nije rekao da fora s četiri kune funkcionira samo ako se oni pridržavaju voznog reda koliko je god to moguće. Jedino tada taj uski prozor prelaska preko Save ili svladavanja udaljenosti s kraja na kraj Novog Zagreba ima smisla. Ovako nam jedino ostaje zaključiti da nema te akcije u prometu grada Zagreba koju moćna 268-ica ne može srušiti. Pa i kartu za četiri kune! >>Koliko je građana, zbog jeftinije karte, odustalo od švercanja? >>Kupovali i po 20 ružičastih karata: Mogle bi nestati... 