Akcija rušenja zagrebačkog gradonačelnika Milana Bandića prije lokalnih izbora pokazala se burom u čaši vode. Iako je Andrija Mikulić, šef zagrebačkog HDZ-a, najavio mogućnost rušenja gradskog proračuna, a time i gradonačelnika Bandića, izgleda da i sam odustaje od te ideje nakon što je dobio crveno svjetlo od vrha stranke, točnije od Andreja Plenkovića. Izvori bliski Mikuliću sada okreću ploču i kažu da Mikulić nikada nije izrijekom rekao da će gradski HDZ rušiti zagrebački proračun, nego da postoji ta mogućnost, ali i da Mikulić nikad u gradskim tijelima nije donio odluku o rušenju proračuna. Iako se vrh HDZ-a odmah ogradio od Mikulićeve ideje detronizacije Bandića u Zagrebu preko gradskog proračuna tvrdeći da vodstvo HDZ-a o tome nije imalo pojma, nakon sjednice nacionalnog Predsjedništva u ponedjeljak na kojem je Plenković jasno rekao da je za političku stabilnost i protiv rušenja proračuna, i Mikulić je reterirao. Najžešći protivnici miniranja proračuna bili su šefovi gradskih četvrti Maksimir i Sesvete Na preksinoćnjoj sjednici Predsjedništva gradskog HDZ-a članovima je prenio stav vrha HDZ-a da je središnjica protiv rušenja zagrebačkog proračuna jer zagovara političku stabilnost. Naši izvori kažu da je nešto više od polovice članova Predsjedništva i šefova područnih organizacija za rušenje proračuna, dok su najžešći protivnici miniranja proračuna bili šefovi gradskih četvrti Maksimir i Sesvete. Iako će se odluka o proračunu donijeti pred samu sjednicu Skupštine koja će biti 20. prosinca, već je jasno da je izglednije da će se od te operacije odustati. Mikuliću su članovi zagrebačkog HDZ-a zamjerili i što preksinoć u Otvorenom HRT-a nije znao navesti konkretne amandmane kojima bi mijenjao proračun. – Proračun sam detaljno proučio i on je realan. Mjesna samouprava dobiva umjesto 270 milijuna kuna više od 600 milijuna, to je, dakle, novac za gradske četvrti, pa kako ćemo to odbiti i reći da proračun nije dobar – komentirao je jedan Mikulićev neistomišljenik. Osim što se vrh HDZ-a zalaže za političku stabilnost očito su mu neophodni i zastupnici koje Bandić na neki način kontrolira u klubu svoje stranke u Saboru. Riječ je o pet zastupnika, iako nije posve jasno da su ti zastupnici slijepo odani Bandiću budući da nijedan nije iz njegove stranke, ali očito na njih ima utjecaj. HDZ u Saboru želi imati komotnu većinu, a ne da ovisi o nekoliko zastupnika.   >>Bandić o podršci gradskom proračunu: Nigdar nije bilo da nekak nije bilo >>Gradonačelnici se žale da su ostali bez novca, a proračuni im rastu 