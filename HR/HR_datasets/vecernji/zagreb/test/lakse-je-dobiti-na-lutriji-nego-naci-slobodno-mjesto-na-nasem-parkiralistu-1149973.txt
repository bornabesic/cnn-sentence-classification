Smjestiti svoj automobil na parkiralište između dviju zgrada koje spadaju pod ulice Vladimira Ruždjaka i Zvonimira Rogoza na Savici nakon 16 sati gotovo je nemoguće. Ne samo da je rulet pronaći jedno od 360 mjesta, već je pitanje hoće li, ako uđu, i izići. Uvijek se netko parkira pokraj iscrtanih mjesta pa je vrlo vjerojatna mogućnost da će se u rikverc vratiti otkuda su i došli. Čistoćin kamion koji dolazi ukloniti smeće u većini slučajeva neće to moći učiniti jer automobili blokiraju prolaz. Do nepropisno parkiranog vozila ne može se probiti čak ni pauk. Problem je što je to parkiralište granica sa zonom na kojoj se parkiranje naplaćuje. Dio je to koji obuhvaća sjevernu stranu Tržnice Savica omeđen Lastovskom ulicom na jugu, Gruškom ulicom s istočne i sjeverne strane te Gruškom kod kućnog broja 22 na zapadu. Ondje se parkiranje plaća deset kuna po danu, a cijena povlaštene mjesečne karte za stanovnike koji žive u tim ulicama je 200 kuna. No postoje oni koji ne žele izdvajati taj novac da bi parkirali ispred vlastite zgrade ili kuće pa jednostavno aute ostave u ulicama u kojima se parkiranje ne naplaćuje. A najbliža destinacija upravo je parkiralište između Ruždjakove i Rogozove. – Možemo se parkirati i kod Novske, uz sam nasip, te u ulice u najjužnijem dijelu naselja, no onda se do stana pješači i po deset minuta – kaže 78-godišnji Ivan Maravić. Nije problem mala šetnja, kažu, ali na tom parkiralištu stanu svi osim stanara, pa i susjedi čije se parkiralište plaća. A oni stanari koji mjesto nađu, auto poslijepodne ne koriste. Ne žele izgubiti parkirališno mjesto. Predstavnik suvlasnika stanara u Ulici Zvonimira Rogoza na broju 1 i 5 Zoran Stjepanović kaže da su već nekoliko puta bili na pregovorima u Gradu te da su razgovarali s mjesnim odborom, koji predlažu da se pokrene naplata i u njihovoj ulici kako bi se problem riješio. – Sada se “tučemo” za mjesto bez naplate, a onda ćemo to činiti za mjesto s naplatom. Protiv sam uvođenja naplate – kaže Zoran Stjepanović. Razlog zašto do sada nisu odlučili postaviti naplatu, kažu stanari, jest u ugovoru koji su potpisali pri kupnji stana. U cijenu kvadrata ušla je i cijena uređenja parkirališta pa postoji mogućnost da su iz Grada oprezni jer se površina može smatrati i privatnom. – U inozemstvu se to riješi tako da se izgradi podzemna garaža. Možda bi i to bilo rješenje – kaže dirigent u mirovini Miroslav Salopek koji živi ulicu dalje pa problema s parkiranjem nema. 