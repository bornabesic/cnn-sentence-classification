Chef Xavier Methieu jedan je od najcjenjenijih u Francuskoj, dobitnik je Michelinove zvjezdice te brojnih drugih priznanja. Kuhar iz Provanse ovog je tjedna gostovao u Hrvatskoj, a jučer je u Hotelu Esplanade održao i kulinarsku radionicu za domaće chefove. – Nisam nikada prije bio u Hrvatskoj, no odmah mi se svidjela kuhinja i način rada – objasnio je Xavier Methieu te istaknuo kako mu je uvijek drago upoznati nova mjesta i chefove s kojima može razmijeniti iskustva i savjete. Za njega je kuhanje, kako kaže, spoj umjetnosti, strasti i znanja koje treba dijeliti s drugima. U Zagrebu je imao prilike kuhati sa cheficom Anom Grgić iz Esplanade te njezinim timom. – Puno nam znači što imamo priliku učiti od chefa koji ima Michelinovu zvjezdicu, no i naš je tim jako dobar te smo i mi njega iznenadili svojim znanjem – objasnila je Ana Grgić koja je u suradnji sa chefom Xavierom Methieuom pripremila bakalar, školjke, janjetinu, čokoladnu tortu s malinama... Kako kaže, čak ni jezična barijera nije bila problem u pripremanju jela jer su se svi u kuhinji brzo sporazumjeli kulinarskim jezikom. Ono što je francuskog chefa u Hrvatskoj posebno oduševilo jest ponuda svježih i domaćih namirnica. Naime, prije kuhanja posjetio je Dolac te se iznenadio bogatstvom ponude. – Moram priznati da sam ljubomoran na ponudu hrane na Dolcu. Nevjerojatno je da svaki dan imate pristup namirnicama poput živih kozica koje su u Francuskoj jako rijetke i skupe – rekao je Xavier Methieu te zaključio kako Zagrepčani i ne znaju koliko mogu biti sretni. 