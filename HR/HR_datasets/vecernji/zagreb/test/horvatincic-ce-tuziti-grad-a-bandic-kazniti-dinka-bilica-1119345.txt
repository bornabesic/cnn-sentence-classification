Gradonačelniku Milanu Bandiću trebala su puna 24 sata da od hvalospjeva Horvatinčićevim terasama sažetog u: “Daj Bože da je više ovakvih terasa” dođe do zgražanja izrečenog na prepoznatljiv način: “Ovo je kuća kakvu ne bi ni vlastitoj majci dao da gradi na Preradovićevu trgu”! Potpuni preokret: od izdavanja dozvola do očite zabrinutosti za gradsku blagajnu nakon naplate štete za Hoto Grupu koja će uslijediti, a sve to uz jednostavnu Bandićevu poruku: “Ja sam kriv i snosit ću svu odgovornost.” Odmah ih uklonite Nije gradonačelnik pritom mislio na vlastitu odgovornosti ni svoju ostavku, već onu koja bi idući tjedan mogao podnijeti Dinko Bilić, pročelnik Gradskog ureda za izgradnju grada, na osnovi Bandićeve kazne. – Kaznit ću odgovorne koji su izdali ovakvo rješenje i dozvolu – rekao je Bandić i naredio da se dvije terase uklone do kraja dana. No ta je zapovijed jednostavno neostvariva u danom roku jer tvrtka mora dobiti nalog, a onda i propisan zakonski rok da o vlastitom trošku ukloni terase koje više nemaju dozvolu. – Bolje naknadna pamet nego inzistiranje na pogrešci – zaključio je Bandić pa zahvalio i građanima i novinarima koji su ga upozorili na “propust” na Trgu Petra Preradovića. A naknadna pamet koštat će građane i morat će biti podmirena iz gradske blagajne, nakon što Hoto Grupa zatraži odštetu za uloženi novac u terase na osnovu dobivene dozvole. – Po primanju rješenja od Grada u konzultacijama s našim odvjetnicima razmotrit će se i poduzeti odgovarajuće pravne radnje radi zaštite naših povrijeđenih prava – bilo je sve što je želio reći Krešimir Horvatinčić iz Hoto Centra. Novo rješenje na proljeće Ipak, Bandić je najavio da će u proljeće pronaći rješenje za generalno uređenje terasa na Trgu i tako riješiti problem. – Bolje naknadna pamet nego gurati projekt koji je izvan pameti. No ne zavaravajmo se. Terase će se ukloniti zbog pritiska javnosti i saniranja političke štete, a ne brige o javnom prostoru. Kako god, ovu bitku smo dobili – kazao je Dominik Etlinger (SDP). Da je cijela situacija smiješna, rekao je urbanist Niko Gamulin, upozoravajući da se u Gradu odluke o terasama stalno izmjenjuju. – Svakom arhitektu ili inženjeru bilo je jasno da ovakve terase nisu mogle dobiti dozvolu. Svake godine izmjenjuju se odluke, bez jasnih kriterija i u Gradu rade zavrzlamu da bi na kraju mogli raditi upravo ovo – svakom pojedinačno izdavati dozvole za terase – objasnio je Gamulin.• >> Od ranog jutra: pogledajte kako radnici uklanjaju nadstrešnicu na Preradovićevu trgu 