To su knjige, stripovi, časopisi, plakati... koji se tiskaju mimo velikih izdavačkih tokova, ali to je još više djelatnost koja se, umjesto na profitu, temelji na entuzijazmu. Tim riječima malo izdavaštvo opisuju Lela Vujanić i Bojan Krištofić iz Mreže antifašistkinja Zagreba (MAZ), koji danas organiziraju prvi Fijuk ZG, sajam koji okuplja male izdavače. – Otkako je zbog krize vrata zatvorila većina malih knjižara, ljudi nemaju gdje kupiti časopise, knjige i stripove koji ne spadaju u mainstream kulturu – objašnjava Lela Vujanić. No, to što se takav sadržaj nema gdje kupiti, ističe, ne znači da ne postoji. – Štoviše, još se proizvode sjajne stvari, ali većina ne zna za njih – dodaje Bojan Krištofić. Baš je zato, napominje, cilj Fijuka povezati izdavače i publiku, a karakteristično je ime dobio jer se nadaju da će se širiti brzo poput zvižduka. Prvo se izdanje održava danas od 12 od 20 sati u Galeriji Greta u Ilici 92, a namjera im je organizirati redovita okupljanja, možda čak i jednom mjesečno. – Bilo bi odlično kada bi se inicijativa proširila i na druge gradove, primjerice Split ili Rijeku, pa da se mali izdavači povežu na razini cijele države – kaže Lela Vujanić te dodaje da su se na njihovu inicijativu izdavači odlično odazvali. Na prvom će ih Fijuku biti 17, a ima ih još barem desetak koji su već iskazali interes. Među onima koji će se danas predstaviti su i Komikaze, Igor Hofbauer, Barbara Matejčić, Miron Milić, Slušaj najglasnije, Centar za ženske studije... Na sajmu će se knjige prodavati, donirati i razmjenjivati, a bit će organizirana i izložba “Časopisi koje smo obožavali” u sklopu koje će se moći vidjeti nekoć iznimno popularna izdanja, poput kultnog “O4 Megazina za hakiranje stvarnosti” koji je izlazio od 2004. do 2006. – To je bio primjer alternativnog sadržaja koji se čak mogao naći na kioscima, no danas više nema te dostupnosti – ističe Krištofić te zaključuje da su nam zato potrebni sajmovi. Nakon ovog današnjeg organizira se i glazbeni program do ponoći na kojemu će nastupiti putujući kolektiv Nomad Jam te DJ-evi Krile&Žika. •      