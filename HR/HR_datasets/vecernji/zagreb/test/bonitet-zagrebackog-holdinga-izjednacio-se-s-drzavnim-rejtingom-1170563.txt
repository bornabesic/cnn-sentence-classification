Bonitetna kuća Moody’s u utorak je podigla kreditni rejting Zagrebačkom holdingu za čitavu ocjenu pa se rejting zagrebačkog komunalca izjednačio s državnim rejtingom. Peti je to put zaredom da se ocjena rejtinga korigira na više, a ovaj put Moody’s objašnjava odluku činjenicom da Holding ima snažne veze sa Zagrebom te da je povećao kvalitetu i strukturu dugova. Moody’s napominje da je kompanija stabilizirala financije i pojačala likvidnost pa očekuju da će i dugovi padati. Naime, uprava Zagrebačkog holdinga smanjila je odnos duga i operativnih prihoda sa 114 na 109 posto u tri godine do 2016., a Moody’s očekuje da će do kraja 2019. omjer duga i prihoda biti 1:1. U Holdingu se provodi operativno i financijsko restrukturiranje, a u upravi koju vodi Ana Stojić Deban kažu da su polučili financijske efekte vidljive u ‘velikim brojevima’. U odnosu na 2010. godinu Holding je smanjio broj zaposlenih za 16 posto, a od 2013. godine broj zaposlenih u Zagrebačkom holdingu pao je za 12 posto. Tijekom 2010. u Holdingu i s njim povezanim društvima radilo je 12.229 zaposlenika, dok je krajem 2015. ostalo 10.646 zaposlenika. Prosječna je dob zaposlenika 46,5 godina, a cilj je uprave pomladiti prosječnu dob na 45 godina do kraja godine. U tom smjeru ide i politika zapošljavanja pri čemu se želi dati prilika mlađim ljudima, naročito visokoobrazovanima. Moody’s je primijetio i jačanje likvidnosti, a kako možemo čuti u upravi, stopa naplate potraživanja poprilično je visoka, ukupno 96 posto. Za korisnike koji dugo nisu plaćali svoje račune Holding nudi djelomične otpise dugova. Građani čiji kućni budžet ne prelazi 2200 kuna po članu obitelji mogu dobiti otpis kamata ako plate glavnicu duga, a blokiranima već osam mjeseci stoji ponuda da, ako plate glavnicu duga, Grad Zagreb podmiruje ostale troškove. Tu je ponudu iskoristio zanemariv dio blokiranih, manje od 400. – Protekla godina bila je prekretnica u Holdingu, a najvažniji događaj bilo je refinanciranje obveznice, koje je izazvalo interes ulagača daleko veći od 1,8 milijardi kuna – komentar je uprave komunalca.     