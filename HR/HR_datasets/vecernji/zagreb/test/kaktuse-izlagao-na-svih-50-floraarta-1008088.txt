Iza brojnih cvjetnih kreacija u kojima Zagrepčani uživaju već 50 godina stoje marljive i vješte ruke brojnih radnika i stručnjaka koji su ih oblikovali, a najbolji među njima i ove godine kućama su ponijeli posebne nagrade i priznanja. Gradonačelnik Milan Bandić i direktor Zrinjevca Igor Toljan tako su sinoć, između ostalih nagrada, dali priznanje i Josipu Bešliću, uzgajivaču kaktusa iz Petrinje koji je izlagao na svih 50 izložbi Floraarta, te djelatnici Zrinjevca Nikolini Matković zbog marljiva rada s građanima i zaposlenicima. Ovogodišnji 50. Floraart građani mogu posjetiti još danas i u nedjelju kada će i završiti koncertom Afro-cuban quarteta i Ricarda Luquea, koji će od 20 do 22 sata besplatno svirati na pontonskoj pozornici na Bundeku. 