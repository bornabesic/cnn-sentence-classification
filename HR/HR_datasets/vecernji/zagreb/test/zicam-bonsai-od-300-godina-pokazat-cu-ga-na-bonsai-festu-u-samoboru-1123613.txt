Drvo planinske somine staro 300 godina pronađeno na Dinari danas je najstarije bonsai drvce u kolekciji Deana Čebića. I izložit će ga za vikend na međunarodnoj izložbi što se priređuje u sklopu Bonsai festa u Samoboru. Prvi bonsai festival u Hrvatskoj organizira udruga Zen iz Samobora, kojoj je upravo Čebić osnivač, a počinje danas izložbom fotografija Japana. Nema šetnje, planinarskog pohoda pa čak ni vožnje autom da Dean Čebić ne proučava u prirodi kakvih sve drveća ima. No, njegovo oko zastane na onima koje će rijetko tko pogledati. One krnje primjerke koji nisu uspjeli izrasti ili su u nereprezentativnom stanju zbog lošeg terena u kojem žive. Jednostavno odumru, osuše se, jer možda nemaju dovoljno vode ili su izrasli na kamenitom tlu. – Tada takvim biljkama mi hobisti dajemo drugi život. Takva vrsta bonsaija zove se yamadori i najcjenjenija je jer se ubire iz prirode, a i najpopularnija metoda. Ta japanska riječ u prijevodu i znači “prikupljanje s planine” – govori Čebić, dodajući da je potrebno dvije do tri godine da takvo drvo uopće preživi kako bi ga se moglo dalje uređivati. Kao mladić “zaluđen” filmom Karate Kid, Čebić se dugi niz godina bavio karateom, preko kojeg se upoznao s kulturom i filozofijom Japana, a kad je prestao trenirati, odlučio se pozabaviti bonsaijem. – Bonsai nikad nije gotov. On se uvijek dorađuje, orezuje, “žica”. A upravo omotavanjem žica oko grana i debla oblikuje se minijaturno drvce – objašnjava Čebić, dodajući da su za lijep bonsai potrebni umjetnička vizija i dobro poznavanje vrtlarskih tehnika. Za rad se koristi specijalizirani alat dizajniran u Japanu po uzoru na izradu tehnologije katane, no mogu se koristiti, kaže Čebić, bilo kakve škare za orezivanje, obična kliješta ili kombinirke. Goran Rak, član udruge, s bonsaijem je, pak, počeo kupivši borić u supermarketu veličine 60 centimetara, a sad ga je oštucao toliko da je upola manji. I on, kao i Marin Regović, aktivni su u Zenu, u kojemu se uče sve tajne drevne japanske vještine. Na izložbi u Pučkom otvorenom učilištu izložit će 15 drvaca. Otvara se u subotu u 10 sati, a u programu za vikend planiraju i vrhunac festivalskih događanja. Na rasporedu su i japanska ceremonija pijenja čaja, dok u nedjelju pripremaju kulinarsku radionicu s temom makrobiotike i sushija. Publika će birati najljepši bonsai, a ulaz je besplatan. Zemlju Izlazećeg Sunca u slici prikazat će izložba fotografija Gorana Štefaneka. Nazvana je “Japan u slici”, a otvara se danas u 10 sati u Pučkom otvorenom učilištu Samobor. Demonstracija kenda i kyuda, vještine mačevanja i streličarstva, u subotu je u 9.30 sati, a od 10.30 do 11.30 Emi Murata Margetić, profesorica s Filozofskog fakulteta, odsjeka japanologije, pokazat će ceremoniju pijenja čaja. Proglašenje najboljeg bonsai drvca u nedjelju je u 17 sati, a dijelit će i nagrade. Makrobiotička radionica u nedjelju je u 11 i 16 sati, a izrađivat će se i sushi od povrća. 