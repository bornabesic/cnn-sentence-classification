Požar na zagrebačkom Jankomiru, u centru za reciklažu tvrtke CEZAR, članice C.I.O.S grupe, koji je izbio u ponedjeljak navečer, jučer je u popodnevnim satima potpuno lokaliziran. Dim od požara zavio je dobar dio zapadnog dijela Zagreba, a prema podacima Nastavnog zavoda “Dr. Andrija Štampar“, čiji su djelatnici višestruko mjerili kvalitetu zraka, nije utvrđena prisutnost štetnih plinova ni u zraku ni na lokaciji požarišta kao ni u široj okolici. Obilježen znakom opasnosti Sva trenutačna mjerenja upućuju na to da nema ozbiljnijih posljedica za Zagreb i okolicu, poručili su jučer iz C.I.O.S.-a. U toj tvrtki procjenjuju da je požar zahvatio oko 2000 tona otpadnog materijala, od čega oko 500 tona drvenih paleta, a ostalo je namještaj. U požaru nema ozlijeđenih, a materijalna šteta je minimalna. U reciklažnom centru tako je preksinoć i jučer ujutro gorio uglavnom stari namještaj i drvo. Ostali materijali koji se nalaze u tom centru poput željeza, aluminija i plastike nisu, prema službenim informacijama bili zahvaćeni vatrom. U Centru za reciklažu na Jankomiru pak čuvaju se i radioaktivni dijelovi s Ininih cijevi koje su vraćene s talijanske granice jer je na njima utvrđena povišena razina ionizirajućeg zračenja, o čemu je Večernji list nedavno pisao. S obzirom na to da Hrvatska nema Centar za zbrinjavanje radioaktivnog otpada, radioaktivni metalni dijelovi s Ininih cijevi morali su biti negdje zbrinuti. A to je učinjeno u metalnom kontejneru, kako je potvrđeno Večernjem listu i u Državnom zavodu za radiološku i nuklearnu sigurnost (DZRNS), u C.I.O.S.-u i u Ini, upravo u Cezarovu centru za reciklažu na Jankomiru. No požar na svu sreću nije zahvatio taj kontejner. U C.I.O.S.-u su nam kazali da se radioaktivni otpad nalazi na potpuno suprotnom dijelu reciklažnog centra u odnosu na požarište, udaljenost je oko 200 metara zračne linije, a između požarišta i tog otpada nalaze se objekti koji nisu obuhvaćeni požarom. Dostavili su nam i zapisnik o provedenom inspekcijskom nadzoru DZRNS-a koji je obavljen 12. travnja 2017. U zaključku se navodi da je tvrtka Cezar poduzela sve potrebne mjere, sukladno zakonskoj regulativi i mjerama inspekcije. Kontejner je osiguran lokotom, obilježen oznakama o opasnosti od ionizirajućeg zračenja. Pri tome se navodi da izmjerene brzine doza zračenja na udaljenosti dva metra od kontejnera ne prelaze prirodne razine doza na lokaciji skladišta. A na toj udaljenosti kao ni na lokaciji vanjskog skladišta ne borave zaposlenici ni posjetitelji tvrtke, navodi se u zapisniku. Rade sukladno propisima EU Što se tiče požara, iz C.I.O.S.-a su odmah naveli da je njihov zaštitar deset minuta prije njegova izbijanja primijetio paraglajdera kako kruži iznad hrpe na kojoj je izbila vatra. Zbog toga sumnjaju da je požar podmetnut pogotovo jer je izbio na vrhu hrpe. Naši sugovornici stručnjaci za otpad kažu da je malo vjerojatno da požar nastane na vrhu otpada i da on u 99 posto slučajeva nastane na dnu. Na teren je izašla i policija kao i inspekcija zaštite okoliša, njihove istrage o cijelom slučaju još uvijek traju. U Ministarstvu zaštite okoliša kažu da njihova inspekcija provodi redovite godišnje nadzore tog postrojenja. Od požara u travnju 2014. do danas inspekcija je provela četiri nadzora u kojima nisu utvrđene nepravilnosti. Navode i da CEZAR ima dozvolu za obavljanje djelatnosti sakupljanja i oporabe 17 vrsta opasnog otpada. Dobri poznavatelji u sektoru gospodarenja otpadom kažu da C.I.O.S. u svim segmentima u kojima radi nema konkurenciju u Hrvatskoj te da radi potpuno sukladno propisima EU. Stoga im je teško procijeniti koji bi bio motiv za podmetanje požara. No činjenica je da je u zadnje tri godine ovo već treći požar u C.I.O.S.-ovu centru u Jankomiru.       Malo je reći da je jučer, nakon cjelonoćnog gašenja požara, više od 150 zagrebačkih vatrogasaca bilo potpuno iscrpljeno. Bila im je to najveća akcija u povijesti kakvu ne pamte ni najstariji u njihovim redovima. – Sreća što je gorio otpad, što nije bilo materijalne štete i što ljudski životi nisu bili ugroženi, ali po svemu ostalome, po jačini požara, po brzini kojom se širio te površini koja je gorjela, ovo je akcija s kakvom se još nikada nismo suočili u Zagrebu – rekao je Siniša Jembrih, zapovjednik Javne vatrogasne postrojbe Zagreb. Objasnio nam je da je ogromna hrpa otpada bila prepuna lakogorivog materijala, što je otežavalo posao. Bageri su odvajali jednu po jednu zapaljenu hrpu, a vatrogasci su svaku trebali zaliti vodom kako bi bili sigurni da je ugašena. Dim je često mijenjao smjer i uvjeti su bili jako teški pa su se profesionalcima iz tri zagrebačke postaje pridružila sva zagrebačka Dobrovoljna vatrogasna društava. – Morali smo povući sve dečke iz postaja, a s obzirom na to da one ne smiju biti prazne, tamo su nas mijenjale kolege iz DVD-a. Drugi dio njih pridružio nam se na terenu – rekao je Jembrih te dodao da su ujutro gašenje požara preuzeli odmorni kolege, a regrutirani su i oni kojima je počinjala smjena, ali i oni koji su izvanredno pozvani od kuće zbog težine situacije. (Stela Lechpammer) 