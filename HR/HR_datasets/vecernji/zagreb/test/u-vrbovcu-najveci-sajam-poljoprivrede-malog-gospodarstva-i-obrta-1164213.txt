Vrbovec će sredinom svibnja postati centar poljoprivrede, malog gospodarstva i obrta. Tamo će se od 12. do 14. svibnja održati sajam "Otvorene dveri Vrbovec" na kojemu će stotine izlagača ponuditi svoje domaće proizvode. Osim toga, prvog dana sajma izlagače, gospodarstvenike, obrtnike i vlasnike OPG-ova očekuju okrugli stolovi i paneli na kojim će se stručnim predavanjima pokušati pomoći u njihovom poslovanju. Posjetitelji će moći uživati u delicijama bogate lokalne kuhinje te nastupima KUD-ova i koncertu domaćih zvijezda. Izlagači će svoje mjesto naći na prostoru starog sajma kod igrališta NK Vrbovec. Organizatori najavljuju i poseban vlak iz Zagreba kojim će se brzo i povoljno moći posjetiti sajam, a posebno će se pobrinuti za one koji na sajam žele doći biciklom. Glavni je organizator sajamske manifestacije tvrtka Sajam automobila Zagreb d.o.o. koja je organizator i najvećeg sajma rabljenih vozila u Hrvatskoj.  - Sajam je odgovor na potražnju gospodarstvenika i obrtnika za prostorom susreta, razmjene iskustava ali i prodaje svojih proizvoda - kazao je u ime organizatora sajma izvršni direktor Miroslav Filipčić. 