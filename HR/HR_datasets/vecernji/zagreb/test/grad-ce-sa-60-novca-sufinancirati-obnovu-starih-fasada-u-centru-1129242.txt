“Pazi, padaju komadi fasade”, natpis je to zbog kojeg se samim središtem grada u posljednje vrijeme hoda kao da se vozi slalom. Derutnim pročeljima u jezgri Zagreba konačno treba stati na kraj, shvatili su to i iz Grada, pa će sufinanciranje obnova fasada s 50 povećati na 60 posto. Također, zgrade koje se vode kao kulturna dobra za obnovu će moći dobiti čak 80 posto sredstava, što iznosi čak do 800 tisuća kuna, s obzirom na to da je trošak uređenja pročelja za zgradu od otprilike tisuću petsto kvadrata oko milijun kuna. Dobit ćemo i nove prozore Na ovaj potez gradonačelnik Milan Bandić odlučio se nakon što se na njegov poziv prošlog ljeta, uz najavu da će se krenuti u obnovu čak 500 pročelja, javilo njih 100. Među njima su i stanari zgrade na Britanskom trgu 3 kojima je već odobrena subvencija. Obnavljat će samo uličnu stranu zgrade što će ih u konačnici koštati 587 tisuća kuna od kojih će im Grad pokriti, po novom, čak 60 posto troška te će morati podići kredit za 200-tinjak tisuća kuna. Da su se uz obnovu ulične odlučili i za dvorišnu stranu zgrade, trošak bi im bio 956 tisuća kuna od kojih bi platili 40 posto. – Odlučili smo se za obnovu samo ulične strane, ali tražili smo da u sklopu obnove fasade zamijenimo stare prozore energetski učinkovitima. U GSKG-u su mi prvo rekli da to nije moguće, no kasnije su zahtjev uvažili uz riječi “ako ovo prođe, vaša će zgrada biti prva” pa vjerujemo da ćemo uspjeti srediti cijelo pročelje – rekao je Zlatko Žmar, predstavnik stanara. Dodao je da smatra da se subvencija mora odnositi i na prozore čijom se zamjenom štedi 30 posto energije jer u zgradama koje su pod zaštitom ne smiju staviti bilo kakve prozore. – Mislim da nitko od odgovornih nije rekao gradonačelniku da bi se poticaj trebao odnositi i na prozore pa se nadam da će nakon naše zgrade i to moći ući u trošak – istaknuo je Žmar. Trenutačno imaju pričuvu 4 kune, a kada krenu u radove, upravo zbog subvencije narast će im samo za 1,24 kune. Žmar je dodao i da je prošao brojne radionice vezane za obnovu zgrada te da je od stručnjaka doznao da se pri obnovi zaštićenih pročelja na koja se ne smiju stavljati termofasade ipak može postići bolja energetska učinkovitost. Najbolji materijali – Mislim da je i nama i Gradu važno da, kada već radimo, za isti novac dobijemo čim bolje rješenje pa ću tražiti da se koriste moderni materijali, a ne da se posao samo obavi da bi ulica bila ljepša – ispričao je Žmar. Za obnovu zgrade u fazi je izrada projekta, a slična je situacija i s još stotinjak zgrada koje su u fazi dogovaranja. Marija Sesler iz GSKG-a kazala je da su ove godine ugovoreni radovi obnove pročelja na četiri stambene zgrade, no da se za njih 36 izrađuje dokumentacija.• Za obnovu pročelja Zagrepčani su se lani mogli prijaviti i na natječaj Fonda za zaštitu okoliša od kojeg su mogli dobiti novac za energetsku obnovu svojih zgrada. Čak 118 zgrada iz cijele Hrvatske odbijeno je na natječaju jer nisu dostavile potpunu dokumentaciju, a 14 njih pod upravljanjem je GSKG-a. Iz tvrtke smo neslužbeno doznali da je sva dokumentacija prikupljena prema onomu što se tražilo u natječaju, no da je Fond naknadno tražio još neke papire. – Sve zgrade koje nisu ušle na prošli natječaj šaljemo na sada otvoren natječaj za novac iz fondova EU i očekujemo prolaz – kazali su iz GSKG-a. 