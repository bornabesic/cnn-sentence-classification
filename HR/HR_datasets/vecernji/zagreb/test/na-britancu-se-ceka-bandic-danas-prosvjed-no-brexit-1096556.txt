Unatoč tomu što im je ugovor istekao, obrtnici s Britanca, mesnice Naf Promet i Cerovski te mljekara Veronika, nisu se još maknuli s trga. Nadaju se da će velika podrška građana omekšati i gradonačelnika Milana Bandića koji je poručio kako prodaja kvarljivih proizvoda iz autoprikolica na Britancu više ne dolazi u obzir. Blokada u podne – Ugovor nam je istekao, no zadovoljavamo sve standarde i nadamo se da će nas gradonačelnik u ponedjeljak primiti i odobriti naš daljnji rad – kazala je prodavačica iz Veronike. Obavijest o zatvaranju dobio je i kafić Kava Tava, no naknadno su iz Tržnica ustvrdili da taj lokal nije upitan. Dored Najjar, vlasnik Kave Tave, rekao nam je pak kako nije dobio informaciju da se ne mora seliti te se potužio na lošu komunikaciju s gradskim ustanovama. – Ja sam dobio rješenje da se moram maknuti, a ako je netko pogriješio i ako mogu nastaviti s poslom, nadam se da će mi se i ispričati – istaknuo je Najjar. Dodao je da se obrtnicima s Britanca javljaju umjetnici koji za ovaj vikend najavljuju koncerte na tom kultnom zagrebačkom trgu. Za danas u podne najavljen je prosvjed podrške naslovljen “Britanac ostaje – No Brexit!”, organiziran putem Facebooka. Trajat će pola sata, a prosvjedovat će se tako da će građani koji se odazovu kontinuirano prelaziti tri pješačka prijelaza oko trga i time blokirati promet. “Buvljak” mamac za turiste Iz Grada nema potvrde da će Bandić po povratku iz Moskve primiti obrtnike, no neslužbeno doznajemo da se istekli ugovori neće produljivati, a ako i dalje nastave prodavati na Britancu, komunalni redari će ih prvo kazniti te potom narediti i njihovo uklanjanje. Bandić je, podsjetimo, ustvrdio kako ne može “buvljak ovakve vrste biti u Zagrebu, koji je europski grad”, no u mnogim metropolama ne samo da ih ima nego su i mamci za turiste. Poznat je bečki Naschmarkt, u Londonu ih ima više od 15, “buvljake slične vrste” imaju i u Amsterdamu, Berlinu, Budimpešti, Milanu, Madridu, Parizu... 