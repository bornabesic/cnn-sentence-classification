Bivša vojarna Taborec u Samoboru, koja je svoje hangare prenamijenila u razne svrhe, sljedeći tjedan otvara svoja vrata. Manifestacija počinje u četvrtak, 27. travnja, kada se u 10.30 otvara novi Centar za mlade. Tzv. Bunker bit će otvoren do 30. travnja, a središnji dio programa je nastup grupe Connect, dok će publiku zabaviti i Jurki, DJ eM Bee, Matroda, Samoborska rock akademija, grupa Exit i Krivi smjer. Osim glazbenog programa, organizirane su i filmske projekcije. U subotu 29. travnja svoja vrata za građane od 10 do 16 sati otvaraju i vatrogasci, koji će pokazati svoju novu zgradu, vozila i opremu. U 11 sati će pokazati i kako izgleda gašenje požara, a od 13 sati pokazivat će se spašavanje unesrećenih u prometnoj nezgodi. Svi su sadržaji besplatni. 