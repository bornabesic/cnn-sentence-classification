Grad Zagreb bilježi trend starenja stanovništva, u strukturi stanovništva prednjačila je kategorija osoba u dobnoj skupini od 25 do 64 godine starosti s udjelom od 56,5 posto u ukupnom stanovništvu, ključni su trendovi socijalne slike Grada Zagreba 2015. predstavljene u srijedu na Tribinama Grada Zagreba. Slijedi potom kategorija osoba životne starosti od 65 i više godina s udjelom od 18,4 posto, osobe starosti do 14 godina s 14,8 posto, te najmanje zastupljena kategorija od 15 do 24 godine starosti s udjelom od 10,4 posto u ukupnom broju stanovnika. Raste broj osoba u dubokoj starosti U novije vrijeme posebno raste udio osoba u dubokoj starosti, odnosno starijih od 85 godina. Vitalnoj slici Zagreba ne ide u prilog podatak o indeksu starenja, koji u 2015. iznosi 125,4 posto, što predstavlja povećanje od 1,7 posto usporedi li se s prošlogodišnjim indeksom starenja. Negativan niz u trendovima pokazuje i podatak o prirodnom prirastu koji u 2015. ima negativan predznak i iznosi -1.0, dok je u 2014. bio pozitivan te je iznosio 1.0. Zagreb lani prvi put nakon 2008. bilježi smanjenje stope registrirane nezaposlenosti - i dalje je prisutan negativan trend najvećeg udjela populacije od 25 do 29 godina (12,8 posto) u strukturi nezaposlenih. Slijede osobe od 50 do 54 godine (11 posto), 20 do 24 godine (10 posto), stariji od 60 godina (7 posto), a najmanji udio u ukupnoj dobnoj strukturi otpada na osobe od 15 do 19 godina (4 posto). U spolnoj strukturi teže zapošljivih osoba prevladavaju žene s 54 posto. Zagreb je najjači gospodarski centar u Hrvatskoj, što dokazuje i udio Zagreba u BDP-u Hrvatske od oko trećine već duži niz godina. Pri tome je i BDP po stanovniku Grada značajno veći od državnog prosjeka. Prosječna mjesečna plaća u Zagrebu 6705 kuna Prosječna mjesečna plaća u Zagrebu lani je iznosila 6705 kuna, dok je 2014. iznosila 6465 kuna. Najviše plaće isplaćuju se u djelatnosti financijsko posredovanje/djelatnosti osiguranja (9112 kuna), a najniže u području administrativne i pomoćne uslužne djelatnosti (3694 kune).  Zagreb ima veći udio jednoroditeljskih obitelji nego na razini Hrvatske. U Zagrebu je, prema podacima iz 2011. kada je bio zadnji popis stanovništva, bilo 19,6 posto jednoroditeljskih obitelji, dok ih je Hrvatska imala 17,1 posto. Od ukupnog broja jednoroditeljskih obitelji, majke s djecom činile su 85,3 posto. Prema zadnjem popisu stanovništva u Zagrebu je bilo ukupno 86.827 samačkih kućanstava, od čega žene čine 64 posto (55.347), a muškarci 36 posto (31.480). Gledano po gradskim četvrtima, najviše je samačkih kućanstava u Donjem Gradu (39 posto), Trešnjevki - sjever (36 posto) i Trnju (35 posto). Vodeći uzrok smrtnosti u 2015. bile su, kao i prethodne godine, bolesti cirkulacijskog sustava (46 posto umrlih) te bolesti novotvorina (30 posto). Porast zlostavljanja osoba starije životne dobi Iskustvo djelovanja psihološkog savjetovališta Povjereništva Sindikata umirovljenika Hrvatske, Zagreb upućuje na porast zlostavljanja osoba starije životne dobi od članova obitelji. Također, pučka pravobraniteljica je u izvješću za 2015. istaknula problem zlouporabe ugovora o dosmrtnom uzdržavanju. Postoje situacije u kojima jedan davatelj sklapa ugovore o dosmrtnom uzdržavanju s više desetina primatelja uzdržavanja, što bi trebao biti razlog za detaljniju provjeru i nadzor. U izvješću se ističe kako bi se takva situacija mogla izbjeći uvođenjem registra davatelja dosmrtnog uzdržavanja, ali i ograničavanjem broja ugovora koje jedan davatelj može sklopiti. 