Odluka ravnatelja V. gimnazije Petra Mladinića da ukine kantinu koja se u podrumu škole nalazi već 26 godina izazvala je burnu reakciju srednjoškolaca koji pohađaju tu školu. Organizirali su potpisivanje peticije za očuvanje kantine, a potpisali su je gotovo svi učenici, njih više od 800.Bez obrazloženjaKako su nam rekli učenici, na Učeničkom vijeću obaviješteni su da se kantina zatvara te da će se prenamijeniti u prostor za učenje, a umjesto toplih juha, sendviča i napitaka, učenici će na raspolaganju imati automate za brzu hranu. Nitko im nije dao obrazloženje zašto se zatvara prostor u kojem su se mogli družiti i zabavljati te biti zaštićeni od duhanskog dima i alkohola u komercijalnim kafićima. Ravnatelj Mladinić zatvaranje opravdava činjenicom da je školi potrebno hitno preuređenje jer je zgrada sagrađena bez temelja te vlaga nagriza zidove. – Škola je zaštićeni spomenik kulture, a Grad je osigurao sredstva za kompletno preuređenje – kaže Mladinić. Na upit kada će početi obnova i kolika su sredstva osigurana, ravnatelj nije znao točno odgovoriti, ali uvjerava da će Grad još ovog ljeta prionuti na obnovu škole.Ugodno mjesto za djecuIlija Arlović, zakupac prostora i voditelj kantine, ne vjeruje u razlog zatvaranja koji navodi ravnatelj. – Uložio sam vlastita sredstva u uređenje kako bih stvorio ugodno mjesto za djecu, a sada odjednom, bez obrazloženja, želi me se istjerati – zabrinut je Arlović, koji je kroz V. gimnaziju ispratio četiri ravnatelja. 