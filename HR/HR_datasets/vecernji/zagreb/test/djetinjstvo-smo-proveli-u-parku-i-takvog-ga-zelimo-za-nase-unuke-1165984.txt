Kvart u koji su trenutačno uprte sve oči u Zagrebu definitivno je Savica, gdje već četiri dana traje opsadno stanje u parku. Iz istog razloga Savica je trenutačno kvart u kojemu se susjedi najviše druže i u kojemu se najbolje poznaju. Mi smo skupina susjeda Doduše, silom prilika jer na svojoj omiljenoj livadi dežuraju doslovno 24 sata na dan kako bi spriječili bagere da počnu s radovima. Ima ih više stotina okupljenih u inicijativu “Čuvamo naš park”, a ističu da nije riječ o nikakvoj političkoj opciji, profesionalnom udruženju ili udruzi, već doslovno o skupini susjeda koji žele najbolje za svoj kvart. Razgovarali smo s nekoliko njih koji su inicijativu osnovali i koji organiziraju djelovanje. Sve je počelo 2013. godine kada je jedan od susjeda načuo da se sprema projekt gradnje crkve. – Nas nekoliko odmah se skupilo jer nam je to zvučalo neprihvatljivo – objašnjava Nevenka Trombetaš Bakić, jedna od osnivačica inicijative koja priznaje da nitko nije mislio da će se tako dugo “družiti”. Ipak, gradonačelnik Milan Bandić od crkve nije odustajao, a oni nisu odustajali od parka. U početku nisu uopće znali u što se upuštaju ni kako se bori protiv institucija, no učili su “hodu“, a iz dana u dan priključivalo se sve više ljudi različitih profesija. – Najteže je bilo boriti se kada nitko nije vjerovao u nas. Jedino što nas je onda tjeralo naprijed jest to da znamo da smo u pravu – govori 56-godišnja Zagrepčanka koja na Savici živi već 32 godine, još kada nisu imali ni vode pa su je nosili iz bunara. Ova profesorica matematike ističe da je to kvart u kojem su njezina djeca odrasla. Djetinjstvo na travi Imala su sretno djetinjstvo igrajući se u prirodi, na travi, a sada se to mališanima iz kvarta želi oduzeti. Prvo crkvom, a sada i novim parkom u kojemu bi umjesto prirodne trave postavili umjetnu. – To je predimenzioniran projekt u kvartu kojemu trebaju zelene oaze – ističe arhitektica Suzana Dobrić Žaja, također članica inicijative koja čvrsto vjeruje u obranu parka. Stoga joj nije problem probuditi se u četiri ujutro iako na posao ide tek u osam. Prije toga dežura ispred bagera da ne bi počeli s radom. – Samo želimo da sve bude gotovo. Dokazali smo da nismo bili protiv crkve, nego da zbilja želimo sačuvati zelenilo – rekla je 34-godišnja Blaženka Sečkar, koja je od djetinjstva živi na Savici. Sjeća se igre u parku te kako je godinama čekala da naraste drveće koje bi sada trebalo biti posječeno. Istaknula je da inicijativu podržavaju gotovo svi susjedi, pa čak i ljudi iz drugih dijelova grada. Jučer je čovjek čak iz Dubrave došao do Savice da bi prosvjednicima donio sok i čestitao. Plan je pak bio da u ovo vrijeme već slave, a ne da su opet u borbi. – Već smo spremali feštu jer smo zaustavili gradnju crkve, a tad su došli bageri – rekao je 45-godišnji Igor Kramarić, inženjer elektrotehnike koji radi za američku tvrtku, po njihovu vremenu, pa po danu dežura, a po noći radi. No ističe i da je iz cijele situacije proizašlo i nešto dobro. – Nevenka, Suzana, Blaženka, Sanjin, Rade... sve su to susjedi pokraj kojih sam godinama živio, a nisam ih poznavao. Danas smo pak jako dobri prijatelji – zaključio je.      