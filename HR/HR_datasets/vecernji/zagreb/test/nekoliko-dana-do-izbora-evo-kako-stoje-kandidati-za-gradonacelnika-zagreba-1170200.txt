Aktualni gradonačelnik Milan Bandić i HNS-ova kandidatkinja Anka Mrak-Taritaš, prema rezultatima istraživanja agencije IPSOS za Dnevnik Nove TV, naći će se u drugom krugu izbora za gradonačelnika Zagreba, dok su u drugom krugu izjednačeni, Bandić dobiva 44,8, a Mrak-Taritaš 44,3  posto.   Bandić prema tim rezultatima u prvom krugu dobiva 24,9 posto, a Mrak-Taritaš 24,7 posto glasova. Na trećem mjestu se našla nezavisna kandidatkinja Sandra Švaljek s 16,7 posto glasova, dok je iza nje Bruna Esih sa 8,3 posto.  Nezavisna Esih, na čijoj je listi bivši HDZ-ovac Zlatko Hasanbegović, trenutno ima veću podršku od HDZ-ovog kandidata Drage Prgometa koji je na četvrtom mjestu s 5,8 posto. Ispod pet posto su Ivan Lovrinović, Marko Sladoljev i Tomislav Tomašević, dok je neodlučnih 10 posto.  U slučaju da u prvom krugu najveću potporu dobiju trenutni favoriti Bandić i Mrak Taritaš, koja ima potporu i SDP-a, tada bi u drugom krugu bili poravnati, Bandić dobiva 44,8, a Mrak Taritaš 44,3 posto.   U slučaju da u drugom krugu uđu Bandić i Švaljek, tada nezavisna kandidatkinja pobjeđuje s 50,7 posto glasova, a aktualni gradonačelnik dobiva 39,9 posto.  U odnosu na istu anketu prije 20-ak dana, potpora Mrak Taritaš u prvom krugu je pala za 3 postotna poena, dok je potpora Bandiću porasla za 0,8 posto. Najveća gubitnica je Sandra Švaljek s padom od 4,5 postotnih poena. Kada se pogledaju dvoboji u drugom krugu, Bandić je prestigao Mrak Taritaš, za kojom je zaostajao 5 posto. U dvoboju Bandić-Švaljek, prije 20 dana, Švaljek je dobivala 55%, a Bandić 36,9 posto. Za Gradsku skupštinu vodeća je lista SDP-HNS- HSS-HSU koja ima trenutnu potporu 24,4 posto birača, na drugom mjestu je HDZ s 13,5 posto, dok Bandićeva lista dobiva 13,2 posto. Na četvrtom mjestu je lista Sandre Švaljek (9,9 posto), potom slijede Živi zid i partneri (6,5 posto), lista Brune Esih (6,2 posto), a prag od 5 posto prelazi još i koalicija "Zagreb je naš" (5,6 posto).  Blizu praga je Most sa 4,9 posto, a ostale liste imaju ukupno 4,1 posto, dok je neodlučnih 11,8 posto).    Istraživanje je provela agencija Ipsos na stratificiranom slučajnom uzorku od 1002 punoljetna građanina Zagreba. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Istraživanje je provedeno 12.-16. svibnja 2017. godine. Pogreška mjerenja je +/-3,6%.   