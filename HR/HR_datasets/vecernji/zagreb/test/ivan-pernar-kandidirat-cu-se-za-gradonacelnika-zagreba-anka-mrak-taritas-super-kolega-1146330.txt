Ivan Pernar stat će uz bok najdugovječnijem gradonačelniku metropole – Milanu Bandiću i to kao kandidat Živog zida u borbi za prvu fotelju Grada Zagreba. Zagrebački lokalni izbori tako za sada broje četiri kandidata – Milana Bandića, Anku Mrak-Taritaš, Sandru Švaljek i Ivana Pernara – ostavljajući iza sebe potencijalne kandidate najvećih stranaka – HDZ-a i SDP-a koje još uvijek, tri mjeseca prije izbora, u svojim redovima prebiru najprikladnije ime koje bi mogli ponuditi biračima. I dok 31-godišnji, svakako osebujni Ivan Pernar, ima i više nego dovoljno razloga da krene u žestoku borbu protiv aktualnog gradonačelnika Bandića, on kako doznajemo, ima drugi cilj – umanjiti broj birača koji bi se mogli prikloniti HNS-ovoj kandidatkinji Anki Mrak-Taritaš. Neće, čini se, Pernar žestoko na Bandića, zbog kojeg se među ostalim 2011. i politički aktivirao, prosvjedujući protiv gradnje Horvatinčićeva Centra Cvjetni, on će u izbornu utrku u inat saborskoj “protivnici”. Uostalom baš njoj je prvoj najavio svoj plan i borbu za zagrebačke birače, i to na saborskom hodniku, posvjedočit će tu priču sama Anka Mrak-Taritaš. Kandidatura u inat – Kandidirat ću se za gradonačelnika Zagreba – dobacio joj je Pernar na hodniku. – Super, kolega – bila je, prepričat će Mrak Taritaš, njezina reakcija. – Pitao me nakon toga znam li zašto će se kandidirati pa nastavio da je to odlučio zato što su njegovi prijatelji i poznanici najavili da će oni kao svoj izbor u svibnju zaokružiti moje ime. I da je zato morao krenuti u lokalne izbore i borbu za gradonačelničku poziciju – kazala je Mrak-Taritaš. Koliko je inata u borbi za glasove vlastitih prijatelja i poznanika, a koliko je ljutnje ili kritike na Bandićevu gradsku politiku, od samog Pernara nismo doznali – na naše se pozive nije javljao. – Idemo za gradonačelnika – bilo je sve što je ispisao na svom Facebook profilu, nakon što je podršku njegovoj gradonačelničkoj ambiciji dao predsjednik Živoga zida i saborski zastupnik Ivan Vilibor Sinčić. No mlađahni političar, čini se, u kratkom je vremenu uspio ono što nije za rukom pošlo ni Bandiću, ni Sandri Švaljek, ni Anki Mrak-Taritaš ili kojem drugom gradonačelničkom kandidatu – aktivirati najmlađu glasačku publiku – srednjoškolce, pritom ne birajući među njima one punoljetne s pravom glasa. Metoda mu je očito i više nego učinkovita jer ih Pernar navodno poziva na izostanke s nastave, zbog čega i DORH provodi izvide, potvrdio je glavni državni odvjetnik. – Ne mogu još govoriti radi li se o elementima kaznenog djela ili prekršaja, u svakom slučaju, istraga se provodi u suradnji s policijom i izvijestit ćemo javnost kad završimo – kazao je Dinko Cvitan. No bez obzira na to, ili baš tome u inat, srednjoškolci Pernarov u Facebook stranicu ispisuju porukama podrške za gradonačelničku utrku. No to ne brine zagrebačkoga gradonačelnika. Za Milana Bandića njegova kandidatura znak je demokracije, za HNS-ovu Anku Mrak-Taritaš estradni puls u kampanji za lokalne izbore. – Njegova kandidatura demokracija je, a Zagreb živi demokraciju. Što je više kandidata, to bolje. Sljedećih 111 dana, koliko je ostalo do lokalnih izbora, bit će inflacija i kandidata, i obećanja, i iluzija. Dobro je sve to jer ljude neće kupiti ni iluzije, a još manje obećanja – komentirao je za Večernji list Milan Bandić. Ne želim cirkus Anka Mrak-Taritaš ipak se nada kako će se Pernar u kampanji držati pravila. – Ne želim da se kampanja pretvori u cirkus, nego da se Pernar dostojanstveno bori za Grad – kazala je Mrak-Taritaš. – Želim mu puno sreće – kazala je Sandra Švaljek poručujući kako joj je Pernar već obećao podršku u drugom krugu izbora. >> Sinčić, Pernar i Bunjac bili na deložaciji: 'Još jedna pobjeda, Antolići ostaju u svojem domu' I dok gradonačelnik Bandić očekuje inflaciju kandidata, a manje stranke čekaju konačnu odluku vrha SDP-a i HDZ-a kako bi se i one opredijelile za podršku i tražile prostor za sebe, ako ništa onda u Skupštini, već godinu dana dvije najizvjesnije protukandidatkinje Bandiću prezentiraju svoj program. Nerealizirana gradonačelnikova obećanja, ona koja se odnose na kapitalne projekte Grada, oživljena su u njihovim izbornim programima, no dvije kandidatkinje još uvijek šute o ključnim imenima koje bi u slučaju pobjede preuzele određene funkcije u Gradu. Švaljek će svoju listu ljudi predstaviti sredinom veljače, a jedino ime koje je do sada poznato je general Jozo Miličević. – To je čovjek koji je prepoznat kao hrabar i častan. Njegov ugled je neupitan i zato mi je iznimno drago da me je odlučio podržati – kazala je Sandra Švaljek za generala Miličevića. Anku Mrak-Taritaš pak podržao je Josip Budimir, inače član HSLS-a. Članovi te stranke, naime, već su podržali Sandru Švaljek, no Anka Mrak Taritaš poručuje kako podrška Budimira nema nikakve veze sa strankama, već da njoj dolazi kao stručnjak. Budimir bi tako bio angažiran za najveću gradsku tvrtku zagrebački Holding, dok za taj “posao” Sandra Švaljek ima podršku u gradskom zastupniku Vladimiru Ferdeljiju. – Meni je zanimljiva podrška šireg kruga ljudi iz svih resora i područja – poručila je Anka Mrak-Taritaš.      