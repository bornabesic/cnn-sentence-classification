Pedesetak građana okupljenih u inicijativu "Čuvamo naš park" prosvjedovalo je u srijedu ispred zgrade zagrebačke Gradske uprave protiv gradnje crkve u parku na Trnjanskoj Savici zahtijevajući da se za nju pronađe "alternativna lokacija" u tom naselju.  Prosvjednici su istaknuli natpise na kojima je stajalo: "Čuvamo naš park" te "Djeca, a ne beton u park". Prosvjed ispred Gradske uprave organiziran je u povodu poziva Grada Zagreba vlasnicima i nositeljima stanarskih prava na Trnjanskoj Savici na uvid u idejni projekt gradnje crkve u parku. Građani Trnjanske Savice okupljeni u inicijativu "Čuvamo naš park" nezadovoljni su što, kako tvrde, samo neki od njih mogu doći na taj uvid i dati prigovor na izgradnju crkve unutar parka.  Predstavnica te inicijative Nevenka Trumbentaš Bakić izjavila je novinarima kako se ne protive izgradnji crkve na Savici, ali se protive tome da se ona gradi u uređenom parku.  Na pitanje novinara kako komentira najavu zagrebačkoga gradonačelnika Milana Bandića da će "na tom mjestu biti i park i crkva", Trumbentaš Bakić je odgovorila kako svatko tko je bio u njihovu parku zna da je on "premali za bilo kakvu gradnju", ali, istaknula je, oni uopće ne sumnjaju u to da Savici treba crkva. "Deset godina molimo Grad Zagreb da pronađe zamjensku lokaciju, a zadnje tri godine smo organizirali peticiju u kojoj smo prikupili više od 1200 potpisa te nedjeljno prosvjedno druženje u parku, slali smo dopise svim gradskim uredima i predlagali izmjenu Generalnog urbanističkog plana (GUP). Dakle, sve demokratske procedure smo poštovali, a nikad nismo dobili odgovor", rekla je. Smatra da je to na neki način "izraz nemoći" jer bi voljeli da Grad poštuje demokratske procedure i uvažava građane koji plaćaju prirez.  Trumbentaš Bakić je rekla kako su samo danas u Gradskoj upravi mogli doći na uvid u idejni projekt gradnje crkve, i to samo oni koji stanuju u tri susjedne zgrade od njih šest koje okružuju park. Jedan od prosvjednika Igor Kramarić rekao je novinarima da su stanari sjeverne i zapadne strane parka isključeni iz mogućeg dobivanja na uvid zahtjeva za lokacijskom dozvolom, a ne mogu vidjeti ni idejni projekt bez obzira na to što su njihove zgrade u neposrednoj blizini parcele planirane za gradnju crkve. "To je vrlo nepravedno budući da smo iznimno zainteresirane strane i mi i naša djeca", poručio je Kramarić.  Prosvjednike su u njihovoj borbi protiv prenamjene javne zelene površine u građevinsko zemljište došli poduprijeti i predstavici stranke ORaH i Slobodna Hrvatska.   >> Inicijativa protiv gradnje crkve u parku u Savici poziva građane da upute što više prigovora 