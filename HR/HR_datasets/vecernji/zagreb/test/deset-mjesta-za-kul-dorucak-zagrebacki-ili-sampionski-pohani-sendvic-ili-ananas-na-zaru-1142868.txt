Svi znaju da je doručak najvažniji obrok u danu, ali većina nekako usput na njega zaboravlja. Sveo se na brzinsku kavu ili pecivo u hodu, a tome se na kraj trude stati i zagrebački ugostitelji. – Ako građani više nemaju vremena za doručak kod kuće, vrijeme je da se on preseli u lokale. To je vani potpuno normalno, poput odlaska na ručak ili večeru – poručuju ugostitelji koji su osmislili i poprilično inovativna jela te razbili mit o doručku kao “običnom i dosadnom” obroku. Našli smo stoga 10 mjesta u Zagrebu na kojima se može započeti dan kul obrokom, a na njihovim se menijima, uz omlete i palačinke, nude i engleski doručak te moderna varijanta zagrebačkog, jutarnji objed za šampione, poširana jaja s avokadom, slatki i pohani sendviči, pa i ananas na žaru. – Do prije nekoliko godina nitko nije ni pomišljao da doručkuje izvan kuće i rijetki su se time bavili. Zagreb je po tome zaostajao za svjetskim trendovima, no onda su ugostitelji uveli jutarnje obroke na meni. Prvo su počeli dolaziti stranci, a u zadnje je vrijeme sve više i domaćih gostiju – kaže Zoran Pongrašić, kuhar iz Otto&Frank bara, u kojemu je ujutro najpopularniji moderni zagrebački doručak za koji treba izdvojiti 41 kunu. Svojevrsna je to interpretacija uskršnjeg doručka, pa uključuje pržena poširana jaja sa zapečenom šunkom, radičem, rotkvicom, mladim lukom, sirom, vrhnjem i hrenom, a autor ga opisuje kao “povratak tradicionalnom doručku s okusima koje svi poznajemo, ali na suvremen način”. Da su stari okusi najpopularniji, posebice među turistima, potvrđuje i Dored Najjar iz Kave Tave. Osim popularnih “činkica” na nekoliko katova, ondje se za doručak najviše prodaje omlet s domaćim sirom i vrhnjem po cijeni od 36 kuna. Na meniju se ističe i “slatki tost”, gdje je mjesto maslaca zauzeo čokoladni preljev, a sira i šunke sezonsko voće. Modernijim doručcima odlučili su se okrenuti i u Bistroteci koja se ističe neobičnim kombinacijama. U ponudi su poširana jaja s avokadom te s pancetom i špinatom, ali i kajgana s lososom na tamnome kruhu te s pancetom i mozzarellom. – Kada ljudi doručkuju izvan kuće, žele probati nove okuse i jela koja ne mogu toliko jednostavno sami pripremiti – objašnjava Ines Zemlić, voditeljica Bistroteke, a s njome se slaže i Marko Marić iz Njummy restorana. Iako oni na meniju imaju razne omlete i sendviče, gosti ipak najčešće odabiru neobične kreacije, poput njihova autorskog pohanog sendviča sa šunkom, sirom i rajčicom po cijeni od 33 kune. – Gostima je važno i da porcije budu velike jer kada već plate doručak, žele se i najesti – kaže Marić, u čijem su lokalu ipak najčešći gosti stranci iz obližnjeg hostela, ali drago im je i da Zagrepčani sve češće dolaze. Upravo zato mnogi hoteli koji su donedavno doručke nudili samo svojim gostima otvaraju vrata i ostalima. Tako i Esplanade ima bogat doručak u svom Zinfandel’s restoranu, i to po cijeni od 175 kuna po osobi. U ponudi buffeta su dimljeni losos, mesni naresci, šunke, kobasice, ali i domaći proizvodi poput dalmatinskog pršuta, paškog sira, maslinova ulja... Svatko može naručiti nešto baš za sebe s menija te dobiti neobičnije kombinacije poput poširanih jaja na benediktinski, ali i ananasa na žaru s medom i jogurtom. – Važno je misliti i na goste s posebnim režimom prehrane, pa tako naš restoran ima halal i košer certifikate te vegansku i bezglutensku ponudu – ističu u hotelu Esplanade. •   DESET MJESTA ZA NAJBOLJI DORUČAK U ZAGREBU: Bistroteka: Na meniju u Teslinoj 14 različita su jela s jajima, ali tu je i ponuda za ljubitelje laganijeg doručka. Tako se ujutro može naručiti i prosena kaša, zobene pahuljice s voćem te razne vrste smoothieja      Louie Cafe: Poslužuju ih samo vikendom, ali tada se u lokalu u Novoj Vesi 19 može naručiti pravi “doručak šampiona“ koji uključuje jaje na oko, zapečeni grah, gljive, slaninu i kobasu     Kava Tava: Palačinke na kat u Tkalčićevoj 12 popularne su među ljubiteljima slatkog, a za ostale nude omlete sa šunkom, s tri vrste sira ili zagrebački sa sirom i vrhnjem. Imaju i engleski doručak te tostove      Hemingway Bar & Bistrot: Pariški doručak s pogledom na HNK. Tako ga opisuju na Trgu maršala Tita 1, u čijoj se ponudi posebno ističe pollo pazzo, sendvič s piletinom, gljivama, rajčicom i tikvicama      Choko Cafe: Slatke, slane, pohane... palačinke su specijalitet zbog kojega se ide u Turininu 5 ili Višnjevac 2. Poslužuju i razne omlete, žitarice te engleski i kontinentalni doručak koji uključuje tost, maslac i namaze. Corner bar: U kombinaciji sa sokom od naranče i kavom, u Cesarčevoj 2 nude tost, kroasan ili tramezzino, sendvič koji je i najpopularniji. Postoje varijante sa šunkom i sirom, s artičokama ili lososom i tunom      Otto & Frank bar: Osim najpopularnijeg, modernog zagrebačkog doručka, može se u Tkalčićevoj 20 jesti i zobena kaša s jabukom, cimetom i bademima te francuski tost s kremom od nugata i bananama. Za one željnije malo jačeg objeda, tu su i dva jaja na oko s rajčicom i pancetom      Njummy: Za doručak je osmišljen meni sa sedam jela. Nude se omleti i sendviči, ali najpopularnija su jaja na benediktinski s prženom šunkom i umakom. Specijalitet je u Ilici 24 pohani sendvič sa šunkom, sirom i rajčicama      Toster: Koliko kreativni mogu biti topli sendviči pokazuje ekipa iz Petrinjske 7. Na meniju su razne kombinacije, poput Popajeva tosta s jajima, špinatom, skutom i rajčicom      Esplanade: U restoranu Zinfandel’s poslužuje se buffet-doručak, ali gost može naručiti i nešto baš za sebe. Na meniju su u Mihanovićevoj 1 i francuski tost s javorovim sirupom, zobena kaša s medom od kestena te ananas na žaru s medom i jogurtom      