Zbog sve većeg broja turista, dizajneri Ustanove za profesionalnu rehabilitaciju i zapošljavanje osoba s invaliditetom (URIHO) dizajnirali su novi suvenir koji je već prilično poznat među strancima. Osmislili su izgled stanovnika Zagreba, čiji su preci, kako kažu, nekoliko generacija unatrag rođeni u našem gradu, a brend su nazvali “Purger” i “Purgerica”. Vodili su brigu o stilskoj prepoznatljivosti narode nošnje i ostalih tradicionalnih detalja ovog dijela Hrvatske kroz niz proizvoda. Pa tako “Purger” nosi šestinsku nošnju, s karakterističnim crnim šeširom s malim obodom i trobojnicom, dok je “Purgerica” u prigorskoj nošnji s rupcem na glavi te pregačom. Motive “Purgera” i “Purgerice” zaštitili su kod Hrvatskog zavoda za intelektualno vlasništvo, a otisnuli su ih na majice, pregače, magnete, keramičke predmete, kišobrane... Sve predmete prodaju u svom galerijsko-prodajnom prostoru u Gajevoj ulici 4. Najjeftiniji predmeti iz linije su bilježnice i magneti, a koštaju 20 kuna. Turisti vole otići kući s majicom koja košta 99 kuna, a ista je cijena i kišobrana. Proizvode su izradile osobe s invaliditetom zaposlene u URIHO-u, a kupnjom se pridonosi izjednačavanju njihovih mogućnosti te jačanju njihove socijalne uključenosti. 