Jedan od najboljih zagrebačkih šansonijera, koji je svoj grad i voljeni kvart Trešnjevku opjevao i proslavio u brojnim baladama, šansonama i popjevkama, danas slavi 77. rođendan. Zvonko Špišić legenda je hrvatske glazbe, u čijoj su pjesmarici vječne zagrebačke melodije, poput Trešnjevačke balade, Zakaj volim Zagreb, Starih dečki, Trešnjevačkog placa, Bicikla, Milionera, Suze za zagorske brege, ali i Barbare, koju nitko nije znao otpjevati tako spretno i istančano kao on. Uvjerljivo je prvi u broju izvedbi i nagrada na festivalima u Zagrebu i Festivalu kajkavske popevke u Krapini, bio je i direktor zagrebačkoga festivala, istaknuo se i kao likovni umjetnik s nizom izložbi, ali i kao zastupnik u Hrvatskom saboru i Gradskoj skupštini. Svojedobno je, kako će reći za Radio Sljeme, bio najbolje plaćeni barski pjevač u bivšoj državi, no nikad se, kaže, nije osjećao bogatim - ulagao je u kuću, djecu, mamu - "sve sam to morao zbedinati". Nažalost, Špišić više uopće ne pjeva, godinama. - Ne fali mi to, radil sam to 50 godina, kaj to nije dost?! - komentirao je na radiju, te dodao da se njegova Trešnjevka dosta promijenila. - Malo je ljudi koji su ostali "echt" Trešnjevčani. No, u Zagreb su uvijek dolazili ljudi koji su ga izgrađivali, a oni domaći su kao nekako smetali - ocjenjuje bard purgerske glazbe. >>Z. Špišić: "Od duha nekadašnje Trešnjevke ostao sam još ja" 