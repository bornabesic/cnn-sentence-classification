Odmara se u hladu, lagano se šeta, čita se knjiga na plaži, karta ispod drveta ili se kuha uz šator – tako usred bijela dana izgleda najpoznatiji i najdugovječniji hrvatski glazbeni festival InMusic. Nikako, međutim, odmah upozoravaju kamperi na Jarunu, nije riječ o penzionerskom festivalu ili takvom stanju u glavama. Buđenja nema prije podneva jer zabava traje do ranih jutarnjih sati, pa festivalski kamp oživi tek predvečer. Napao ih labud Tada se pripremaju nove modne kombinacije koje, upozoravaju djevojke, moraju biti ležerne i šarene, a opet posebne i originalne. Stavlja se predvečer i šminka, što luđa, to bolja, a prekjučer su obavezan detalj festivala bile i gumene čizme s točkama, prugama, cvjetićima ili nekim drugim omiljenim uzorkom tog partijanera. – Kiša je padala neumorno, a mi smo se samo nadale da će prestati. Čule smo legende o tome kako svake godine taman za InMusic lijeva kao iz kabla, ali očito nam se nebo nasmiješilo i poslalo ljeto – komentirale su jučer Rebeka i Nina iz Slovenj Gradeca, slovenskog grada u blizini granice s Austrijom. Taman kad smo se približavali šatoru u koji su se smjestile, vodile su borbu s labudom koji je odlučio proviriti u njihovu privremenu kuću i pronaći si nešto za jelo. – Ma same smo krive jer smo stavile šator na plažu – priznale su prijateljice, koje su baš u tom trenutku spremale suđe. Kuhale su juhu na plameniku u kampu jer, kako su objasnile, ništa ne okrijepi nakon naporne noći tako dobro kao šalica fine juhe. – Idemo i inače po festivalima, ali ovdje se osjećamo nekako posebno. Izvođači su uvijek odlični, a u kampu ima sve što nam treba. Bežični internet, mjesta za punjenje mobitela, topla voda za tuširanje, jezero za kupanje, a ako želimo pojesti nešto “jače” od juhe, i za to ima mjesto – nabrojile su Rebeka i Nina zašto su im tri jarunska glazbena dana draža od bilo kojih drugih. Vole InMusic i dvije prijateljice iz Slovenije, Maja iz Ljubljane te Kaja iz Ptuja, koje su jučer poslijepodne na Jarunu također – kuhale. Kus-kus njihov je specijalitet, a ponijele su kilograme nekvarljive hrane da “bez brige izdrže tempo koncerata”. Zamjerki na kamp, ali i cijeli festival nemaju jer na njemu se, objasnile su, može pronaći baš sve, ne samo od potrebnih stvari već i novi prijatelji, a čak i ljubavi. – Jedini je problem što mi nismo baš zaljubljivi tipovi – šale se djevojke, koje su na festival, objasnile su, došle ponajprije zbog Florence and the Machine. Engleski je to bend koji je drag i Aleksyju i Antoniju iz Poljske, međutim, kako su sami priznali, na Jarun ih je doveo veliki Skunk Anansie i “nešto manji” švedski A knockout angle, čije smo članove također sreli u kampu na Otoku hrvatske mladeži. U busu 30 sati Na svirku u Zagreb putovali su autobusom punih 30 sati, odbili rezervirati hotel jer se obožavaju družiti s publikom, a na sam festival zamjerki nemaju. – Pivo je odlično, cijene su niske, djevojke zgodne, atmosfera je mrak i uopće nije dosadno. Kupali smo se i u jezeru, ali moram priznati da ima malo čudan miris – kroz smijeh je objasnio Janne Kiedes, dok su Adrian Ravenell i Jakob Pajala rekli kako im se najviše sviđa to što su na Jarunu upoznali mnoge svoje sunarodnjake. Šveđana ima mnogo, kao i općenito Skandinavaca, objasnili su iz benda A knockout angle, iako je put dulji od 2500 kilometara jako naporan. – InMusic nam je samo jedna od postaja. Na proputovanju smo Europom, čuli smo od prijatelja da se ovdje održava genijalan festival koji traje već dulje od desetljeća, pa smo rekli: Zašto ne bismo i ovdje proveli nekoliko noći? Doduše, isprva smo mislili da možda ipak nećemo dolaziti jer festivalske ulaznice, uz korištenje kampa, znaju biti jako skupe, ali ovo ovdje zaista je povoljno – rekli su Antti i Eeva, zaručnici iz Finske, koji će, nakon InMusica, razgledati i Zagreb, a onda će se najvjerojatnije, prije odlaska u Italiju, uputiti i do jadranske obale, točnije u Split i Dubrovnik.  