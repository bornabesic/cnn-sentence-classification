Gradski zastupnik HSLS-a Darinko Kosor rekao je u četvrtak novinarima kako će se vidjeti tko će biti "trojanski konj" Milana Bandića – HDZ ili SDP jer je, kako kaže, znakovito da gradski zastupnici SDP-a nisu podržali gradskog zastupnika HNS-a koji je zatražio da se s predloženog dnevnog reda skupštinske sjednice povuku točke o prijedlogu za promjenu Statuta Grada Zagreba i prijedlog odluke o financiranju mjesne samouprave.  "Znakovito je da je SDP prvi put nakon tri i pol godine podržao neki prijedlog Milana Bandića, a to je uvrštenje točki u dnevni red. Simptomatično je da se to dogodilo kako se približavamo 20. prosincu i izglasavanju gradskog proračuna. Ključno pitanje, ne za danas, nego za 20. prosinca jest tko će biti trojanski konj Milana Bandića – hoće li to biti HDZ ili SDP?" rekao je Kosor te izrazio nadu da neće biti ni jedni ni drugi. Kosor tvrdi da pad proračuna nekoliko mjeseci prije lokalnih izbora ne bi prouzročio nikakvu štetu ni za građane, ni za korisnike proračuna ni za zaposlenike. U slučaju imenovanja povjerenika za Grad Zagreb, plaće bi se i dalje isplaćivale, korisnici bi svoja sredstva dobivali i nitko ništa ne bi osjetio, osim što Bandić ne bi novac iz proračuna mogao koristiti za svoju predizbornu kampanju, rekao je Kosor.   Gradski zastupnik SDP-a Dominik Etlinger u izjavi novinarima istaknuo je kako je SDP i do sada sve prijedloge za koje smatra da su O. K, podržao da uđu na dnevni red. Tako su i danas podržali dva prijedloga. Objasnio je da su gradski zastupnici SDP-a bili za to da na dnevnom redu skupštinske sjednice ostane točka o prijedlogu za promjenu Statuta grada Zagreba i prijedlog odluke o financiranju mjesne samouprave zbog toga što žele da se to raspravi. Etlinger kaže da u SDP-u podržavaju sve prijedloge "koji su normalni i koji su u interesu građana Zagreba". Dodao je da su SDP-ovi zastupnici predložili 20 amandmana i zaključak.  "Mi smo za potpunu reformu lokalne samouprave. Prije tri godine predlagali smo to u Gradskoj skupštini, međutim, nije prošlo. I zato nam je drago da se otvorila ta tema i da imamo priliku o tome raspravljati, a što će biti vezano za promjenu Statuta, vidjet ćemo 20. prosinca na sjednici Gradske skupštine. A prijedlog proračuna Grada Zagreba za 2017. nećemo podržati", poručio je Etlinger. Za zastupnika Darinka Kosora (HSLS) rekao je da je imao priliku 2014. srušiti gradonačelnika Bandića dok je bio u pritvoru. "Međutim, on je odlučio tada 'ostaviti ga na životu' i njegove izjave su zaista deplasirane", poručio je Etlinger. Gradski zastupnik HNS-a Tomislav Stojak rekao je da on ne vidi nikakav problem u tome što kolege iz SDP-a nisu podržali njegov prijedlog da se na skupštinskoj sjednici na ovaj način ne raspravlja o statutarnim promjenama mjesne samouprave u Zagrebu. Kaže da zastupnici SDP-a "očito procjenjuju da su ovi statutarni prijedlozi koji su došli od gradonačelnika Milana Bandića dobri, i to je njihovo pravo". "Smatram da to nije dobar način mijenjanja lokalne samouprave u Zagrebu i zato smo odlučili tražiti izostavljanje tih dviju točaka s dnevnog reda sjednice Gradske skupštine u ovom obliku, tražeći da se prije nego što se uopće odlučuje o promjeni mjesne samouprave u Zagrebu otvori jedna široka, sveobuhvatna rasprava u čitavom gradu, s građanima, s mjesnim odborima, s gradskim četvrtima, na zborovima građana kako bi se saznalo kako oni vide ustroj mjesne samouprave u Zagrebu", poručio je Stojak.  >> Etlinger: Zašto privatne interese stavljate ispred Zagrepčana? Bandić: Vi biste meni trebali pljeskati 