Sada je posve jasno da je kampanja za lokalne izbore u Zagrebu, kada je riječ o HDZ-ovu kandidatu Dragi Prgometu i nezavisnoj Bruni Esih, koja za sebe kaže da predstavlja autentični, Tuđmanov HDZ, zapravo politička utakmica Andreja Plenkovića (koji je izabrao Prgometa) te Zlatka Hasanbegovića (političkog pokrovitelja Brune Esih). Ratni zapovjednici Još preciznije, to je utrka koja će izmjeriti snagu Andreja Plenkovića, odnosno Zlatka Hasanbegovića, kao glavnog reprezenta HDZ-ove desnice. U ovoj fazi kampanje ni Drago Prgomet ni Bruna Esih ne bave se temama koje se tiču Zagreba, nego im je kampanja visoko ideologizirana. Još preciznije, svodi se na dokazivanje tko je veći Hrvat i domoljub. U Prgometovoj kampanji angažirani su ministri Tomo Medved i Damir Krstičević, ratni zapovjednici, čija je zadaća prisnažiti Prgometovo “hrvatstvo” i sudjelovanje u ratu. Prgomet se na ovim izborima, kao neželjeno dijete dijela desnijeg HDZ-a, našao u neobičnoj situaciji da mora dokazivati svoje domoljublje desnijem biračkom tijelu iako je kao liječnik sudjelovao u ratu, izlagao se opasnostima, izvlačio ranjenike iz minskih polja. Njegov imidž kod desnijih birača popravlja i general-bojnik Miljenko Filipović, šef HDZ-ove zajednice branitelja “Gojko Šušak”, koji podupire Prgometa u kandidaturi za gradonačelnika Zagreba. Da je stvarna “meta”, odnosno protukandidat, zapravo, Zlatko Hasanbegović, svjedoči i to što je Prgomet gostujući kod Aleksandra Stankovića prvi put javno rekao da mu je žao “što Hasanbegović nije pokazao hrabrost kada je njegova generacija odlazila ratovati, nego se naslikavao s posuđenim kapama”. Kada je HDZ preuzimao Andrej Plenković, kako bi zadobio povjerenje i desnijeg dijela stranke, za svog šefa unutarstranačke kampanje izabrao je umirovljenog generala Damira Krstičevića (sada ministra obrane). U HDZ-u Krstičevića i Medveda guraju kao autentične branitelje i domoljube želeći s njima otpočetka parirati Zlatku Hasanbegoviću, koji uživa golemu popularnost u desnom biračkom tijelu. I u HDZ-u i oni bliski Bruni Esih najavljuju da će se kampanje tih dvoje kandidata ipak uskoro usmjeriti na komunalne, zagrebačke teme. Šukeru nije pomoglo Prgomet tako u četvrtak u zagrebačkom HDZ-u predstavlja svoju vladu u sjeni, odnosno suradnike za ključna područja gospodarstva, prometa itd. Bruna Esih pak uskoro predstavlja svoj program za Zagreb. Budući da su izbori 21. svibnja (prvi krug), a da između padaju uskrsni blagdani, za očekivati je da će zagrebačke teme doći na red početkom svibnja. Dotad će se na relaciji Prgomet – Esih – Hasanbegović, očito, i dalje truditi uvjeriti birače s desnog spektra tko je “autentični HDZ-ovac”. U Prgometovoj kampanji velikim dijelom sudjeluje i šef HDZ-a Andrej Plenković, a za očekivati je da će se uključiti i ostali ministri osim Krstičevića i Medveda. Tako je i bivši ministar financija Ivan Šuker za lokalnih izbora 2005. u Velikoj Gorici i 2006. na ponovljenim izborima u tom gradu bio angažirao gotovo cijelu Sanaderovu Vladu... To tada HDZ-u u Gorici ipak nije osiguralo pobjedu.      >> Prgomet: Žao mi je što Hasanbegović nije pokazao hrabrost nego se naslikavao s posuđenim kapama >> Prgomet poslao poruku HDZ-ovcima koji ga ne podržavaju u borbi za gradonačelnika Zagreba 