Derutne i napuštene zgrade uz samu "petlju", koje su donedavno bile ruglo Folnegovićeva naselja, od sljedećeg tjedna postat će The Loop Hotel s tri zvjezdice. U obnovi vrijednoj oko 15 milijuna kuna, koja je trajala gotovo godinu dana, sudjelovalo je više od četrdeset domaćih tvrtki i obrta. A osim njegove primarne namjene - one smještajne, otvorit će i kafić za stanovnike okolnih zgrada i cijelog naselja. Zaposleno 15 ljudi –The Loop Hotel ima ukupno 33 sobe, u prizemlju je i velika blagovaonica za posluživanje doručka, dvorana za sastanke - kazao je Frano Ćurković, glavni izvršni direktor kompanije Plurimus developments, tvrtke koja je uložila u obnovu. Iako zgrade tvrtka posjeduje već šest godina, zbog krize investicija je pokrenuta tek nedavno. Za projektiranje interijera zaslužna je arhitektonska tvrtka Brick Biro, koja ga je prilagodila samoj zgradi građenoj 1960-ih pa je, gdje god je to bilo moguće, ostavljena vidljiva stara cigla i betonski sitnorebričasti strop te originalno stubište iz 60-ih godina. U hotelu će raditi 15 zaposlenika. –Upravljanje i cjelokupno poslovanje kroz dugoročni zakup prepuštamo partnerima – domaćoj hotelijerskoj kompaniji - Vanilija hoteli d.o.o. koja će voditi hotel - kaže Ćurković. Stare zgrade bivši su hotel za samce te smještaj za djelatnike tvrtke Novogradnja d.d. koji su u Zagrebu izvodili radove nakon katastrofalne poplave 1964. godine, no pred Domovinski rat stanari su iz njih iseljeni. –Pojavila se tad ideja da će se te dvije zgrade i sve montažne u Ulici Šime Starčevića, Polić Kamova, Kiševoj i Marije Jurić Zagorke rušiti kako bi se izgradile nove. Nositelj projekta bio je IGH. No kako je počeo rat o tome se prestalo govoriti, aktiviralo se opet krajem devedesetih, ali se očito odustalo - priča Jasmina Babić, koja je odrasla na Folki. Obnovljene zgrade sviđaju se i biciklistima Hrvoju Štefotiću i Hrvoju Bakranu, koji smatraju da će time porasti i vrijednost kvarta, a hotel odobrava i susjed Josip Gaćarić. Odahnuli su Stanovnici naselja odahnuli su kad su potkraj svibnja lani vidjeli skele koje su radnici postavili. Napuštene zgrade dotad su bile okupljalište skvotera, beskućnika, narkomana... – Intervenirali su i vatrogasci jer je bilo i paljenja, prijavljivali smo i komunalnim redarima, a i godinama smo slali dopise Gradu Zagrebu i gradskoj četvrti Peščenica - Žitnjak - priča Luka Gavranović, predsjednik MO Oton Župančić o naporima koje je lokalna samouprava uložila u rješavanje problema, koje je bitno i zbog djece koja pohađaju vrtić preko puta. Predlagali su i da se ove dvije četverokatne zgrade u Ulici Otona Župančića prenamjene u dom za starije i nemoćne zbog starijeg stanovništva koje živi u naselju... Sada bi se, dodaje Gavranović, trebao iseliti i popravni dom odmah pored budućeg hotela, u svoj centralni objekt u Dugavama. 