Naprijed čipka, a iza otvorena leđa – to je trenutačno hit. A za ukras trodimenzionalni cvjetovi od kristala na tkanini. Boje mogu sve, iako se najviše traže zagasito crvena i smaragdnozelena. Izbor nije lak, a to je tek haljina. Za savršenu odjevnu kombinaciju za maturalnu večer trebaju još cipele, nakit, torbica... Znaju to dobro i zagrebačke maturantice koje su u pohodu na trgovine i butike sa svečanim toaletama. Škola sutra završava i za većinu počinje sezona maturalnih večeri. I dok je učenicima to najvažnija večer na kraju njihove srednjoškolske avanture, roditeljima je poveći trošak. Provjerili smo stoga koliko će morati duboko posegnuti u džep, a računica kaže – u prosjeku će se potrošiti 4000 kuna. – Djevojkama su haljine definitivno najvažnije, to je njihova večer i žele zasjati. Većina stoga bira duge toalete, iako ima i cura koje vole kratke haljine – govore Suzana Draguljić i Valentina Pilih koje rade u trgovini sa svečanim haljinama. A gužva im je stalno. Maturantice haljine isprobavaju i po nekoliko sati, a važno im je da bude spremna barem dva tjedna prije večere. Za svaki slučaj. A i sve ostale modne dodatke treba uskladiti prema haljini. Tako, primjerice, ako je naprijed više otvorena, preporučuje se odabir veće ogrlice. U suprotnom su dovoljne naušnice koje će naglasiti podignuta kosa. – Frizura je osobni odabir, ali mi preporučujemo da se otvori lice – kaže poznati frizer Ivica Zanetti te dodaje kako su ove sezone jako popularne i asimetrične pletenice. Ipak, ne bi trebalo biti preekstravagantno, posebice ako netko nije naviknuo na svečane frizure. Što se šminke tiče, trebala bi biti decentna, a boja se bira prema haljini. Trenutačno je usto popularno naglasak staviti na trepavice i obrve. Iako se djevojke kod šminke većinom drže onoga “manje je više“, to se ne može reći za centimetre na štiklama. – Dođu i kažu “što više, to bolje“, tako da se najviše prodaju cipele s petom od 15-ak centimetara – objašnjava Patricija Tudek iz trgovine sa svečanom obućom. Napominje i kako najviše idu zlatne i srebrne. Dečki, pak, imaju puno lakši odabir što je boja tiče. Većinom uzimaju crna i tamnoplava odijela, dok će oni odvažniji odabrati bijelo. Ključno je dobro iskombinirati ga s cipelama, kravatom i košuljom. Iako najveći, modni izdaci nisu jedini. Treba još platiti i večeru, a pritom treba uzeti u obzir da većina na maturalnu večeru želi povesti i pratnju, pa je trošak dvostruki. 