Na prostorne intervencije koje su u posljednje vrijeme kod Zagrepčana pobudile bijes javno je reagirala i struka. Hrvatska komora arhitekata (HKA) poslala je pismo gradonačelniku Milanu Bandiću da bi “zaštitila javni interes te unaprijedila vrsnoću izgrađenog prostora”. Referirali su se na čitav niz intervencija u Zagrebu prilikom čije se izvedbe (ili najave izvedbe) nisu poštovala profesionalna načela, zakonitosti ni procedure postupanja. Na popisu su se našli fontana u Radničkoj, kružni tok na Britanskom trgu čija je gradnja počela mimo već odabranog natječajnog rješenja, Europski trg koji je izveden bez provedenog natječaja, javni prostor iza hotela Esplanade i pješački most koji vodi prema Botaničkom vrtu, također uređeni bez provedenog natječaja, rekonstrukcija Mesničke ulice, a i njoj je “grijeh” neproveden natječaja, terase na Cvjetnom trgu te najavljeni spoj Trga bana Jelačića i Branimirove ulice. Smatraju da je takvo postupanje temeljeno na principu individualnih pokušaja i pogrešaka. – O tome svjedoče brojni primjeri individualnog ugovaranja poslova, s čime smo suočeni i u recentno realiziranim ili najavljenim zahvatima u Zagrebu – navode u pismu koje je potpisala i pečatirala Željka Jurković, predsjednica Hrvatske komore arhitekata, udruženja koje predstavlja tri tisuće ovlaštenih arhitekata. Dopis je tek prvi korak i najava niza događanja u sklopu kojih će čitava struka zauzeti sličan stav, kaže Rene Lisac, predsjednik Društva arhitekata Zagreba (DAZ). – Sljedeći tjedan organizirat ćemo javnu diskusiju na tu temu, a tjedan kasnije tako će se skupa očitovati i DAZ, Udruženje hrvatskih arhitekata (UHA), HKA, ali i Arhitektonski fakultet – ističe Lisac dodajući da je došlo vrijeme da struka zajedno istupi. Natječaj, kaže, omogućuje da struka bude uključena u provedbu projekta, odnosno izbor najboljeg rješenja, ali i da se određeni prostor sagleda kao cjelina. – Ne može se ignorirati projekt uređenja Britanca koji je još 1997. pobijedio na arhitektonsko-urbanističkom natječaju. Ako nije dobar, onda se treba raspisati novi natječaj za čitav prostor, a ne samo parcijalno uređivati dio trga – ističe Lisac. S njim se slaže i Sanja Cvjetko Jerković, predsjednica UHA-e, koja dodaje da je prema zagrebačkome GUP-u za područja Gornjeg i Donjeg grada obvezan javni natječaj za novu uličnu gradnju, kao i za cjelovito uređenje javnih prostora. 