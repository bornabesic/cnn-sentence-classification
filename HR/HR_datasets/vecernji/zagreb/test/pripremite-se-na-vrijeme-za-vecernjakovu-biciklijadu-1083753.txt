Oni koji se već godinama druže s nama na biciklijadi dobro znaju da je to događaj u kojem uživa cijela obitelj. Ako trebate dodatni razlog za druženje s nama, stručnjaci su utvrdili da bicikliranje utječe i na raspoloženje i na zdravlje, a stvaranje zdravih navika kod najmlađih ide puno lakše kad dolaze kroz zabavu i druženje. Dužina rute Prošle godine je rutu dugu 10 kilometara na Večernjakovoj biciklijadi odvozilo 1460 biciklista svih uzrasta. U anketi koju smo proveli na portalu u kojoj smo vas pitali „Kolika bi trebala biti dužina rute ovogodišnje biciklijade?“, čak 49% vas je izrazilo želju da ju produžimo na 15 kilometara. Kako na biciklijadi sudjeluju i oni najmlađi, odlučili smo pronaći zlatnu sredinu te će ovogodišnja ruta biti dugačka 12 kilometara. Također vas molimo da djecu mlađu od 9 godina vozite na svojim biciklima u sjedalici s primjerenom zaštitnom opremom. Kojim putem će se voziti? Početak rute je na parkiralištu Nacionalne i sveučilišne knjižnice (istočna strana prema fontanama) u 11 sati. Od Nacionalne se ruta nastavlja Slavonskom avenijom prema Savskoj cesti. Sa Savske se skreće u Ulicu grada Vukovara i vozi prema Heinzelovoj ulici. S Heizelove se ruta nastavlja Radničkom cestom pa Capraškom i Velikogoričkom ulicom, Ulicom I. gardijske brigade Tigrovi gdje će se napraviti pauza. Ulicom grada Chicaga i Miševečkom ulicom nastavlja se na Ulicu Marina Držića kojom se priključuje na Aveniju Marina Držića. Nakon Mosta mladosti ulazi se u Ulica Damira Tomljanovića Gavrana i ruta se završava na jezeru Bundek, na šljunčanom parkiralištu na istočnoj strani jezera gdje vas očekuje bogat zabavni program. Ove godine našu biciklijadu podržavaju Intersport, HEP, Biolab, Wustenrot, Thule, Hell Energy Drink i Dacia, a da nadoknadite snagu nakon bicikliranja pobrinut će se PIK Vrbovec. Biciklijada se održava pod pokroviteljstvom Ministarstva zdravlja. Biciklijadu vozite na vlastitu odgovornost. 