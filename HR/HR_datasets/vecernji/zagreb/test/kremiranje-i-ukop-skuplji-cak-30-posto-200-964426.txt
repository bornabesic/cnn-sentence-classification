U iduće tri godine pojeftinit će plin, a usluge ukopa, kremiranja i održavanja grobnih mjesta poskupjet će u Zagrebu u prosjeku za 30 posto. Riječ je o jedinim važnijim promjenama u planu poslovanja Zagrebačkog holdinga i tvrtki u njegovoj grupaciji do 2017. godine. Velikih potresa među zaposlenima ne bi trebalo biti jer je najveći dio posla obavljen prošle i ove godine. Prepuštanjem podružnica Upravljanje sportskim objektima, ZET-a i Zagrebačkog velesajma Gradu te otkazima i otpremninama (oko 1200 zaposlenika), broj zaposlenih u Holdingu srezan je za gotovo šest tisuća, odnosno predviđeno je da na kraju ove godine ta tvrtka ima 6667 zaposlenih. Do kraja 2017. godine taj bi broj trebao biti manji za još oko 350 ljudi, odnosno cilj je broj zaposlenih smanjiti za pet posto. Razlog zbog kojeg će se povećati cijene usluga Gradskih groblja jest što trenutačno nisu usklađene sa stvarnim troškovima, piše u planu poslovanja koji je jučer prihvatio Nadzorni odbor Holdinga. Gradska plinara Zagreb-Opskrba opskrbnu će maržu smanjiti pod pritiskom konkurencije koja je stigla na tržište, no cijena ne bi trebala drastično pasti. Grafika: Kristina Franić Procjena je da će Plinara zbog pojeftinjenja izgubiti nešto više od 200 milijuna kuna. Trogodišnjom strategijom nisu obuhvaćene promjene cijena ostalih komunalnih usluga. Ipak, istaknuto je da je u Čistoći povećan trošak komunalnih usluga zbog troškova zbrinjavanja glomaznog otpada koji povjeravaju tvrtkama koje za to imaju dozvolu. Stoga se građani ne bi trebali iznenaditi pojavi li im se u budućnosti dodatni trošak na računima. Bez obzira na to što nisu najavljena drastična otpuštanja, uprava Holdinga namjerava pregovarati sa sindikatima o smanjenju prava iz kolektivnog ugovora ne bi li smanjili trošak osoblja koji je za ovu godinu bio 1,3 milijarde kuna. Iako namjeravaju prodati neke podružnice ili udjele u njima, kao što su Gradska ljekarna ili Autobusni kolodvor, nema procjene koliko bi od njih mogli uprihoditi. Podružnica Digitalni grad, koja je ove godine počela gradnju svjetlovodne mreže u Vrbanima, namjerava “ojačati” preuzimanjem telekomunikacijskih razvodnih ormarića od Grada i godišnji rast prihoda od više od pola milijarde kuna. Krajem 2017. godine uprava planira plasirati nove obveznice vrijedne oko dvije milijarde kuna kojima će “zatvoriti” dug za obveznice izdane prije sedam godina. Ukupni dug Holdinga na kraju 2013. godine bio je 6,75 milijardi kuna, a plan je da na kraju 2017. godine bude 3,57 milijardi kuna. Druga zaduženja, osim spomenutih obveznica, nisu planirana.