Obilaze tržnice, brane parkove, na sajmovima isprobavaju odojke. Tiskaju novine, dijele letke, a od jučer krenuli su i malo “žešće” pa se počeli prepucavati putem društvenih mreža. Vrijeme lagano curi, a njih osam ima još točno tjedan dana da uvjere gotovo osamsto tisuća Zagrepčana da su upravo oni njihov najbolji izbor i kako će najbolje znati rasporediti 7,5 milijardi kuna težak proračun. Stavili se uz prometnice Druže se, snimili su spotove, predstavljaju svoje programe po segmentima, a danas će i posljednji od osmorke, Tomislav Tomašević, po gradu postaviti svoje plakate. Jer, dobro znaju, on, a i Milan Bandić, Anka Mrak Taritaš, Sandra Švaljek, Drago Prgomet, Marko Sladoljev, Bruna Esih i Ivan Lovrinović, čak i u vrijeme izborne šutnje pokazati svoje lice biračima ne može biti loše. – Na 14 lokacija postavit ćemo plakate našeg kandidata, najviše u centru grada te uz glavne gradske prometnice – objasnili su u stožeru Ivana Lovrinovića, kandidata stranke Promijenimo Hrvatsku i Živog zida. Strategija je to na koju su se odlučili baš svi kandidati pa se tako lice Sandre Švaljek smiješi sa ZET-ova autobusnog okretišta na Glavnom, Milan Bandić “živi Zagreb” uz Držićevu, Brunu Esih može se vidjeti u Frankopanskoj, Anku Mrak Taritaš na Jelačić-placu, dok se Drago Prgomet smjestio pokraj Mosta mladosti, a nedaleko od njega, na SR Njemačke sa stupova vozače gleda Marko Sladoljev. Pozicije, objašnjavaju stručnjaci, nimalo neuobičajene “za pokazati se”, ali deset dana prije izbora gotovo je pa i prekasno za plakate, pogotovo, kako objašnjava PR stručnjak za strateško komuniciranje u politici Krešimir Macan, za nova lica. Što se samog dizajna tiče, kaže Macan, najbolji posao odradili su stručnjaci iz timova Milana Bandića, Anke Mrak Taritaš i Sandre Švaljek. – Bandićev je slogan autentičan i pametan, ali kad idete u lov na šesti mandat, i očekuje se da imate neprobojnu konstrukciju. Što se tiče same fotografije, vrlo je profesionalno izvedena i sam mu plakat daje puno više energije nego što je trenutačno, zapravo, i ima – objasnio je Krešimir Macan, pa se osvrnuo i na “nezavisne” plakate Sandre Švaljek. Jednostavna poruka, a i šarene boje glavni su adut njezinih “reklama”. – Boja ima mnogo, a ničije su i njima ona poziva različite birače – rekao je Macan, dok je “kulerske” plakate Anke Mrak Taritaš ocijenio “svojstvenima njoj”. Kako je objasnio, svi je već znaju kao “mrak gradonačelnicu” koja se voli šaliti, a upravo se takav pristup od nje očekivao i na plakatima. Mostovci nisu sigurni – Prgomet nimalo ne iznenađuje plavom bojom, dok Bruna Esih ipak kombinira pa zadržava i plavu, ali nastoji privući i HDZ-ove birače koji ne žele uz Andreja Plenkovića – kazao je Macan, koji je više očekivao od Tomaševića. Alternativa nikako ne ide, objasnio je, s frazama. – Ali oni su vjerojatno više koncentrirani na online. Ako za njih glasa svaki drugi Zagrepčanin koji ih je lajkao na Facebooku, prelaze prag – objasnio je Macan. Za prag malo više će se morati potruditi Sladoljev, čija je kampanja, kaže Macan, “alibi kampanja”. – Mostovci nisu sigurni što bi u Zagrebu – zaključio je.     