Ujutro prije nego što ide u školu koristi maskaru, ruž za usne, olovku za oči i sjenilo, a onda kada dođe na nastavu, u ruke uzima fasadnu špahtlu, gletericu, strugač i kantu. Vanna Ivanjko, kao i većina njezinih vršnjakinja, voli šminku i uređivanje, no njezin odabir zanimanja svakako nije uobičajen. Vanna je, naime, jedina djevojka u Hrvatskoj koja se školuje za fasaderku.   Na to da izaziva čuđenje kada kaže koje je zanimanje odabrala već je navikla, pa zato ima spremno objašnjenje na pitanje koje joj svi prvo postave – zašto? – Tata mi je soboslikar, cijeli život gledam kako radi i okružena sam njegovim alatom, bojom za zidove... Meni je to sasvim normalno, pa sam izabrala i srodno zanimanje – govori 17-godišnja učenica Obrtničke i industrijske graditeljske škole u Zagrebu u kojoj se većinom školuju budući majstori, poput armirača, klesara, staklara, tesara, zidara, vodoinstalatera, podopolagača... – Drago nam je kada djevojke upisuju našu školu jer je bolje atmosfera kada ima i učenika i učenica. Većinom su to djeca obrtnika koja žele nastaviti njihov posao – kažu u školi koju, osim Vanne, pohađaju i dvije armiračice, četiri dimnjačarke, a najviše je pismoslikarica s obzirom na to da je to zanimanje koje ima i svoju umjetničku crtu, pa je oduvijek u toj školi bilo najpopularnije među djevojkama. Osim toga, lani su školu završile dvije bageristice. Marko Prpić/PIXSELL – Nama je drago kada djevojke ruše predrasude, ali treba priznati da su to ipak fizički teški poslovi i neki su poprilično zahtjevni djevojkama, pogotovo ako su sitne. Pa teški su i nekim dečkima, ako nisu dovoljno snažni – poručuju iz škole. No, Vanna kaže kako njoj ništa nije naporno i veseli se radu. Nastava je koncipirana tako da učenici tjedan dana uče teoriju u školskim klupama, a tjedan dana provode na praksi. Vanna ističe kako joj je praksa nekad i lakša od teorije jer voli posao koji je odabrala, no dragi su joj i tjedni kada ide u školu. – S obzirom na to da sam jedina djevojka u razredu, većinom sam okružena dečkima, ali meni to ne smeta i mislim da je jako zabavno, imam puno dobrih prijatelja – govori učenica 2.b razreda koja za sebe kaže da je tipična tinejdžerica. Nema hobi, a slobodno vrijeme provodi družeći se s prijateljima. Ipak, jedan problem koji muči većinu mladih, ali ne i Vannu, jest pronalazak posla nakon završetka srednje škole. – Danas mnogi izbjegavaju obrtnička zanimanja, ali za fasadere ima dosta posla i ja imam već nekoliko ponuda te mogu početi raditi čim maturiram iduće godine – kaže učenica koja je baš zbog toga jako zadovoljna odabirom zanimanja. U Obrtničkoj i industrijskoj graditeljskoj školi objašnjavaju kako njihove učenice nakon mature nemaju problema s traženjem posla, no većinom ne rade na gradilištu, nego kao ispomoć u građevinskim tvrtkama ili u trgovinama s građevinskim materijalom.          