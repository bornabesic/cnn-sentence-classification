U subotu je održano finale velikog projekta Akupunktura grada, autora mladih arhitekata Renea Lisca i Kristine Careve. Na jedan su dan u sklopu programa „Trnjeraj“ raznim radionicama i štandovima simulirali atmosferu novog javnog prostora pored tržnice gdje su prikupljali potpise za inicijativu „Jesi li za trg?“. U samo su nekoliko sati prikupili više od stotinu potpisa.  Radionica “Gumještaj”  “Uzmite kaj vam treba, donesite kaj vam ne treba“ moto je društvenog dućana koji je organizirala stranka Za grad u Ulici Ljerke Šram na trnjanskoj Savici. Tako se pojavio i jedan dečko, sav nervozan. Trebalo mu je odijelo za prvi intervju za posao. Našao je na štandu košulju i sako. Isprobao ih, uzeo i otišao s osmijehom na licu. Onda je došla jedna starija gospođa. Donijela je svoju Guccijevu torbicu jer joj je dosadila.  Na jednom su štandu arhitekti i dizajneri davali besplatne savjete građanima.  – Najviše je pitanja bilo u vezi s legalizacijom, ali i uređenjem doma – kazali su Damir Sekulić te Robert i Martina Križnjak iz Društva arhitekata Zagreb, dok se pored njih održavala radionica „Gumještaja“, odnosno izrade opreme od starih automobilskih guma i užeta.  – Počelo je, zapravo, kao protest protiv nepropisno parkiranih automobila kod SC-a, a uz malo mašte počeli smo izrađivati atraktivan namještaj – objasnila je Sanja Tušek iz Sekcije mladih Društva arhitekata Zagreb.  Intervencije u kvartu  Kvartovski je događaj posjetio i gradonačelnik Milan Bandić koji je pohvalio inicijativu mladih. Osim raznih radionica, predstavljeno je i sedam akupunkturnih intervencija u kvartu, održan je sajam ploča i stripova, a u suradnji s klubom Močvara i Pogonom Jedinstvo okupili su se vizualni i glazbeni kreativci koji su upotpunili večernju zabavu Trnjeraja. Pimp my štanga, Kockica, OTW, InOut, StopBy, Dynamo ja volim i Jesi li za trg? nazivi su intervencija koje su osmislili i realizirali timovi velikog broja autora različitih struka u sklopu projekta Akupunktura grada. Oslikali su “klofer štange” i pješački most između dva gradska platoa, postavili tribinu ispod Mosta slobode, pokrenuli inicijativu da se Ulica Ljerke Šram pored tržnice uredi kao središnji trg za druženje građana i dr. 