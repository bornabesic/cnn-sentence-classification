Krv je do sada dao 32 puta, trombocite preko separatora dva puta, a početkom godine je postao i donor matičnih stanica čime je spasio život osobi oboljeloj od leukemije iz Frankfurta. Petar Bijelić, otac petero djece i vozač autobusa u ZET-u, kaže kako je prekrasan osjećaj pomoći nekome te da bi sve ponovio. – Imam dva bolesna sina te znam koliko nekome znači ozdravljenje – kaže Bijelić. U početku su za doniranje znali samo Petrova supruga Marijana, kćeri Matea i Petra te sinovi Vedran, Jakov i Josip, a kada su za njega čuli i Petrovi kolege, bili su puni riječi hvale. Među njima je bio i Juroslav Dragun, šef odsjeka u komunalnom i prometnom redarstvu, koji je i sam prebolio leukemiju. – Oboljelima puno znači što postoje nesebični ljudi koji su spremni biti donori – rekao je Juroslav Dragun čija zahvala nije ostala samo na riječima nego je o cijeloj priči obavijestio i gradonačelnika Milana Bandića te je inicirao njegov susret s Petrom Bijelićem. – Gradonačelnik mi je zahvalio u svoje te uime Grada, a napomenuo je i kako će omogućiti da donori poput mene dobivaju slobodan dan nakon darivanja – rekao je 42-godišnjak koji je jučer primio posebnu zahvalu od Grada. Kako kaže, odlučio je izaći u javnost sa svojom pričom da bi i druge potaknuo na darivanje krvi te upisivanje u registar potencijalnih darivatelja matičnih stanica u koji se on upisao prije pet godina. A krajem prošle godine primio je obavijest da njegove matične stanice odgovaraju bolesniku iz Njemačke. – Bez razmišljanja sam pristao na transplantaciju. Morao sam samo odlučiti hoću li matične stanice donirati iz koštane srži ili posebnim postupkom izdvajanja iz krvi. Odlučio sam se na drugu opciju koja je bezbolna, ali zahtijeva da se više od pet sati nepomično leži priključen na aparat – objasnio je Sesvećanin koji je, budući da na poslu nije rekao za svoj pothvat, normalno radio noć prije doniranja. A osobu koja je dobila njegove stanice, kaže, volio bi upoznati, ali prema zakonu moraju proći dvije godine od transplantacije. Od kada u Hrvatskoj postoji registar, matične su stanice donirale 52 osobe. – Spašeno je 20 osoba iz inozemstva i 32 iz Hrvatske te smo postali deveta država u svijetu po broju darivatelja na 10.000 stanovnika, što je velik uspjeh – rekla je Marija Rukavina iz Zaklade Ana Rukavina. U registar, koji broji gotovo 50.000 potencijalnih donora, može se upisati zdrava osoba od 18 do 40 godina vađenjem krvi u jednom od transfuzijskih centara. Ako postoji osoba kojoj može pomoći, bit će obaviještena o tome. 