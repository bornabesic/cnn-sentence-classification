Bivši zagrebački gradski dužnosnik Davor Jelavić i ostali optuženi u aferi Nadstrešnice odbacili su u srijedu na zagrebačkom Županijskom sudu optužbe da su prilikom izgradnje nadstrešnica na autobusnim i tramvajskim stajalištima oštetili grad za višemilijunski iznos. Optužnicu u tom slučaju Uskok je podigao još u srpnju 2015., a optužno vijeće potvrdilo ju je 27. siječnja pošto je Vrhovni sud odbio zahtjev obrane da se dio dokaza izdvoji kao nezakonit. Optuženi pročelnik za prostorno uređenje, zaštitu okoliša, izgradnju grada, graditeljstvo, komunalne poslove i promet Davor Jelavić i njegova pomoćnica za građenje i održavanje komunalne infrastrukture Vesna Lubin su po optužbama Uskoka dali suglasnost za dodatno plaćanje radova na izgradnji nadstrešnica iako su navodno znali da su ti radovi obuhvaćeni ranije sklopljenim ugovorom. Dodatno plaćanje od grada zatražio je optuženi direktor tvrtke Gamont Petar Gavrilović koji je po  tvrdnjama Uskoka od ožujka 2009. do travnja 2010. nakon zaključivanja ugovora o gradnji 600 temelja za nadstrešnice zatražio od Jelavića i njegove pomoćnice da mu grad odobri dodatno plaćanje pripremnih radova, čišćenje gradilišta te nabavu i postavljanje prometnih znakova. Jelavić je plaćanje navodno naložio nakon što su direktor Gamonta i nadzorni inženjer Mladen Siketić sporne radove obračunali kao izvantroškovničke, čime je na štetu grada toj tvrtki pribavljena korist od gotovo 5,2 milijuna kuna bez PDV-a, tvrdi Uskok. Jelavića i njegovu pomoćnicu Uskok tereti i da su gradski proračun oštetili jer su se s bivšim direktorom Gredelja Antunom Fabekom, od srpnja 2008. do prosinca 2009. dogovorili da će izradu i montažu nadstrešnica prepustili Gredelju, bez obzira na druge ponuditelje. Jelavić, koji je bio i predsjednik Nadzornog odbora Gredelja i njegova pomoćnica su pritom, po tvrdnjama Uskoka, protivno Zakonu o javnoj nabavi ograničili druge zainteresirane da daju svoje ponude, čime su grad onemogućili da odabere najpovoljnijeg ponuditelja. U konačnici je s tvrtkom Gredelj sklopljen ugovor o nabavi i montaži 600 nadstrešnica, iako njezina ponuda nije ispunjavala obvezujuće uvjete nadmetanja, čime je toj tvrtki navodno pribavljena korist viša od 1,5 milijuna kuna, dok je Zagreb oštećen za više od šest milijuna kuna bez PDV-a. Jelavićev odvjetnik Željko Olujić rekao je u uvodnom govoru da je njegov branjenik kolateralna žrtva jer nisu imali dovoljno dokaza za optužiti gradonačelnika Bandića pa su Jelavića stavili na optuženičku klupu. Olujić tvrdi također da grad Zagreb nije postavio imovinsko pravni zahtjev prema okrivljenicima zbog čega se država ne bi smjela petljati u poslove u kojima nema štete. Jelavić, koji je slovio kao jedan od najbližih suradnika gradonačelnika Milana Bandića našao se još krajem prosinca 2013. pod istragom zbog sumnje da su mimo javne nabave Gredelju omogućio izgradnju sanitarnih objekata na dva tramvajska okretišta u Zagrebu. Jelavić se, zajedno s još sedam optuženika, našao i na Uskokovoj optužnici zbog nezakonitih izmjena GUP-a i povećanja vrijednosti zemljišta kojima je privatnim tvrtkama navodno pribavljena korist veća od 68 milijuna kuna. 