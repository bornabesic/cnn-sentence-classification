Samo dva dana prije lokalnih izbora zagrebački maturanti marširat će ulicama grada na još jednoj norijadi. S jednom razlikom. Ove godine u majicama koje im je “kupio” gradonačelnik Milan Bandić. Odnosno, njihovi roditelji i ostali stanovnici Zagreba koji plaćaju porez i prirez. Iako su iz Gradskog ureda za obrazovanje izvijestili da su se sve škole odlučile za besplatne majice te da su naručili 9000 komada, neki učenici nisu mogli čekati. U škole su trebale stići 8. svibnja, no kako se to nije dogodilo, odlučili su izraditi svoje majice. Jedni od njih su učenici 4.c razreda Škole primijenjene umjetnosti i dizajna. Svake godine, kaže njihov profesor Damir Brčić, učenici grafičkog odjela rade svoje majice, a isto su učinili i za ovogodišnju norijadu. – Kad smo čuli da ćemo dobiti majice od gradonačelnika, imali smo ideju urediti ih kroz tehniku sitotiska, no to predugo traje i ne bismo ih stigli zgotoviti do petka – kažu učenici, kojima su majice koje će nositi na norijadi došle istovremeno kad i “Bandićeve”. Grad je, podsjetimo, odlučio nabaviti majice kako bi se “izbjegli vulgarni natpisi i šarenilo”, pa su im ispisali samo naziv škole, a učenicima su ostavili mogućnost dorade. No, neki su se maturanti zagrebačkih škola prilično razočarali kad su ih vidjeli jer su mislili da će ih dobiti barem s natpisima koje su naručili. Ni ravnateljima nije bilo potpuno jasno što će biti, s obzirom na to da su samo dobili formulare u koje su trebali napisati svoje želje. Da ne bi bilo zabune, maturanti iz Primijenjene stvar su uzeli u svoje ruke. Platili su 35 kuna po komadu i bili sigurni da će dobiti što su htjeli. – Izradili smo tzv. grafičke ratnike, koji simboliziraju nas kako se borimo s izazovima. Predložak ratnika nam je kolega iz razreda, kojeg smo fotografirali, a potom sliku obradili u fotošopu te logo poslali na printanje – kažu učenici. Njihovi kolege iz susjednog razreda, pak, u nedostatku vremena odjenut će “Bandićeve”, potpuno bijele majice bez natpisa škole, kupiti plastične pištolje na vodu, napuniti ih bojom i špricati se na norijadi. Drugi će pomoću šablona sprejem ispisivati željene natpise. Program proslave počinje u petak u 11 sati na glavnom trgu, a oko podneva će učenici u povorci krenuti prema Bundeku, kamo će stići oko 13.30. 