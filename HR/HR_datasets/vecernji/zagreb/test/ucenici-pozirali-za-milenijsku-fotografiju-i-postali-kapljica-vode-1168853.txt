Nekoliko stotina učenika iz dvanaest zagrebačkih osnovnih škola okupilo se jučer na prostoru Centralnog uređaja za pročišćavanje otpadnih voda, gdje se 12. put obilježio Dan planeta Zemlje. Slavi se 22. travnja, ali je ove godine zbog školskih praznika program malo kasnio, no to nije umanjilo uživanje đaka. Dronom je snimljena i milenijska fotografija na kojoj su oblikovali kapljicu vode. Ovogodišnjom je ambasadoricom ekologije proglašena pjevačica Lana Klingor Mihić, koja je zasadila i stablo masline u ekovoćnjaku, a posebno je oduševljenje izazvala podjela nagrada pobjednicima natječaja “Dan planeta Zemlje 2017.”. Uz 15-ak pojedinačnih dobitnika, skupne su nagrade “The best off” osvojili 4.a i 4.b razred OŠ Ljubljanica te 4.d OŠ Ivana Meštrovića. Oni će usto imati priliku krajem mjeseca u Lisinskom poslušati koncert Zagrebačke filharmonije i podružiti se s njezinim članovima. – Svake se godine prijavljujemo na natječaj i osvajamo nagrade, a drago mi je što je i ovaj put prepoznata kreativnost i trotjedni trud đaka – ponosna je bila Jadranka Bukić Petrović, učiteljica iz OŠ Ljubljanica. Uživali su jučer osnovnoškolci i u glazbenom programu Pamele Ramljak, surfanju na suhom i izradi golemoga grafita, a vlakićem su obišli i uređaj za pročišćavanje te se educirali o zaštiti voda. Mali su ekolozi, dakako, obećali kako će i dalje raditi na očuvanju planeta. 