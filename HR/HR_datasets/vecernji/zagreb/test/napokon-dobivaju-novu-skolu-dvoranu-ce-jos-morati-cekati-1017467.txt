Učenici Osnovne škole Odra konačno će staru školsku zgradu s azbestnim krovom i nedovoljnim brojem učionica te bez knjižnice, dvorane i blagovaonice zamijeniti novom i modernom školom. Jučer su, naime, napokon počeli radovi koji su stopirani još od prosinca prošle godine zbog neriješenih imovinsko pravnih odnosa. – Sad smo već trebali biti na otvorenju nove škole, no imali smo, nažalost, puno problema, dva puta smo morali izdavati građevinsku dozvolu. Ipak, sada je konačno sve riješeno te će učenici 2016. pohađati novu školu – poručio je gradonačelnik Milan Bandić na jučerašnjem obilježavanju početka radova. – Rušit ćemo sve do temelja i izgraditi novu školu. Bit će u istim gabaritima kao i ova, ali će imati kat više – objasnili su iz tvrtke Hm-Patria koja izvodi radove na novoj školi vrijednoj oko 19 milijuna kuna. Na gotovo 2000 kvadrata imat će 16 umjesto sadašnjih 9 učionica, a posebno će se opremiti i kabineti za kemiju, fiziku, biologiju... Također, uredit će se okoliš i novo sportsko igralište. – I dalje ćemo imati dvije smjene, no moći ćemo konačno organizirati produženi boravak – govori Vatroslav Gabrić, ravnatelj škole čiji je stari dio sagrađen još 1859., a zadnji je put obnovljena 1967. godine. Školu pohađa više od 300 djece, a svi su oni cijelo prošlo polugodište na nastavu putovali u osnovnu školu na Kajzerici. – Iako je prijevoz organiziran, putovanje do Kajzerice djeci je jako naporno, no izdržat će još godinu dana za novu školu – rekao je Zvonimir Bulić, predsjednik Vijeća roditelja, koji je izrazio zadovoljstvo zbog početka radova. Ipak, istaknuo je kako se nada da neće biti problema s gradnjom dvorane koja je i roditeljima i učenicima izrazito važna. Naime, gradnja još nije počela, no nadležni kažu kako neće biti problema. – Svi su pravni problemi riješeni, u tijeku su još samo završni detalji te će i dvorana doći na red – poručili su iz Grada. Preskup prijevoz Sumnju da će se kasniti i s izgradnjom dvorane, kao što se kasnilo i s radovima, izrazio je Željko Fiolić, predsjednik Vijeća gradske četvrti Novi Zagreb – zapad. Također, prigovorio je Gradu zbog loše pripreme radova. – Da su imovinskopravni odnosi riješeni na vrijeme, ne bi se više od godinu i pol dana trošilo 120.000 kuna svaki mjesec na prijevoz učenika do Kajzerice – istaknuo je Fiolić. 