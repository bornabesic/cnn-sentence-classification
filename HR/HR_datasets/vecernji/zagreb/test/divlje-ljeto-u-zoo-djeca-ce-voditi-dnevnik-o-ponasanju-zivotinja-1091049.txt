Leže na suncu i odmaraju se. Žvaču vlati sijena koje su im u ustima ostale od popodnevnog “gableca” dok im na laganom vjetru piri posljednja zimska dlaka, a usput promatraju posjetitelje koji su u Zoološki vrt došli vidjeti baš njih – deve. Malo im poziraju za fotografije, a kao da znaju kad o njima pričaju, gizdavo dižu glave da pokažu svu svoju veličanstvenost. Najviše vole djecu, kažu iz ZOO-a, a upravo mališani će ovog ljeta imati priliku družiti se s njima. Čistit će im nastambu, nositi hranu, a usput promatrati ponašanje te ga bilježiti u svoj dnevnik istraživača. Djeca će, naime, u pet dana trajanja programa u svoje dnevnike zapisivati jesu li životinje prihvatile hranu koju su im pripremili, jesu li zadovoljne očišćenom nastambom te kako se ponašaju kad su u blizini posjetitelji, a kako kad su posve sami. Divlje ljeto u vrtu počinje 23. lipnja, prijave su u tijeku, a vesele li se tome više djeca, životinje ili edukatori, teško je reći. –Kad nam dođu prve grupe, često ne znamo tko je uzbuđeniji. Klinci, koji žele učiti, ili mi koji im želimo prenijeti što više u vrijeme kad su ovdje – govori Igor Franić, jedan od edukatora koji provodi program Divlje ljeto u Zoološkom vrtu, a u sklopu kojeg djeca uče kako biti timaritelj, provoditi razne pokuse u laboratoriju, otkrivati i zaštiti životinje u okolišu, ali i uživati u brojnim edukativnim igrama. Ono što im je posebno zanimljivo, otkriva Igor Franić, jesu životinje s kojima mogu doći u neposredni kontakt, a od 23. lipnja pa do 2. rujna to će biti mliječna zmija, bradata agama i madagaskarski jež, koji žive u edukacijskom centru ZOO-a. – Ona je dobra, ali ne voli baš svakome u ruke. Naravno, djeca će je moći dodirnuti, osjetiti kakva joj je koža, a odmah i vidjeti neke njene karakteristike. Primjerice, na glavi joj se nalazi ostatak trećeg oka, koji su prije gušterima služili za upijanje svjetlosti – pokazao nam je edukator, koji će djeci od drugog do završenog šestog razreda predstaviti i madagaskarskog ježa. Mekanijih bodlji od „običnog“ ježa, a izgleda bebe, on uvijek oduševi sve koji ga upoznaju. Od 23. lipnja do 2. rujna učit će kako se postaje timaritelj, provoditi pokuse u laboratoriju i moći i saznati kako životinje štititi - Za razliku od agame, koja sunce obožava, on nije baš neki ljubitelj. Pogotovo oko podneva, kad najčešće spava – objasnio je edukator Franić, u čiju ruku stane cijeli madagaskarski jež. Mnogo je manji od onog koji obitava na našim prostorima, kaže edukator pa mnogi misle da još nije odrastao, iako upravo taj s kojim će se djeca od kraja lipnja družiti, već je pravi gospodin. Nema problema s tim da se ugnijezdi i u ruci koja nije od edukatora, baš kao što s tim nema problema ni mliječna zmija, koja će se oko ruku rado i omotati. –U prirodi, ona se penje po drveću pa je prirodno da ovako malo istražuje – smije se Igor Franić te objašnjava kako mliječna zmija nije otrovna, iako svojim bojama, crvenom, crnom i bijelom, neprijateljima poručuje da je nikako ne diraju. A oni vrlo teško procjene bi li joj mogli nauditi jer iste boje, samo drugačijeg rasporeda na sebi nosi i jedna vrlo opasna otrovnica. Koliko je mliječna zmija pristupačna, vidjet će mališani na Divljem ljetu, za kojeg se još uvijek može prijaviti na internetskim stranicama ZOO-a. 