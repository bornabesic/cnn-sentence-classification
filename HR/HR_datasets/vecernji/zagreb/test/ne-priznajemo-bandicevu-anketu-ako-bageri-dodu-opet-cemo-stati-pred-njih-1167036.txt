Ako je i u jednom trenutku postojala šansa da će anketa riješiti spor na Savici, ona se rasplinula poput mjehurića već s postavljanjem štanda. Odnosno, štandova. Jer da bi anketa mogla nešto riješiti, prvo bi se trebalo znati o kojoj je anketi riječ. O onoj službenoj u organizaciji Grada u kojoj je glasovalo 810 ljudi, pri čemu je 700 reklo “da“ uređenju, ili o onoj inicijative “Čuvamo naš park” po kojoj se 1200 ljudi izjasnilo protiv uređenja parka po predloženom projektu. Dva štanda, dvije ankete i dva rezultata, a ishod je isti – obje strane negiraju legitimnost druge. I tako se sapunica nastavlja. A što se može očekivati u nastavcima koji slijede ovaj tjedan? – To je za mene gotova stvar. Bit će onako kako je većina građana odlučila – kratko je jučer komentirao gradonačelnik Milan Bandić poručivši tako da nema dvojbe da će se radovi nastaviti. U subotu provedena anketa za njega je bila jasan pokazatelj da građani Savice žele park i da će ga dobiti. Početak radova samo je pitanje vremena. S druge strane. Za članove inicijative također nema dvojbe da radova neće biti. – Ova farsa nije ništa promijenila. Ako bageri dođu, mi ćemo opet stati pred njih i nećemo dozvoliti radove s kojima se većina ne slaže – rekao je Sanjin Đukić iz inicijative “Čuvamo naš park“ koja je u subotu također skupljala potpise, ali protiv uređenja parka po sadašnjem projektu. Proveli su peticiju jer službenoj, kažu, nisu vjerovali i misle da su bili u pravu. – Mi negiramo nelegalnu Bandićevu akciju i osporavamo rezultate ankete koja je bila brzopleta, režirana i zbunjujuća. To nije bio legalna demokratska procedura – poručili su “čuvari parka“ te dodali da je pitanje u anketi bilo loše postavljeno. Glasilo je “Da li ste za uređenje parka na Savici“. – Naravno da su svi za uređenje parka. I mi smo za to, ali ne po ovom projektu – kazali su iz Inicijative koja je odmah po najavi ankete poznala svoje pristaše da ne sudjeluju u njoj. Smatraju da je zato bilo toliko glasova “za”, ali i zato što je proceduru “isplanirao, realizirao i nadgledao ured gradonačelnika Milana Bandića”. Zato su oni proveli svoje glasovanje. Kažu da su skupili ukupno 1600 potpisa protiv projekta, a da je od toga 1200 od stanara sa Savice. S obzirom na to da su na službenoj anketi mogli glasati samo oni s prebivalištem na Savici, toga će se držati i Inicijativa. Danas će potpise odnijeti u Gradsku upravu, gdje će još jednom gradonačelnika pozvati na dijalog. Žele da odustane od projekta, da prestane s radovima i da dogovori s građanima, odnosno da provede javnu raspravu i natječaj. Stoga će Inicijativa uz potpise priložiti i prijedloge kakav park žele. Kako doznajemo, na popisu su stavke poput “golovi za mali nogomet“, “nove klupe“, “više sprava za djecu“, “ograđeni park za pse“... 