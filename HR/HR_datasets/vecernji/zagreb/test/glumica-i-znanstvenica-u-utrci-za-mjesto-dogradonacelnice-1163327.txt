Politička platforma Zagreb je NAŠ! predstavila je ispred sjedišta SDP-a svoje kandidatkinje za mjesto dogradonačelnice – glumicu Uršu Raukar i znanstvenicu Danijelu Dolenc. Lokacija predstavljanja kandidatkinja nije slučajno odabrana kažu, jer su upravo na tome mjestu prije sedam godina bili održani prosvijedi za Cvjetni trg i Varšavsku. - Borbenost i znanje krase obje kandidatkinje - izjavio je Tomislav Tomašević, kandidat za gradonačelnika iste platforme. Tako je Urša Raukar odlučna u kulturnom poboljšanju u Zagrebu na način da će se zalagati za decentralizaciju kulture kako bi svaka gradska četvrt dobila kulturni sadržaj za mlade te samostalnost vođenja kulturnih ustanova, a borbom protiv korupcije i nepotizma. - Mi gradimo novu politiku koja dotrajale podjele na ustaše i partizane želi zamijeniti razgovorom o društvenom poduzetništvu, kvalitetnoj skrbi za najmlađe i najstarije, ravnomjernom razvoju grada, rješavanju problema Jakuševca - rekla je druga kandidatkinja, Danijela Dolenc te naglasila kako joj je osobno važno što je platforma Zagreb je NAŠ zapravo feministička platforma, jer je činjenica da bez pune rodne jednakosti nema nove zelene ljevice. 