Mještani Donje Lomnice pokraj Velike Gorice protiv su izgradnje asfaltne baze i betonare. Zaključak je to sinoćnjeg sastanka između stanovnika i članova lokalnog mjesnog odbora sazvanog na temu izgradnje asfaltne baze. Stanovnici su se digli na noge nakon što je austrijska građevinska tvrtka Strabag počela graditi tvornicu deset metara od obiteljskih kuća i u vodozaštitnom području te unatoč peticiji koju je potpisalo 800 Lomničana. – Cijela priča počela je 2005. godine, kada su predstavnici Strabaga došli u kontakt s vlasnicima zemlje na kojoj sad grade. Zemlju su kupili od osam vlasnika, a nisu svima rekli što namjeravaju s njom učiniti – rekao je predsjednik Mjesnog odbora Donja Lomnica Milivoj Dijanežević, dodavši da su se jučer sastali i s Draženom Barišićem, gradonačelnikom Velike Gorice, pod koju spada Donja Lomnica, a u kojeg stanovnici upiru prstom kao glavnog krivca za cijelu situaciju. Građevinska dozvola, kažu, nije zakonski mogla biti izdana dugi niz godina za to zemljište, no očito je, dodaju, došlo do nekakve promjene jer su radovi već u poodmakloj fazi. Dražen Barišić na sastanak nije došao, iako je bio pozvan. Stanovnicima se obratio pismom koje je pročitano na sastanku, a u kojem je zauzeo stav protiv gradnje te najavio da će svim zakonskim sredstvima pokušati obustaviti gradnju. – Formirat ćemo tim mještana iz građevinske struke koji će pridonijeti lakšem rješavanju problema, ako treba i angažirati neovisni pravni tim koji će pomoći u borbi. Ponovno ćemo revidirati već napravljenu studiju okoliša te se redovito sastajati s predstavnicima mjesnog odbora i obavještavati građane o onome što smo napravili – iznio je u pismu gradonačelnik Barišić. Stanovnike su podržali kandidati za budućeg gradonačelnika Velike Gorice, Alan Šembera iz MOST-a, Aleksandar Horvat iz SDP-a i Goran Beus Richembergh iz HNS-a, koji je i sam rekao da je studija utjecaja okoliša jako sumnjiva te cijeli slučaj nazvao "sofisticiranim kriminalom".  - Lomnica nakon svih loših iskustava u industrijskoj zoni i zbog toga što je svakodnevno izložena ogromnim rizicima jer se nalazi u poletno-sletnom koridoru Međunarodne zračne luke ne smije biti dodatno ugrožena bilo kakvim rizicima od zagađenja okoliša - smatra Goran Beus Richembergh. MOST-ov Alan Šembera dodao da je ovo nije problem Lomničana već i Goričana. - Blizu nas imamo jezero Čiče koje se kopa na 70 - 80 metara dubine već 20 - 30 godina, i nitko ne postavlja pitanje kako to netko dopušta. Onda nije ni čudno da je netko dao dozvolu za izgradnju asfaltne baze 50 metara od jezera povezanog s pitkom vodom. Milijun ljudi pije odavde vodu - rekao je Šembera te nadodao da prema neovisnim istraživanjima u krugu 1 kilometar od asfaltne baze vrijednost nekretnina automatski pada za 46%, a i postotak bolesti raste preko 40% zbog neočišćenja. Za sutra je zakazan i sastanak predstavnika Strabaga, mjesnog odbora te gradonačelnika Barišića. 