Gotovo da ne prođe dan da se ne bude uz zvuk bušilica i stalnog nabijanja čekića. No stanovnici Kajzerice već su se na to navikli. Žive, naime, u jednom od kvartova koji se najviše razvio u posljednjem desetljeću. U niske urbane vile doselile su se uglavnom mlade, visokoobrazovane obitelji, a proteklih su se godina putem inicijative koja je prerasla u udrugu "ZaKaj Za Kajzericu!" izborili i za gradnju nove moderne škole i vrtića. Njihovim otvaranjem lani na jesen Kajzerica je postala zanimljiva i Europskoj uniji pa je prije nekoliko mjeseci počela gradnja Regionalnog centra za razvoj poduzetničkih kompetencija zemalja jugoistočne Europe (SEECEL), projekta Ministarstva poduzetništva i obrta, koji se financira iz europskih fondova. Dio je to projekta Kajzerica, čiji je nositelj Grad Zagreb, a u sklopu kojeg bi u tom novozagrebačkom kvartu niknula još tri kapitalna objekta – Centar URIHO (Dom invalida), Obrtnički dom i Poduzetnički centar za žene. Kajzerica više nije sinonim za kinesku četvrt, a njena sadašnja slika potpuno je drugačija od one otprije 80 godina, kada se sagradila prva kuća. – Danas je u kvartu pet tisuća stanovnika, a kad sam došao prije 16 godina, bilo nas je 1200 – kaže Ognjen Golubić, predsjednik udruge "ZaKaj Za Kajzericu!" te dodaje da je najveći razlog razvitka prethodnih godina dobra pozicija Kajzerice. Tako stanovnike pet minuta dijeli od izlaza iz grada i čvora Lučko, deset minuta od centra Zagreba, u blizini je i okretište na Savskom mostu, a i jezera Jarun i Bundek... Tijekom vikenda kvart je miran, a ima dovoljno mjesta za rekreaciju uz sam nasip. No jedan je nedostatak – nemaju centralno mjesto okupljanja. – Skupljali smo potpise za peticiju kako bi nam se posljednja zelena površina rekonstruirala u trg i park, tisuću potpisa stoji u Gradu – kaže Golubić. Trenutačno se gradi nekoliko manjih zgrada, od kojih tri objekta gradi DIS GRUPA koja ih je na Kajzerici sagradila više od 30. – Još su dvije zgrade u pripremi za gradnju – rekao je suvlasnik poduzeća Dragutin Čelina. No Kajzerica se razvila i sadržajno pa se tako u malenim ulicama mogu naći i igraonica za djecu, smoothie bar, maleni dućani s autohtonim proizvodima, a bračni par Klaudija i Denis Kapural tamo su odlučili otvoriti apartman "Love Zagreb". – Došli smo prije tri godine iz Imotskog s idejom da otvorimo apartman. Drugi iznajmljivači preporučivali su nam isključivo centar grada, no odlučili smo se za Kajzericu. Apartman je bio pun u studenom i prosincu, a već imamo upite za ljeto – kažu Kapurali te dodaju da na Kajzerici i žive. Imaju namjeru otvoriti još jedan apartman, a kad to učine, bit će to isključivo na Kajzerici. 