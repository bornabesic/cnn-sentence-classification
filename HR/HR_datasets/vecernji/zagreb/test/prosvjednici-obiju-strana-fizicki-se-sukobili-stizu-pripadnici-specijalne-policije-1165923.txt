“Hoćemo park!“, vikala je is sveg glasa velika skupina od dvjestotinjak građana koja je stajala na jednom djelu parka. Na to joj je druga, podjednako velika grupa na drugoj strani parka odmah odgovorila “Ne, nego mi hoćemo park, vi nećete park”. Hoćemo, nećete, nećemo, hoćete... Tko je tko i tko ja za što bilo je teško u prvi mah shvatiti.  Jučer za 18 sati najavljen je, naime, prosvjed za realizaciju projekta za novi park na Savici, no na njemu su se okupili i oni koji su za i oni koji su protiv novog projekta, pa je nastao popriličan kaos – Oni tamo gore, oni su za park, a oni dolje su protiv. Odnosno ne... i ovi dolje su za park, ali jedni su za jedan, a drugi za drugi, samo nisam sad više sigurna koji su za koji – pokušala je objasniti jedna stanarka sa Savice, ali na kraju je priznala da i je i sama već malo zbunjena. A onda je zbunjenost zamijenio strah kada je skupina “za novi park“ 15-ak minuta nakon početka prosvjeda krenula u marš prema parku.  – Ne bu dobro... –  komentiralo je više građana, a tenzije su rasle svakim korakom kako se jedna skupina približavala drugoj. Prvih par minuta činilo se kako će sve proći mirno. No onda je pala prva “žrtva“. Skupina “za novi park“ prešla je preko novih sadnica koje su protivnici novog parka posadili nekoliko dana ranije u znak protesta. –  Ako si za park, što gaziš cvijeće u njemu – vikali su članovi inicijative “Čuvamo park“ te njihovi pristaše. Bio je to tek početak, jer jednom kada je prepucavanje počelo iz minute u minutu samo je eskaliralo. Padale su psovke i uvrede, a onda je došlo i da fizičkog naguravanja. Nekoliko je osoba koje su bile na strani novog parka čak napalo novinara s radija koji je prosvjed snimao kamerom. – Pokaži akreditaciju ili me nemoj snimati – vikao je jedan prosvjednik, a potom nasrnuo na snimatelja, izbio mu mobitel iz ruke i šutnuo ga nogom nakon što ga je probao nagaziti. Nastala je sveopće makljaža i naguravanje koju je jedva uspjelo spriječiti nekoliko pripadnika policije. Srećom, uskoro im je stiglo pojačanje. U park je dojurila interventna policija koja je razdvojila jednu strane od druge. Parkom je razvučena policijska traka, a policija je napravila kordon kako građani ne bi mogli jedni do drugih. Iako je to spriječilo daljnje sukobe, nije vrijeđanja, psovke i optužbe. –  Ja sam im samo htjela objasniti da se ja tu igram od malena, cijeli život i park se meni i mojim prijateljima sviđa kakav je –  rekla je šokirana 13- godišnja djevojčica Emanuela koja je probala objasniti onima koji su za novi park, zašto ona ne želi gradnju i bagere. Ono što su joj odgovorili jest “da se makne ili će biti krvi“. –  Pa došli ste na Trnje, onda ćete se i potući, tako je to ovdje –  vikao je dio prosvjednika, a i jedni i drugi su tvrdili da ovi drugi nisu sa Savice.  – Vratite se u buseve! Odakle ste došli! Tu nema tri čovjeka sa Savice, svi su plaćenici – vikali su i jedni i drugi, a onda je počeo “obračun osobnim iskaznicama“. Ljudi su, naime, počeli vaditi identifikacijske isprave kako bi si međusobno dokazali gdje žive i odakle su te tko ima “veće pravo na park.“ A što je jučer na kraju dana ostalo od parka? Kako je park na Savici izgledao? Žalosno..., jako žalosno, zaključili su građani. Uz dubok uzdah i komentar kako će biti dobro ako uopće išta ostane od njega “na kraju sveg ovog cirkusa“, slegnula je ramenima umirovljenica Nada te otišla kući da ne gleda više katastrofu. Tome da je do sada bio napola razrovan, park je sada podijeljen na dva dijela. Niti od jednih niti od drugih.     