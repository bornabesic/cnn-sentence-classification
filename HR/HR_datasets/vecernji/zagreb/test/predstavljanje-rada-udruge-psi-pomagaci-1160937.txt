Udruga Psi pomagači neprofitna je organizacija koja provodi educiranje i certificiranje voditelja i stručnih voditelja pasa pomagača te preko predavanja i radionica za stručne suradnike i javnost širi uključenost pasa pomagača u društveno korisne aktivnosti. Voditelj i njegov pas pomagač čine tim koji se nakon završene edukacije uključuje u terapijske, odgojne, obrazovne i druge aktivnosti s različitim korisnicima, najčešće s djecom s teškoćama u razvoju (intelektualnim teškoćama, autizmom, cerebralnom paralizom, kroničnim oboljenjima), s djecom i mladima s poremećajima u ponašanju (zlostavljanom, napuštenom ili psihički oboljelom djecom). Uključivanjem psa pomagača u terapijske aktivnosti iz zamorne i frustrirajuće situacije dijete ulazi u jednu zanimljiviju, prirodniju i opušteniju situaciju, u kojoj naglasak nije na ponavljanju istih vježbi već na interakciji sa psom i terapeutom. Svoje vrijeme i teškoće dijete dijeli s prijateljem (psom) koji nema očekivanja, predrasuda niti razočaranja. Budući da se djeca razvijaju kroz igru u interakciji s okolinom, ovakav je pristup puno učinkovitiji za razvoj djeteta. Iskreno vjerujemo u ono što radimo i rado odvajamo svoje slobodno vrijeme kako bismo pridonijeli civilnom razvoju lokalne, ali i šire zajednice. Udruga poštuje bioetičke, stručne i zakonske norme o zaštiti životinja u Republici Hrvatskoj. Svojim radom pokazujemo kako je dobrobit i kvaliteta života pasa koji se uključuju u aktivnosti jednako važna kao i beneficije za korisnike. Udruga je članica krovne međunarodne organizacije Animal Assisted Intervention International (AAII). Na ovom javnom događaju predstavit ćemo rad udruge od osnivanja početkom 2014. te će suradnju u proteklih godinu dana predstaviti četiri suradnika Udruge: Knjižnice Grada Zagreba, Dom za djecu Zagreb u Nazorovoj, Centar za autizam, udruga iLab - udruga za habilitaciju djece s teškoćama. Na događaju svi zainteresirani mogu dobiti više informacija o mogućnosti uključivanja u rad naše udruge te sve druge informacije vezane uz pse pomagače. Program događaja: 18-18.45 Predstavljanje rada Udruge i izlaganja suradnika uz video/foto prikaze rada 18.45-19.00 Interakcija psa pomagača i jednog korisnika pod vodstvom Tee Selaković, prof. reh. 19.00-19.30 Neobavezno druženje i informacije zainteresiranima Pozivamo vas novinare da obavijestite javnost o predstavljanju rada Udruge te pomognete u osvještavanju javnosti o beneficijima uključivanja pasa pomagača u spomenute aktivnosti, što se u Hrvatskoj još smatra nekonvencionalnim. Molimo da svoj dolazak potvrdite kako bismo vam na vrijeme omogućili pristup svim sadržajima događaja. Više o radu Udruge možete pratiti na www.psipomagaci.hr 