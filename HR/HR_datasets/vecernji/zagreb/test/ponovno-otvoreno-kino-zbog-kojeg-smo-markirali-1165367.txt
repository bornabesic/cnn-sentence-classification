“Kakva nostalgija!“, “Ma vidi je, ista kao i prije 50 godina“, “Ne mogu vjerovati da opet ovdje stojimo u redu za kartu“... Usklici oduševljenja mogli su se čuti na sve strane dok su se pred kultnom Kinotekom skupili prvi gledatelji. Prvi nakon 12 godina. U subotu se, naime, nakon točno toliko vremena film vratio u kultno kino u Kordunskoj 1. – Zbog ovog sam mjesta markirala u srednjoj školi prije punih 60 godina. Još se danas sjećam kak’ smo bježali sa sata da stignemo na film – kroz smijeh je rekla 77-godišnja Ljubica Žakić. Iako nije mislila da će opet u ruci držati kartu iz Kinoteke, drago joj je da se prevarila. U subotu je s još nekoliko prijatelja, također umirovljenika koji su neumorno prepričavali svoje zgode iz Kinoteke, došla pogledati “Sjever-sjeverozapad”, jedan je od najpoznatijih filmova Alfreda Hitchcocka. Upravo je tim klasikom otvorena Kinoteka, a na svečanu su projekciju došli brojni građani koji su uspjeli ugrabiti kartu, ali i osobe iz javnog života koje su došle dati podršku novom, odnosno starom kinu. Svi su se složili kako Zagrebu nedostaje više malih i nezavisnih kina kakva su bila nekad. – Dovest ću ja tu i sve mlađe članove obitelji da vide kako izgleda pravo kino – zaključila je Ljubica Žakić. A već su se za vikend s Kinotekom upoznale mlađe generacije s obzirom na to da je program u subotu počeo već ujutro matinejama za djecu. Prvo je prikazan kratkometražni animirani film “Surogat” Dušana Vukotića, a potom “Willy Wonka i tvornica čokolade” i to original iz 1971. Poslijepodne je pak na repertoaru bila legendarna Casablanca. – Htjeli smo odmah dati do znanja kakav se program može u budućnosti očekivati u Kinoteci, prije svega svevremenski klasici na velikom platnu – rekao je Bruno Bahunek iz Centra za kulturu i film (CKF) Augusta Cesarca, koji će biti zadužen za program. Iz CKF-a poručuju da su otvorenjem bili i više nego zadovoljni te da je već prvog dana u kino došlo nekoliko stotina Zagrepčana. Za sve će projekcije ulaz biti slobodan sve do kraja tjedna. • 