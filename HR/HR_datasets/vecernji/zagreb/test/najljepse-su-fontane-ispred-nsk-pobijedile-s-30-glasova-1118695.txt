“Bandićeve” fontane najljepše su u Zagrebu. Smatraju tako Večernjakovi čitatelji koji su prošlog tjedna glasali za jednu od deset ponuđenih fontana. Na popisu su bili i Manduševac, fontana na Trgu kralja Tomislava, “Zdenac mladosti” na križanju Selske i Zagorske, “Dječak” na Svačićevu trgu, “Bogorodica s četiri anđela” na Kaptolu, “Ribar” na Jezuitskom trgu, dvije fontane Mihajla Kranjca ispred HNB-a te “gljiva” na Zrinjevcu. A fontane u Ulici Hrvatske bratske zajednice, autorice Helene Paver Njirić, pobijedile su s 29,39 posto glasova. Na drugom je mjestu “Zdenac mladosti” Tomislava Ostoje, dok je treća fontana Hermana Bolléa na Zrinjevcu, koja se popularno naziva “gljivom”. Izbor je neke potaknuo na negativne komentare, iako je, svjedoče i rezultati glasanja, većina dobro prihvatila fontane koje mnogi zovu “Bandićevima”. Nerijetki oko fontana ispred Nacionalne sveučilišne knjižnice provode svoje slobodno vrijeme, neki se i kupaju, mnogi šeću svoje kućne ljubimce, a često se može uživati i u hologramima koje one projiciraju. Činjenica je, usto, a potvrdit će je i mnogi stručnjaci, da ne postoji kompleksniji projekt u novijoj povijesti grada. Druga je pak da se Zagrepčani jednostavno – vole buniti. Smetale su im i ove fontane. A sada su, eto, najljepše. •