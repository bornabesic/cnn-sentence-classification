Stara poštapalica kaže da “uvijek ima barem netko ‘ko hoće“. U slučaju Savice, nije barem netko, nego njih čak 69. Gradonačelnik Milan Bandić tvrdi, naime, da mu je do jučer stiglo točno toliko zamolbi, a sve imaju više-manje istu poruku: “Ako stanari sa Savice ne žele park, dođi gradi kod nas, mi ga itekako želimo!“ I kvartovski šefovi su “za” – S obzirom na to da ljudi sa Savice baš i nisu zainteresirani za novi i moderni park, a nama na Laništu bi dobro došao, zanima me je li problem da se jedan takav park izgradi kod nas na rubu grada – rekao je Zlatko s Laništa u pismu koje je gradonačelnik objavio na svom Facebook-profilu. A isto su mu, uz napomenu da oni park “čekaju godinama“ poručili i iz Španskog, Blata, Kajzerice, Dubrave... U nekim su kvartovima rekli “da mjesta ima koliko želi, pa nek’ bira parcelu“, dok su u drugima građani predložili i točnu lokaciju. Većina je zaključila i kako u njihovu kvartu ima tek tobogan ili dva te da na Savici imaju dosta parkova, a još k tome “projekt ne cijene i zbog njega se tuku”. – Mi bismo bili prezadovoljni s takvim parkom, ali ako ne može cijeli, postoji li šansa da dobijemo barem penjalicu? Na trebaju nam sve te boje, čudesa, jezera i ne znam što... Ako može bilo što, cijeli zapadni dio grada će biti zahvalan – stajalo je pak u pismu iz Španskog. Građani su tamo zaključili da njihova livada uz Trg Ivana Kukuljevića sada služi kao “wc za pse“ te da će projekt “objeručki prihvatiti“. A ima li šanse da ti kvartovi uistinu prihvate park, provjerili smo s predsjednicima gradskih četvrti. – Pa naravno, mi u Laništu park čekamo već dugo. Imamo i prostor i plan je da se zove Park branitelja. Bili bismo jako sretni kada bi se projekt realizirao – rekao je Dražen Hrkač, predsjednik Vijeća gradske četvrti Novi Zagreb – Zapad. A Vladimir Andrić iz gradske četvrti Stenjevec poručio je da može park, ali i da se novac može uložiti u nešto drugo. “Ma sve može“, uglavnom je glasio odgovor većine “kvartovskih šefova“, a gradonačelnik Bandić poručio je da će rado odabrati novu lokaciju ako Savica na današnjoj peticiji kaže svoje konačno “ne“. Može izvan kvarta A na pitanje može li se projekt sa Savice uopće realizirati na nekoj drugoj lokaciji, odgovorio nam je urbanist Niko Gamulin. – Teoretski je moguće, ali ne bi smio biti uz neku zgradu. Taj projekt je suludo realizirati usred naseljenog kvarta, uopće nije primjeren za to. Mogao bi funkcionirati na čistini izvan kvarta, ali i u tom slučaju je preskup – komentirao je Gamulin te zaključio da izgleda kao omanji Disneyland, a ne kvartovski park. žele li stanari Savice park ili ne, mogu se izjasniti danas. Gradonačelnik Milan Bandić odlučio je provesti peticiju te je rekao da je to demokratski i da će poštivati volju većine. Od 7 do 19 mogu glasovati punoljetne osobe s prebivalištem na Savici. Iz Inicijative "Čuvamo naš park" rekli su da se tome protive jer je to "ishitrena, loše režirana i nedemokratska akcija koja unosi nemir na Savicu".  