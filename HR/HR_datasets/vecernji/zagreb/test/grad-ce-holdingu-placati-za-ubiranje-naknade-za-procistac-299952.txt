Holding od Grada traži novac za ubiranje naknade za otpadne vode. Naime, do sada se Holdingova podružnica Vodoopskrba i odvodnja bavila naplatom pročišćivanja otpadnih voda za koje je zadužena tvrtka Zagrebačke otpadne vode d.o.o., a proganjala je i neplatiše – besplatno. Međutim, u ponedjeljak je održan sastanak gradonačelnika Milana Bandića i predsjednika uprave Holdinga, Ive Čovića koji traži dio kolača Zagrebačkih otpadnih voda. Bez novih poskupljenja Građani za pročišćivač otpadnih voda na godinu, ovisno o tome koliko tvrtka Zagrebačke otpadne vode d.o.o. pročisti, plate između 450 i 600 milijuna kuna. – Tvrtka (Vodoopskrba) koja je to dosada radila ugovorom nije precizirala cijenu naknade, pa ćemo napraviti aneks ugovora i platiti Holdingu ono što treba raditi. Problemi su nastali upravo jer nije bio definiran postotak – rekao je Bandić. Prevedeno to znači da će Holding od godišnjih prihoda vlasnika pročišćivača uzeti i do pet posto – 30 milijuna kuna. No, i Čović i Bandić najavljuju da to neće značiti nova poskupljenja za građane. Bandić svoju ljutitost na konferenciji za novinare, koja je održana nakon što smo dobili informaciju o novom poslovnom pothvatu Holdinga, nije mogao skriti. Napomenuo je kako je još prije dvije godine u upravu gradske megatvrtke poslao dokument koji bi, uz 10 posto uštede na svim razinama, jamčio gospodarski oporavak, no da odgovor nikada nije dobio. Ususret gay prideu Kritike je podijelio i zbog činjenice što plaće tisućama zaposlenika u Holdingu kasne. – Kada je brod šupalj – treba rupu zatvoriti. Selo gori – a baba se češlja – napao je gradonačelnik. O političkim oponentima također je bilo riječi. Smatra da u Skupštini nema opozicije te da su "oni svi na vlasti protiv gradonačelnika". Dotaknuo se i gay pridea u Zagrebu i poručio: Demokratski uzus jedne zemlje mjeri se prema pravima manjina i vjerujem da će Zagreb i ovaj put položiti taj ispit. O političkoj karijeri nije htio puno govoriti, no jasno je dao do znanja kako novu stranku za sada ne želi osnivati. 