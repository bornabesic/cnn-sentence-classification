U povodu Međunarodnog dana borbe protiv homofobije i transfobije i otvorenja Mjeseca ponosa, udruga Zagreb Pride izrazila je zabrinutost stanjem ljudskih prava LGBTIQ osoba u Hrvatskoj, upozorivši da je došlo do porasta zločina iz mržnje u javnim prostorima i govora mržnje u medijima i na društvenim mrežama i poručila da neće ustuknuti u borbi za teško izborena prava niti pristati na mračno doba. "Ovom bismo prilikom voljele izraziti zabrinutost stanjem ljudskih prava LGBTIQ  (lezbijke, gejevi, biseksualne, transrodne, interspolne i queer) osoba u Hrvatskoj. Od 2016. ponovno svjedočimo porastu zločina iz mržnje u javnim prostorima (od paljenja zastave Zagreb Pride na Trgu bana Jelačića tijekom Tjedna ponosa 2016. do napada suzavcem na LGBTIQ partyju u klubu Super Super u veljači) i porastu govora mržnje u medijima i na društvenim mrežama," navodi u priopćenju ta udruga. Posebno zabrinjavajućim ocjenjuje stanje u sustavu obrazovanja, u kojemu se, upozorava Zagreb Pride, potpuno ignorira odnosno ne poduzimaju se mjera za zaštitu mladih LGBTIQ osoba izloženih zlostavljanju. Dodaju da se nedostatkom političke volje da se implementiraju politike i poduzmu konkretne mjere za prevenciju i suzbijanje nasilja i diskriminacije, LGBTIQ zajednici šalje poruka da su njihovi životi nevažni za ovo društvo.  Stoga iz Zagreb Pridea poručuju da neće ustuknuti ni milimetra u svojoj borbi. "Dok god naše obitelji bivaju smatrane manje vrijednima, dok god nam bivaju negirana puna građanska i socijalna prava te pravo na tjelesnu autonomiju i samoodređenje, dok god jurimo prema društvu jednoumlja i mržnje. Mi smo ovdje. Mi smo među vama. I mi ne damo svoja teško izborena prava, nego želimo potpunu ravnopravnost, želimo da naše obitelji budu prepoznate i želimo se slobodno rodno izražavati bez straha od nasilja", ističu. Nakon 15 održanih zagrebačkih povorki ponosa i brojnih pravnih akcija i drugih aktivnosti, "na mračno doba ne pristajemo i bit ćemo vidljivi i vidljive još više, još strastvenije, još borbenije, još glasnije", poručuju. Međunarodni dan borbe protiv homofobije i transfobije (IDAHOT) obilježava se 17. svibnja. U Hrvatskoj se službeno od 2011., kada je njegovo obilježavanje na prijedlog Zagreb Pridea potvrdio Hrvatski sabor kao dio Nacionalne politike za ravnopravnost spolova, koji preporučuje javnim institucijama da same ili u partnerstvu s udrugama civilnog društva obilježe taj dan. Povodom obilježavanja tog dana ove godine, danas će ispred muzeja Mimara biti podignuta zastava LGBT zajednice, čime će biti otvoren Mjesec ponosa -  kulturni, aktivistički i edukativni program koji prethodi Povorci ponosa.  Povorka će se održati 10. lipnja s početkom u 15 sati ispred muzeja Mimara na Rooseveltovom trgu. 