Iako nikada nisu bili spojeni na pročistač voda, građani Sesveta, Novog Zagreba – istok, Gornje i Donje Dubrave te dijela Peščenice tri godine uredno su na računima za vodu plaćali i tu uslugu. Naime, pročišćavanje se naplaćivalo čak 4,68 kuna po kubnom metru pa i onima čije otpadne vode završavaju u septičkim jamama ili Savi. Tu naknadu na uplatnicama Vodovoda više neće morati plaćati, no dobit će – sličnu. Kako piše u prijedlogu odluke koju bi u četvrtak trebala potvrditi i Gradska skupština, uvodi se naknada za razvoj pročistača voda, a ona će iznositi 3,7 kuna. Osim onih koji su priključeni na pročistač, plaćat će je i građani koji nisu na njega spojeni. Plan je, kako smo doznali u Gradskoj upravi, legalizirati naplatu koja se prije obavljala i za kućanstva koja nisu imala nikakve veze s pročistačem jer će se novac od te naknade koristiti za gradnju sustava, a na koji će biti spojena sva kućanstva Zagreba. – Ove godine planiramo spojiti i istočni dio grada na pročistač, a nakon priključenja svi će morati plaćati i naknadu za pročišćavanje voda od 1,28 kuna – kazali su iz Grada. No, dok se kućanstva koja nisu priključena na pročistač voda ne pripoje, plaćat će nešto manje po kubiku vode od onih koja su na njega spojena. Prema novoj odluci računi će im biti umanjeni za 1,28 kuna, a što će u konačnici biti cijena od 14,54 kune, dok će oni priključeni na pročistač plaćati po novom cjeniku 15,82 kune po kubnom metru. HDZ-ov zastupnik u Gradskoj skupštini Mario Župan kazao je da već dulje vrijeme upozorava na problem da naknadu za pročišćenje voda plaćaju i oni koji nemaju kanalizaciju. – Već godinama upozoravamo da se ljudima kojima nije pružena ta usluga ona ne smije ni naplaćivati. Takvih je kućanstava oko 300 tisuća – kazao je Župan. Dodao je da unatoč tome što se velik novac izdvaja za pročistač voda dijelovi kanalizacijskih kanala još nisu pokriveni te kako se u rubnim dijelovima grada, naročito ljeti, širi nesnosan smrad. Direktor Zagrebačkih otpadnih voda Ante Pavić kratko je kazao da je njihov zadatak pročistiti sve vode koje su spojene na pročistač, dok su za mrežu kanala odgovorni Grad i Vodovod. 