Stanovnici Savice na zagrebačkom Trnju burno su jučer popratili izlaganje o gradnji Poslovno-stambenog centra Savica i predstavljanja urbanih pravila za njegovu gradnju. Boje se kako bi im se moglo dogoditi da od velebnih građevina koje su planirane neće vidjeti ni "Sunca ni Mjeseca" i pitaju se "je li ovo Savica ili Dubai?".  Centar bi, bude li sagrađen, bio daleko najveća i najviša zgrada u Zagrebu, a prostor koji je namijenjen za njegovu gradnju u Generalnom urbanističkom planu naznačen je kao zona gradskog projekta, što znači da se na njega ne primjenjuju pravila GUP-a poput onih o izgrađenosti čestice, nego se izrađuju posebna pravila koja investitoru omogućuju puno više gradnje na maloj površini. – Ovaj je projekt možda u skladu s GUP-om, ali nije u skladu s razumom – komentirao je urbana pravila Teo Budanko, predsjednik Društva arhitekata Zagreb. – Koristi za lokalnu zajednicu svode se na omogućavanje korištenja jednog prostora za mjesnu samoupravu te izgradnju knjižnice. Umjesto toga jedna od rijetkih preostalih zelenih površina u kvartu preselit će se više od 20 metara u zrak kako bi u njoj uživali vlasnici luksuznih stanova – ističu pak iz stranke Za grad.  – U kontekstu nedavnog otvaranja istrage o ilegalnim izmjenama GUP-a da bi se pogodovalo investitorima od 2006. do 2008. godine, logično je posumnjati da su proglašavanje gradskog projekta te zamjena zemljišta bili dio koruptivne prakse bivše / sadašnje uprave. Hoće li i s ove prijave uskoro biti obrisana prašina? Trebamo li ponovno razmotriti opravdanost ovolike gradnje pod krinkom projekta od velike gradske koristi – zapitala se Iva Kvakić, supredsjednica stranke i vijećnica gradske četvrti Trnje. Da cijela priča bude još problematičnija, zemljište na kojem će se kompleks graditi 2007. grad Zagreb zamijenio je za neatraktivno zemljište u Sesvetskom Kraljevcu. Nekoliko godina poslije porezna uprava USKOK-u je poslala dokaze da je navedenom zamjenom nekadašnje poglavarstvo oštetilo Zagreb za više od šest milijuna eura, no istraga nikada nije pokrenuta, tvrde u stranci.  Predstavnici gradske uprave obećali su javnu raspravu produžiti i primjedbe zaprimati do petka. Svi zainteresirani građani mogu ih upisati u knjigu koja  je dostupna u mjesnom odboru Trnjanska Savica, Vladimira Ruždjaka  21, ili uputiti poštom na adresu Sektora za postupak izrade i donošenja  dokumenata prostornog uređenja, Republike Austrije 18. 