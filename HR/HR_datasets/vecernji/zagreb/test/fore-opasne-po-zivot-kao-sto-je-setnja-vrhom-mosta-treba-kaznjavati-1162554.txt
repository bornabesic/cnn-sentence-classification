Je li budalaština manja budalaština ako je čini više ljudi? Iako to zaista ne zvuči logično i odgovor koji se sam po sebi nameće jest “ne“, upravo su tom logikom pristalice para koji se popeo na poznati Hendrixov most pokušale opravdati njihov nepromišljeni čin. Pritom su odmahnuli rukom uz komentar: “Pa to su svi radili.“ Ali ne, to nije opravdanje, niti čini taj pothvat išta manje opasnim. Video muškarca i žene koji su se popeli na Hendrixov most, prošetali se njime, ondje sjedili dva sata i onda se spustili tek nakon intervencije policije, proširila se društvenim mrežama, a komentari na ovaj pothvat bili su podijeljeni. Jedni su odmah zaključili kako se radi o neodgovornoj, nepromišljenoj i izuzetnoj opasnoj ideji. No, bilo je iznenađujuće puno onih koji su druženje na Hendrixovu mostu nazvali simpatičnim, pa čak i romantičnim. Dapače, čak su dodali kako je to stara zagrebačka tradicija. – Pa hrpa se ljudi već popela na most, samo što sada postoje mobiteli, pa se slike i objavljuju – bio je samo jedan od “komentara podrške”, a većina ih je zaključila kako neki “jednostavno ne razumiju“ koja je čar u hodanju vrhom željezničkog mosta. No očito ti isti ljudi ne razumiju činjenicu da bi za to dvoje ljudi, kao i za sve ostale koji to već jesu ili tek planiraju pokušati, pad s tolike visine vrlo vjerojatno završio kobno. Ti isti ljudi ne razumiju da je tako nešto “fora“ samo dok ne završi tragično, a onda je već prekasno. Oni koji su osudili čin ovog para zaključili su kako bi im trebalo naplatiti policijsku intervenciju da nauče lekciju. No, nije ovdje stvar u učenju, nego u zdravom razumu. Zar ljude uistinu treba učiti da se ne penju na vrh mosta? Možda bi grupa Vatra u svojoj pjesmi zaplesala tango na vrhu Hendrixova mosta, no očito nisu svi shvatili da je ipak riječ samo o pjesmi pa bi valjda trebalo naglasiti “ovo ne pokušavajte kod kuće“. Prije nego što nekome ne padne na pamet primiti se i za vodove četrnaestice (zbilja, nemojte).• 