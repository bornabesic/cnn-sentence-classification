Redovito su tijekom zime odlazili u teretanu kako bi održali kondiciju i ojačali mišićnu masu. Jer nositi opremu koja teži i po trideset kilograma i k tome se u njoj boriti zahtjevan je zadatak. A boriti se duže od jedne minute u okršaju “jedan na jedan” prilično je teško izdržati. I sada su članovi raznih viteških udruga spremni za bitku koja će se kroz nekoliko dana odviti u Samoboru. Okupit će se na livadi Vugrinščak podno starog grada, gdje će u nedjelju rekonstruirati bitku između vojske kraljice Elizabete na čelu s Ivanom Vitovcem i vojske poljskog kralja Vladislava Jagelovića sa Stjepanom Banićem Lendavskim. Bitka kod Samobora održat će se 12. godinu zaredom, a posjetitelji će se moći prošetati i kroz srednjovjekovni sajam. Moći će se kupiti drveni mačevi, štitovi, srednjovjekovno drago kamenje, kacige, oklopi, rukavice, pučka obleka... Slikari će oslikavati prizore bitke, notar izdavati svjedočanstva za one koji će doći na bitku, a moći će se dobiti i oprost grijeha (počinjenih i budućih) po pristupačnim cijenama... Događaj u organizaciji Samoborskog muzeja, TZ Samobora, Vitezova zelingradskih i udruge Oživljena povijest vratit će tako grad u 1441. godinu. – Prije samog početka bitke publiku ćemo uvesti u paničnu atmosferu koja je vladala Samoborom u to doba. Glumimo na kajkavskom, tekst sam napisao pretražujući povijesne izvore – kaže Milan Žegarac Peharnik, scenarist programa te jedan od osnivača udruge Oživljena povijest. Nakon što on kao glavni gradski sudac najavi bitku zajedno s kolegama iz udruge, na scenu oko 15 sati stupa dvjestotinjak vitezova iz Hrvatske, Slovenije i Mađarske. – Dobro smo uvježbani, gotovo da nema ozljeda, zbog dramaturgije nekad dodamo kečap u priču – kaže Mladen Houška, ravnatelj Muzeja Sveti Ivan Zelina, pri kojem su osnovani Vitezovi zelingradski, a koji će preuzeti ulogu vojskovođe Vitovca. Događaj počinje u 10 i traje do 18 sati, a otvoren će u nedjelju biti i u muzej.• 