Ako su vas uvijek zanimali zrakoplovi, bilo vojni ili civilni, a niste imali prilike bolje se upoznati s njima, prava prilika vam se pruža ove subote u Velikoj Gorici gdje će se održati prvi velikogorički aeromiting – AIRVG2017.  Posjetitelje očekuje prava poslastica budući da će Zrakoplovno-tehnički centar, domaćin događanja AIRVG2017, prvi put otvoriti vrata svojih hangara. Znatiželjnici će se tako moći upoznati s radom ovog središnjeg hrvatskog centra za održavanje zrakoplova Hrvatskog ratnog zrakoplovstva i protuzračne obrane.  Inženjeri i mehaničari objašnjavat će im koje sve zadatke izvršavaju, a u hangarima će moći razgledati zrakoplove Canadair CL-415 i Air Tractor AT-802 te transportni helikopter Mil Mi-8.  Zanimljivo je i da će biti izložen MiG-21 evidencijskog broja 102 koji nosi nadimak ''Osvetnik Dubrovnika'', a kojim je pilot Ivan Selak 15. svibnja 1992. godine pobjegao iz JNA u Hrvatsku. Radi se o zrakoplovu koji je godinama trunuo na livadi ispod vedrog neba pod utjecajem snijega, sunca i kiše. No, čekaju ga bolji dani budući da je ministar Damir Krstičević prije nekoliko mjeseci dao zeleno svjetlo da se obnovi.  Dodatnoj atraktivnosti događaja zasigurno će pridonijeti i letački dio programa koji će, vjerujemo, biti najatraktivniji. Građani će tako u letu moći vidjeti velik broj zrakoplova, civilnih i vojnih.  Letački program Hrvatskog ratnog zrakoplovstva počinje u 14 sati preletom MiG-ova 21, dok je zatvaranje predviđeno u 17.30 sati kada će početi polusatni program atraktivne grupe ''Krila Oluje'' koji će vas svojim umijećem vožnje zrakoplova PC-9 ostaviti bez daha.  Pozicioniranje Velike Gorice kao zrakoplovnog središta – Povezanost Velike Gorice sa zrakoplovstvom u povijesti seže od sredine 20. stoljeća, a Velika Gorica kao grad propulzivnog razvoja i svoju budućnost vidi u suživotu sa zrakoplovnim djelatnostima. Grad Velika Gorica u budućnosti želi biti prepoznat kao zrakoplovno središte Hrvatske te je s ciljem takvoga pozicioniranja pokrenuo projekt „Velika Gorica – Grad zrakoplovstva“. Potpisana je Povelja prijateljstva sa subjektima zrakoplovnih djelatnosti koje djeluju na području Velike Gorice. Potpisivanje ove povelje dodatna je potvrda naših napora i aktivnosti u kontekstu stvaranja novih, perspektivnih i ambicioznih mogućnosti za naš grad. Velika Gorica dom je najvećeg hrvatskog aerodroma te time mora strateški i ciljano pristupati komuniciranju i predstavljanju svojih prednosti i projekata – izjavio je gradonačelnik Velike Gorice Dražen Barišić. Dodaje kako ovo nije samo promocija već i poduzetnički pothvat koji bi trebao puno značiti za veću konkurentnost Velike Gorice. – Ovaj projekt nije samo promotivan već i značajan poduzetnički pothvat koji podrazumijeva privlačenje novih investicija, jačanje poduzetničke klime, veću konkurentnost Velike Gorice te, najznačajnije, nova radna mjesta za naše građane. Naš grad prva je i najznačajnija točka za sve goste koji dolaze u Hrvatsku te je time važno isticati Veliku Goricu kao najveće zrakoplovno središte u Hrvatskoj i šire. Drago mi je i ovom prilikom zahvaljujem svim subjektima različitih djelatnosti vezanih uz zrakoplovstvo što su prepoznali ovaj projekt i odlučili sudjelovati u njemu – izjavio je Dražen Barišić. Bitno je napomenuti kako posjetitelji na AIRVG2017 mogu doći već od 11 sati, a program će trajati do 18 sati. Ulaz je besplatan kao i parking, a za one koji ne dolaze automobilom osigurana je i besplatna autobusna linija koja će povezivati autobusne stanice javnog gradskog prijevoza u naselju Velika Gorica sa Zrakoplovno-tehničkim centrom Velika Gorica.  – Besplatan prijevoz kružnom linijom odvijat će se na sljedećoj ruti:  ZTC – Sisačka ulica –  Trg kralja Tomislava – Zagrebačka ulica – Ulica LJ. Posavskog – Matice hrvatske – Autobusni kolodvor – Sisačka ulica  – ZTC (autobus se zaustavlja na ZET-ovim stanicama na liniji)  Autobus koji će prometovati na predmetnoj liniji bit će posebno označen, a u samo nekoliko minuta odvest će vas do vašeg odredišta. Polasci su svakih pola sata, a autobus će prometovati od 10 do 19 sati – najavili su organizatori.  