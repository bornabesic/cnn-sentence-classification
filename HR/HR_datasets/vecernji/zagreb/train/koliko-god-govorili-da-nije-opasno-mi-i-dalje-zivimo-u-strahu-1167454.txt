Nikome nije bilo svejedno kada se paklena buktinja počela širiti, a dim sukljati toliko visoko da se vidio iz gotovo svih dijelova Zagreba. Većina je, međutim, odahnula kada je čula da gori samo drveni otpad u C.I.O.S-u, “tamo negdje na zapadu, na kraju grada”. No s tim se ipak ne bi složili stanovnici tog zapadnog dijela grada, njih gotovo 100 tisuća koji žive u gradskim četvrtima Stenjevec i Podsused-Vrapče koje su bile najbliže požaru. Oni ne samo da su strepili za vrijeme požara nego i dalje žive u strahu zbog, kako kažu, “tempirane bombe“ koju imaju pokraj kućnog praga. Godinama upozoravaju – To što nije gorjelo točno na Trgu bana Jelačića ne znači da je gorjelo izvan grada. Tu su Jankomir, Stenjevec, Špansko, Gajnice, Vrapče, Malešnica..., sve su to kvartovi u kojima živi velik broj ljudi i koji su bili direktno ugroženi – poručili su ljutiti građani. Već dugo upozoravaju na problem centra za reciklažu tvrtke CE.ZA.R, članice C.I.O.S grupe, koji je gorio već tri puta u zadnje tri godine. – Ovo je bilo najgore do sada. Buktinja je bila ogromna i činilo se kao da iz minute u minutu raste. Iako sam pročitala da vatrogasci sve drže pod kontrolom, nije mi bilo svejedno, što da se proširilo tu do nas? – rekla je umirovljenica Marija Jelić koja živi u prvom bloku zgrada koje gledaju ravno na C.I.O.S. i koje su od njega udaljene svega 800-tinjak metara. Svakog dana može opet planuti, ističe, a onda može biti još i gore. – Mi još nismo živjeli ovdje kada je prošli put gorjelo, pa smo se još više uplašili. Odmah smo zatvorili prozore da ne bi dim ulazio. Nismo onda još znali je li opasan za zdravlje – kazala je pak Marina Herceg iz iste zgrade. Majka je 14-mjesečne djevojčice Eme za koju se posebno uplašila pa su jučer prvi put nakon dva dana izašle u šetnju. Iako se još uvijek mogao osjetiti neugodan miris, posebno kada bi zapuhnuo vjetar, stanje je ipak bilo puno bolje nego prethodna dva dana kada su okolni kvartovi izgledali kao da se nad njih spustila gusta magla. Neki zbog toga nisu još ni jučer izlazili iz kuće. – Ne idemo još van, tko zna je li istina što govore, da zrak nije otrovan – viknuo nam je samo kroz odškrinut prozor jedan stanovnik Španskog koji je za svaki slučaj nosio i masku preko lica. – Istina je da su građani jako zabrinuti i za svoje zdravlje, ali i za kvalitetu vode i zemlje. Kažu da je gorio samo drveni otpad, ali mi svi znamo da tamo ima plastike, tkanine i raznog drugog materijala – zaključio je Vladimir Andrić, predsjednik Vijeća gradske četvrti Stenjevec, te poručio kako mjesto jednom reciklažnom centru definitivno ne bi trebalo biti u njihovu, ali ni u jednom drugom naseljenom kvartu. Smatra da se ovako ljude izlaže prevelikom riziku iako su mjerenja Nastavnog zavoda za javno zdravstvo “Dr. Andrija Štampar“ pokazala da je sve u redu s kvalitetom zraka nakon požara. Hrvatske vode i nadležni laboratorij jučer su uzeli i uzorke za analizu iz obližnjeg potoka u koji se slijevala voda nakon gašenja i na koji je postavljenja plutajuća brana da se onečišćenje ne bi širilo. Na mjesto požara izašli su i policijski istražitelji čije su izvide preuzeli službenici DORH-a. Nadležne službe na terenu Nadzor je obavila i Inspekcija zaštite okoliša te je tvrtki CE.ZA.R odmah naređeno da poduzme mjere radi sprečavanja daljnjeg onečišćenja okoliša. Također, zabranjen je rad postrojenja sve do opoziva nadležne protupožarne inspekcija te je zabranjeno primanje novih količina svih vrsta otpada. I Državni zavod za radiološku i nuklearnu sigurnost (DZRNS) jučer je proveo izvanredni nadzor zbog Ininih radioaktivnih cijevi koje su ondje odložene. Ravnatelj Zavoda Saša Medaković kaže da je utvrđeno da kontejner koji sadrži kontaminirane cijevi nije bio zahvaćen požarom. – Budući da je zbog požara došlo do promjena kod izvorno određenih uvjeta skladištenja, infrastrukture i čuvanja, određene su dodatne mjere koje nadzirana osoba mora provesti – ističe Medaković. Prema njegovim riječima, cijevi koje su odložene 200 metara od mjesta izbijanja vatre nisu bile ugrožene, a čak i da su bile, dodaje, ne bi predstavljale izravnu opasnost za okoliš i ljude. Radioaktivne cijevi ipak će do daljnjega ostati na Jankomiru. Medaković objašnjava da će se premjestiti iz CE.ZA.R-a kad se u Hrvatskoj uspostavi Centar za zbrinjavanje radioaktivnog otpada.  