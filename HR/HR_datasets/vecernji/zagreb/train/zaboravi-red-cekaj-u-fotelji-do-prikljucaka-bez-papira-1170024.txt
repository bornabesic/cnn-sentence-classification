Nervoza i živčanost od čekanja u redu osjećaji su koji će se Zagrepčanima od sljedećeg tjedna javljati samo u sjećanjima. Barem što se tiče Gradske uprave jer ona će, u iduće dvije godine, postati prva u Hrvatskoj koja će potpuno funkcionirati bez papira. Posljednje tri godine radilo se na popisivanju svih gradskih poslovnih procesa, a sada će se omogućiti svakome da iz svoje dnevne sobe preda zahtjev za, primjerice, vodovodni priključak, naknadu za novorođenčad ili pak stipendiju. Troškova za novi sustav, kažu u Gradu, neće biti jer se radilo tek na poboljšanju onog koji trenutačno omogućuje mrežno kruženje dokumenata između 22 gradska ureda. – Sustavu će se pristupati preko portala e-Građani. Ondje će se jednostavno moći kliknuti na opciju e-Zagreb, koja vas automatski vodi prema obrascima koje je dovoljno popuniti da bi se predao određeni zahtjev – objasnio je Miro Laco iz Ureda gradonačelnika te dodao da će prvi, već ovaj tjedan, e-Zagreb isprobati osamdesetak ovlaštenih procjenitelja nekretnina. Upravo izdavanje Izvatka procjene nekretnina prvi je zadatak koji će se staviti pred zaposlenike Gradske uprave, koji trenutačno prolaze obuku digitalizacije, a dobivene bi zahtjeve trebali riješiti u roku od jedan dan. – Rješenja zahtjeva podnositelji će dobivati također internetom, s elektroničkim potpisom i vremenskim žigom. Čak i zahtjevi koji će se predavati i dalje u pisarnici, jer ima ljudi koji se ili ne znaju služiti računalom ili jednostavno žele doći fizički, bit će obrađeni elektronički – rekao je Miro Laco, koji objašnjava da je konačni cilj e-Zagreba smanjivanje troškova Gradske uprave. Papiri se više neće koristiti, a neće biti ni printanja, pa se novac neće trošiti ni na održavanje takvih uređaja. Kao još jednu dobru mjeru prelaska na digitalno ističe točan pregled nad radom zaposlenika. – Za svaki zahtjev Zagrepčana, bilo da je riječ o izdavanju, na primjer, potvrde o statusu roditelja odgajatelja ili besplatne karte za ZET onima koji na to imaju pravo, gradski će službenici imati nekoliko dana – objašnjavaju u Gradu dinamiku obrade predmeta. O sigurnosti na internetu Zagrepčani se, uvjerava Laco, ne trebaju brinuti jer će svi njihovi podaci na zahtjevima ostati tajni. – Ministarstvo uprave pomoglo nam je u pripremi digitalizacije jer je portal e-Građani u njihovoj nadležnosti. Pristupa mu se preko čipa na osobnoj iskaznici ili mobilnog bankarstva, što je posve siguran način – objasnio je Miro Laco pa dodao kako će se od svih predanih dokumenata raditi i svojevrsni repozitorij, odnosno svi će dokumenti biti pohranjeni u digitalnoj arhivi. U Gradskoj se upravi godišnje obradi prosječno 1,6 milijuna podnesaka i akata, odnosno oko 6500 dnevno, a e-Zagreb, nadaju se u Gradu, povećat će učinkovitost u poslu.    