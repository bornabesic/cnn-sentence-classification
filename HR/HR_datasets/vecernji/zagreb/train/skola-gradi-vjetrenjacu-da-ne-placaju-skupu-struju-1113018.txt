Elektrostrojarska obrtnička škola iz Selske ceste od Grada će dobiti 15 tisuća kuna za gradnju vjetroagregat kojom će smanjiti dio troškova za struju no, osim same uštede, od projekta će korist imati i sami učenici jer će se moći i educirati kako bi nakon izlaska iz školskih klupa i sami mogli postavljati takve uređaje. Profesor Damir Čolig projekt je prijavio na natječaj Grada za subvencioniranje troškova nabave i ugradnje sustava obnovljivih izvora energije, a ‘mozak’ vjetrenjače nalazit će se u školskom kabinetu u kojem se za rad već koristi sunčeva energija. Gradnja do prosinca – Prijavili smo se i lani na natječaj i prošli, no nismo imali preostalih 15 tisuća kuna pa smo vratili vaučer. Ove godine očekujemo potporu s još jednog natječaja i do prosinca će u dvorištu biti izgrađen vjetroagregat koji će se nalaziti na sedam metara visokom stupu – kazao je profesor Čolig. Dodao je da će s energijom koju dobiju od vjetra proizvesti dovoljno struje za sve potrebe kabineta u kom se nalaze brojni elektroaparati za učenje pa su i troškovi veliki. – Osim što ćemo uštedjeti energiju, bit ćemo u korak s vremenom jer će učenici iz prve ruke moći vidjeti kako se vjetroelektrana spaja i kako radi – ispričao je Čulig. Učenicima Ani Mariji, Luki, Ljudevitu, Josipu, Patriku i Jakovu koje smo zatekli na nastavi ovakvi uređaji za sada su još nepoznanica iako su svjesni da će ih morati naučiti i popravljati i instalirati kada pođu tražiti posao. Praksa i po drugim školama – Sada imamo priliku vidjeti kako funkcionira fotonaponski sustav za proizvodnju električne energije koji je instaliran na zidu škole pa u kabinetu tom energijom punimo baterije. Drago nam je da škola ulaže u nove uređaje kako bismo teorijsko znanje mogli odmah i probati izvesti – kazali su učenici. Zanimljivo je i da su učenici sa svojim profesorima surađivali s građevinskom školom na način da su im maleri iz Građevinske bojili zidove dok su oni njima razveli nove vodove za struju. Profesor Čolig kazao je da imaju u planu ugraditi na krov škole fotoćelije kojima bi proizvodili dovoljno energije za cijelu školu pa bi trošak održavanja bio znatno niži. – U ovom kabinetu obnovljivih izvora energije imamo i projekciju pametne kuće na kojoj učenici uče digitalno umrežiti grijanje, podizanje zavjesa i roleta i sve ono što može pridonijeti energetskoj uštedi – kazao je Čolig. 