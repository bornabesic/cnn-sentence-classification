Predmeti povijesne vrijednosti poput starih Action Man lutaka, filatelijskih kolekcija, pa čak i topova i sablji iz Prvog svjetskog rata glavna su tema popularne serije Pawn Shop.  Priča o zalagaonici u Las Vegasu u kratko je vrijeme postala hit, a mnogi su, gledajući je, poželjeli da se nešto takvo nađe i u njihovu gradu.  Za mobitele traže račun  Zagrepčani su došli na svoje prije nekoliko mjeseci otvaranjem prve zalagaonice takvog tipa u Importanne centru. Kad im je ponestalo novca, neki su se riješili zlatnog nakita, a u posljednjih nekoliko tjedana imaju mogućnost prodati ili založiti i druge stvari. Nakit, prijenosna računala, satovi, starine, instrumenti, pa čak i pribor za jelo te mačevi... mogu se naći u zalagaonici Inter Credo.  – Građani nam se mogu obratiti kad im je najpotrebnije i na neko vrijeme predati nam određenu stvar u zamjenu za novac. Naravno, tu stvar mogu i prodati ako procijene da im više ne treba – rekao je vlasnik Inter Creda Marko Hrgota te dodao kako u zalagaonicu dolazi sve više ljudi donoseći svoje dragocjenosti. Međutim, ljudi ponekad ne razumiju značenje pojma “zalagaonica” pa na prodaju donose sve stvari koje pronađu kod kuće.  – Ljudi dolaze s rabljenim tenisicama, stereolinijama bez kazetofona ili starom odjećom te se čude zašto takav predmet ne možemo prihvatiti – rekao je Hrgota te istaknuo da je zalagaonica svojevrsni posrednik između predmeta te se u nju ne može donijeti ništa što nekom drugom nije od koristi.  Sumnjivo se prijavljuje  Baš kao i u seriji spomenutoj na početku, predmet mora biti vrijedan, mora se moći preprodati, a osim toga, sve doneseno, mora biti i legalno.  – Ne očekujemo da ljudi imaju račun za pojedine starine, ali kad je riječ o novijim modelima telefona ili sličnim tehnološkim sitnicama, tražit ćemo i račun – napomenuo je Hrgota, koji svaki sumnjivi predmet prijavljuje policiji.  Iako se sada, u jedinoj zalagaonici predmeta u gradu, može pronaći, primjerice, akustična gitara za 450 kuna, prijenosno računalo za 1400 ili čak Nintendo Wii za 354 kune, najveća želja vlasnika jest da njegova zalagaonica postane poput inozemnih u kojima se založiti mogu i predmeti poput povijesnih dokumenata, antiknih lutki te narodnih nošnji.  – Hrvatsko tržište još je premalo za to. Jednostavno, kome bih to prodao – pita se. 