Posljednjih osam godina za Kajzericu su radili kao udruga građana. Sada su odlučili okušati se na lokalnim izborima kao lista grupe birača za svoj mjesni odbor. Potpuno nezavisni i neovisni o strankama. Članovi udruge “Za Kaj? Za Kajzericu!” na taj će način, smatraju, još učinkovitije moći rješavati probleme svog kvarta. Ionako su, kažu, od 0 do 24 dostupni svojim sugrađanima. – Slušamo zahtjeve i želje, šaljemo dopise Gradu, a kad se nešto ne napravi, nas pitaju zašto to još nije riješeno. Kao da imamo ovlasti koje ustvari trenutačno nemamo – kažu ovi stanovnici Kajzerice, koji su zauzeli redni broj 2. kao izborna lista. Nositeljica je Ana Gugić, a slijede Leonard Topić, Anja Asić Šižgorić, Matej Jurčić, Alan Medić, Darko Gugić i Marina Horvatinec. Svi su oni aktivni u udruzi, čiji je predsjednik Ognjen Golubić odlučio apstinirati od izbora. Radije će, kaže, “čuvati utvrdu”. – Netko u slobodno vrijeme igra tenis ili nogomet, mi radije popijemo piće i usput rješavamo komunalne probleme – kaže Leonard Topić. Nije im bio problem niti skupiti potpise potpore. Trebalo ih je, naime, prikupiti 50. – Mislili smo prvo da je to pedeset “po glavi”, no kad smo shvatili da se radi o potpisima za cijelu listu, skupili smo ih u roku od sat vremena – kaže Leonard Topić. Složni su – stranku neće osnivati. Dosad su svaki dan bili angažirani oko nekog problema, bilo da se radi o krpanju pločnika, popravku upalog šahta, košnji obraslog zemljišta... no najveći pothvat bila je inicijativa za izgradnju škole i vrtića. – Takvu su inicijativu podržali brojni roditelji s Kajzerice, koji su se ubrzo i priključili udruzi pa smo zajedničkim snagama inicirali ovaj projekt. Čak smo kucali na vrata direktora URIHO-a jer je njihovo zemljište bilo jedino mjesto na kojem se može izgraditi takav kompleks – kažu. Još ima problema za rješavanje – prometnih, nedostatak ambulante, voljeli bismo kvart promovirati kao sportski... Zanima ih, kažu, samo boljitak lokalne zajednice.      