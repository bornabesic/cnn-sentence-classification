– Grad nema stručnih argumenata za gradnju crkve u prostoru javnog uređenog parka u gusto naseljenoj Trnjanskoj Savici – mišljenje je to Društva arhitekata Zagreb i Inicijative Čuvamo naš park izneseno neposredno prije isteka roka za podnošenje prigovora u postupku izdavanja lokacijske dozvole za izgradnju crkve i župnog dvora u spomenutom zagrebačkom kvartu. Kažu, ovakva odluka zapravo je korak unazad. Prekratak rok za žalbu – Planiranje izgradnje crkve u glavnom parku, kao jednom od nositelja kvartovskog identiteta i socijalnog kapitala, predstavlja korak unazad, a za poziciju crkve treba iznaći kvalitetnije urbanističko rješenje kakvo je, primjerice, u Sigetu. Naselje ima manjak javnog prostora, no uz sve argumente protiv gradnje zatražena je lokacijska dozvola, a gradonačelnik gorljivo podržava njezino donošenje. Stoga nije jasno jesu li institucije ovog Grada u službi javnog interesa građana i građanki ili su samo tu kako bi pogodovali pojedinačnim interesima, u ovom slučaju interesima jedne župe – piše u priopćenju Društva arhitekata i Inicijative Čuvajmo naš park. Podsjetimo, s ciljem očuvanja jedine zelene površine prikupljeno je 1200 potpisa stanara od ukupno njih tri tisuće, koliko ih tamo živi. Bune se stanari jer im je rok za žalbu na izdavanje dozvole dan u jednom terminu i to u vrijeme godišnjih odmora. Mjesta i za park i za crkvu – Aktualna predložena pozicija crkve na Savici predstavlja jedan od lošijih primjera tog međuodnosa upravo zbog njezine udaljenosti od ostalih sadržaja kao i prostornih odnosa. Smatramo da je za realizaciju crkve, potrebne za ovaj dio grada, a zahvaljujući rezervama prostora u kvartu, zaista moguće realizirati u prostoru kvarta na nekoliko bliskih lokacija, i to na obostranu prostorno funkcionalnu korist svih zainteresiranih strana – poručili su arhitekti. Da politika ipak mora poštovati mišljenje struke, stav je i zastupnika Dominika Etlingera. – Politika mora slušati građane i struku, a njihovi stavovi su jasni. Park treba ostati, a za crkvu će se pronaći alternativna lokacija. Drukčije rješenje bilo bi štetno za kvalitetu života građana Savice – poručio je Etlinger.• >> Prosvjed protiv gradnje crkve u parku na Savici 