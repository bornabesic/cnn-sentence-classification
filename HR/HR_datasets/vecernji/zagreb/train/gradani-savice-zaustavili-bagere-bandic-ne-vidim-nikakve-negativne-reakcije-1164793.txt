Predstavnici inicijative "Čuvamo naš park" građana zagrebačkog naselja Savica nastavili su u petak prosvjedovati protiv radova u Parku Trnjanska Savica, zaustavivši bagere koji su započeli s radovima na izgradnji rekreativno-zabavnog parka vrijednog 12 milijuna kuna, tvrdeći da taj projekt predstavlja devastaciju javne površine i da se provodi mimo zakonskih postupaka, dok je gradonačelnik Milan Bandić izjavio da ne vidi nikakve negativne reakcije. Tražimo da se hitno obustave svi radovi i za uređenje parka raspiše javni natječaj, izjavila je predstavnica inicijative "Čuvamo naš park" Nevenka Trumbetaš Bakić u telefonskom razgovoru za Hinu. "Za projekt vrijedan 12 milijuna kuna uopće nije raspisan javni natječaj, a nije ishođena ni građevinska dozvola", kazala je Trumbetaš Bakić koja spornim smatra i to što je projektom predviđena betonizacija preko 38 posto travnate površine. Dodala je da su predstavnici inicijative radove u parku prijavili policiji jer gradilište nije ograđeno zaštitnom ogradom te podnijeli prijavu građevinskoj inspekciji. "Policija je kazala da za to nije nadležna, a od inspektora također još nitko nije izašao na teren", rekla je Bakić. Zagrebačka policija potvrdila je da je dobila dojavu o okupljanju građana na Savici i neograđenim radovima, ali ističu da "nije bilo nikakvog postupanja od strane policije". Gradonačelnik Bandić na upit novinara o zaustavljanju bagera na Savici izjavio je da ne vidi nikakve negativne reakcije. "Ja nisam vidio nikoga da je stao pred bager, balvan revolucija je iza nas, a u Zagrebu ne stoluje mentalitet balvan revolucije... Ja ne vidim nikakve negativne reakcije",  rekao je Bandić nakon potpisivanja Sporazuma o suradnji s ciljem prevencije zlouporabe droga. "To je demokracija, ljudi imaju pravo na svoj izričaj i da prosvjeduju i da plješću i da viču i zvižde, to je sastavni dio demokracije", dodao je Bandić i poručio da će za četiri mjeseca sve pozvati na otvorenje najljepšeg parka u gradu takozvanog "malog Bundeka". >> Bandić: Uvijek će netko biti protiv, ja već vidim kako će park izgledati, bit će to 'mići' Bundek >> Zaustavili smo gradnju crkve, pa ćemo i novi Bandićev park 