Naša najbolja sportašica svih vremena i državna tajnica Središnjeg državnog ureda za šport Janica Kostelić izjavila je u srijedu na predstavljanju Europskog tjedna sporta da će postupiti sukladno napucima Povjerenstva za odlučivanje o sukobu interesa koje joj je u utorak sugeriralo da "otkloni primitak novčane nagrade u sklopu priznanja 'Zagrepčanka godine', koja će joj biti dodijeljena za Dan Grada Zagreba.  "Ja sam odmah po saznanju da sam dobila priznanje "Zagrepčanka godine", u koje spada i novčana nagrada od 50 tisuća kuna, uputila upit Povjerenstvu za odlučivanje o sukobu interesa od kojeg sam jučer dobila mišljenje i naravno da neću uzeti novčanu nagradu", izjavila je za Hinu Janica Kostelić.  Predsjednica Povjerenstva Dalija Orešković u obrazloženju mišljenja kazala je da je Povjerenstvo odlučilo dosljedno tumačiti odredbe čl. 11 Zakona "koji kaže da se darom ne smatraju državna priznanja", a u ovom slučaju "nije riječ o državnom priznanju, već je to naknada jedinice lokalne (regionalne) samouprave". "Radi se o značajnom novčanom iznosu i u potpunosti se slažem s obrazloženjem Povjerenstva u kojem stoji da se neprimanjem novčanog djela ove nagrade više štiti integritet i vjerodostojnost dužnosnika, ali i povjerenje građana u tijela javne vlasti", rekla je Kostelić koja će Odlukom zagrebačke Gradske skupštine  31. svibnja primiti priznanje "Zagrepčanka godine",  kao javno priznanje za vrhunske rezultate i afirmaciju žena u sportu. Nazočnost državne tajnice Središnjeg državnog ureda za šport novinari su iskoristili i za  pitanja o tome kako napreduju aktivnosti vezane za izradu Nacionalnog programa sporta i Nacrta Zakona o športu. "Sve aktivnosti vezane uz donošenje ova dva značajna dokumenta za razvoj našeg sporta odvijaju se prema zacrtanoj dinamici i vjerujem da bi do kraja godine mogli u redovnu proceduru uputiti nacrt prijedloga zakona o sportu, a otprilike u tom vremenu mogli bi dobiti i novi Nacionalni program sporta", zaključila je Janica Kostelić.   