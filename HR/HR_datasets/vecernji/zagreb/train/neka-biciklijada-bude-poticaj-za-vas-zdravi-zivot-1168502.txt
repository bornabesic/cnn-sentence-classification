Bolja kondicija, gubitak viška kilograma, čvršći mišići, rješavanje stresa, ali i očuvanje okoliša i druženje. Dobre strane vožnje bicikla mogle bi se samo nabrajati te stoga ne čudi da se danas mnogi odlučuju da im bicikl bude primarno prijevozno sredstvo. No za uvođenje takve zdrave navike u život ponekad je potreban poticaj. Gubitak kalorija Idealna motivacija za početak vožnje biciklom može biti i velika Večernjakova biciklijada. Održat će se 13. svibnja, a start je u 11 sati kod Nacionalne i sveučilišne knjižnice. Očekuje se da će se, kao i svake godine, na njoj okupiti gotovo 2000 vozača. Vozit će rutom preko Slavonske, Savske, Vukovarske i Držićeve do Bundeka, svatko će si sam odrediti tempo, no očekuje se da će za tih 10 kilometara u prosjeku trebati oko sat vremena. Koliko je vožnja biciklom zdrava pokazuju procjene stručnjaka koji kažu da se tijekom 60 minuta vožnje može izgubiti 450 do 800 kalorija, ovisno o brzini, težini i usponu. Također, važno je da tijekom vožnje rade mišići potkoljenice, prednje i stražnje strane natkoljenice, stražnjice i trbušni mišići. Ipak, biciklist Mislav Kaučić napominje da ima nekoliko pravila kojih se treba pridržavati da bi vožnja biciklom imala željene učinke. – Treba voditi računa o hidrataciji te uvijek imati uza se bocu vode – rekao je Kaučić i napomenuo da bi zadnji obrok trebao biti dva-tri sata prije vožnje. Također, treba izbjegavati masnu hranu i birati lagane namirnice. Online prijave za vožnju Za sve one koji nemaju bicikl, a žele sudjelovati u biciklijadi, rješenje ima sustav javnih bicikala Nextbike. Večernjakov dugogodišnji partner u povodu četvrtog rođendana osigurao je besplatno korištenje svojih bicikala. Za rezervaciju Nextbikeova bicikla potrebno je poslati svoje ime, prezime i broj mobitela na e-mail info@nextbike.hr do 11. svibnja. Vozači se mogu prijaviti i na internetu kako bi izbjegli gužve na startu.       