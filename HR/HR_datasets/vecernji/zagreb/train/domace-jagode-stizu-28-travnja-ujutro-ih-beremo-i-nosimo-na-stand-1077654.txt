Prve jagode uzgojene na području Zagrebačke županije na štandove će doći tek krajem travnja. I to na tri štanda kod Avenue Malla. Štandove će Udruga proizvođača jagoda Zagrebačke županije “Jagodni prsten” postaviti 28. travnja. A na ostalih 27 lokacija počinju se prodavati 9. svibnja. Sve jagode koje se dotad budu pojavljivale u trgovačkim centrima, ali i na tržnicama, najvjerojatnije nisu domaće. Jagode koje se trenutačno nude na placevima, a za koje se tvrdi da su vrgoračke, uglavnom to nisu. Najčešće su španjolske jagode, no ima ih i iz Grčke, kažu proizvođači. – Uvozne jagode sve češće, kako vrijeme prolazi, prodaju i kao jagode Zagrebačke županije. No, prepoznati ih se može po originalnoj ambalaži, tako da svaki kupac ima informaciju tko ih je proizveo – kažu iz udruge “Jagodni prsten”. Konkurirati onim uvoznima gotovo je nemoguće, žale se proizvođači. – Ne možemo pratiti njihovu nisku cijenu. Naša je proizvodnja skuplja, s obzirom na to da ne radimo s herbicidima. Oni rade na veliko i beru puno prije nas. I ne čekaju da jagoda dozre, već ju beru zelenu, a plodovi dozrijevaju u hladnjačama. Takve jagode mogu se prepoznati po bijelom rubu oko lista. Kad bismo htjeli ranije plasirati svoje proizvode, mogli bismo to učiniti, ali bismo morali grijati plastenike, a to se ne bi nikako isplatilo – govori predsjednik udruge Željko Varga. Samo od jagoda, napominje, baš se i ne može živjeti. Ljudi koji se time bave obično uzgajaju još nešto ili netko u obitelji radi, a jagode dođu kao dodatna zarada. Na njegovom OPG-u u Bratini pokraj Pokupskog za 45.000 sadnica jagoda brine se četvero ljudi, a sve to zahtijeva jako puno vremena. – Radimo dokle god je dan, ponekad od 7 ujutro do 20 sati, a kad je berba, jedva da uspijemo spavati – kaže Varga. Udruga ima 25 članova, a brinu se za 600.000 sadnica koje proizvedu 300 tona jagoda godišnje. Otkako su udruženi, proizvode dvostruko više. – Ove godine udruga slavi 15 godina. Prije nego što je osnovana nije bilo jednostavno plasirati ono što proizvedeš – ističe Damir Gregorić, jedan od proizvođača i bivši predsjednik udruge, koji se ovim poslom počeo baviti prije 20 godina. I to na nagovor. Radio je kao voditelj restorana u dočasničkoj školi u Jastrebarskom, s radnim vremenom od 6 do 14 sati, i imao dovoljno vremena za uzgoj. A kad je odlučeno da će se škola preseliti, jagode su mu postale stalni posao. Ni Varga se nikad nije vidio u poljoprivredi. Po zanimanju vodoinstalater, zajedno sa suprugom Nikolinom, komercijalisticom, upustio se u proizvodnju jagoda prije šest godina. – Posla nije bilo i tako smo krenuli, na nagovor prijatelja – kaže Varga, dodajući da kupci više ne gledaju na kvalitetu, nego na cijenu. A uvozne se jagode trenutačno na policama trgovina mogu naći po cijeni od 8 do 15 kuna za mjericu od pola kilograma. Kako sezona jagoda odmiče, to su jeftinije. Otprilike dva tjedna nakon što se pojave jagode na policama trgovina, “nastupaju” prve jagode Zagrebačke županije. – Krećemo s cijenom od 12 kuna, pa se ona spušta do 8. Razlika je u tome što mi svoje jagode prodajemo taj dan kad ih uberemo jer su već idući zrele za pekmez – kaže Varga. Jagode udruge na štandovima će biti sve do sredine lipnja, a ove godine pomogao im je i Grad Zagreb jer su smanjili kotizacije. Lani su, objašnjava, plaćali 200 kuna po danu, a sad će 80, i to za prvu zonu, odnosno uži centar. Drugu zonu plaćat će 40 kuna. 