Fakultet je upisala 2014. i već je nakon nekoliko mjeseci na vlastitoj koži osjetila kako je to kada se prekrše tvoja studentska prava. Tri godine kasnije postala je studentska pravobraniteljica Sveučilišta u Zagrebu i nju studenti zovu kada se trebaju uhvatiti u koštac s lošim sustavom, kompliciranom birokracijom... – Često ti se dogodi, posebno kada si brucoš, da se nađeš u problemima, a uopće ne znaš kome se obratiti, koje su ti mogućnosti. Osobno sam bila potpuno zbunjena – prisjeća se Barbara Šimić, sada studentica treće godine Pravnog fakulteta, koja na funkciji pravobraniteljice volontira, ali ističe da joj rad sa studentima u stvarnim situacijama pomaže u stjecanju iskustva. Njoj se dogodilo da je fakultet usred akademske godine promijenio pravilnik o statusu iznimno uspješnog studenta, a da ih nisu obavijestili. Ona je bila zakinuta i odlučila je nešto učiniti. Doznala je da svaki fakultet ima studentskog pravobranitelja, a jedan radi i na razini cijelog sveučilišta. Posao mu je da savjetuje studente i prima pritužbe. Ako su im prava uistinu prekršena, o svakom slučaju raspravlja s nadležnim tijelima sveučilišta, a može sudjelovati i u postupcima za zaštitu prava. – Shvatila sam da studenti zapravo imaju puno šansi, ali da im one ništa ne vrijede ako nisu dobro informirani – ističe Barbara Šimić, koja se ponukana vlastitim slučajem odlučila aktivno uključiti u zaštitu studentskih prava. Lani je bila dio tima tadašnjeg pravobranitelja, a ove je godine ona preuzela funkciju, na kojoj je četiri mjeseca. – Studenti mi se najčešće javljaju kada imaju problema s polaganjem ispita ili s nekim profesorom te kada im pravo studiranja visi o niti. Zanima ih i kako ostvariti mirovanje godine – ističe pravobraniteljica te dodaje kako nije istina da se ne može ništa učiniti, kako mnogi misle. Nedavno je imala primjer studentice kojoj nije ispoštovano pravo da polaže ispit pred komisijom. Nakon žalbe fakultet je priznao da je pogriješio te su je naknadno upisali na semestar. Osim na fakultetske probleme, studenti se žale i zbog rada putem student-servisa, najčešće na nekorektan odnos poslodavca prema njima. Što se tiče prehrane, žale se zbog gubitka subvencije, dok na studentski smještaj uglavnom nemaju primjedbe. Za mandata planira organizirati seriju predavanja “Upoznaj svoja prava”, a izradila je i brošuru za studente koja će uskoro u tisak. – Najgore je što se studenti o svojim pravima odluče informirati tek kada imaju problema, a trebali bi unaprijed. A teško je kada je nekome prekršeno pravo, ali više ništa ne možeš učiniti jer se javio prekasno – zaključuje Barbara Šimić.•      