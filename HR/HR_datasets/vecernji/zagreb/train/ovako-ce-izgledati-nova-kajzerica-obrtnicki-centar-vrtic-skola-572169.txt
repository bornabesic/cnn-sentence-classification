Kajzerica, koja je donedavno bila poznata tek kao “kineska četvrt” koja se naglo razvila 90-ih i to ne baš planski, uskoro će postati najveće gradilište u Zagrebu. Uz osnovnu školu i dječji vrtić, za kojima stanovnici vape već godinama, ondje će se graditi i već dulje najavljivan centar URIHO, Obrtnički centar i centar SEECEL.  Već ove godine  Prije nekoliko dana završio je idejni javni natječaj za projekt SEECEL pa je poznat i budući izgled svih građevina. Iako je prvi na redu trebao biti centar URIHO, dječji vrtić i osnovna škola gradit će se prije. Po 40 milijuna kuna za gradnju vrtića i škole, dakle ukupno 80 milijuna, Grad je izdvojio za 2013. godinu i sada se traži izvođač radova. Iz gradskog Ureda za školstvo kazali su da će radovi trajati oko godinu dana na vrtiću, a dvije na školi.  – Djeca će u vrtić na Kajzericu moći na jesen 2014. godine, a u školu najvjerojatnije godinu poslije, odnosno školske godine 2015.-2016. – kazali su u uredu. Sljedeće godine radovi bi trebali početi i na URIHO-ovu kompleksu u čijem je vlasništvu i zemljište gdje će se graditi škola i vrtić.  – Već se dugo radi na dokumentaciji, projekt je davno napravljen i nadamo se da će sljedeće godine zaista i početi radovi – kazao je ravnatelj Josip Držaić. Početak radova na gradnji Obrtničkog centra također se očekuje sljedeće godine. – Ako do kraja godine dobijemo lokacijsku dozvolu, u 2013. postavit ćemo i kamen temeljac – kazao je Ivan Obad, predsjednik Obrtničke komore dodajući da im za projekt treba oko 50 milijuna eura.  Suradnja stručnjaka  Na inicijativu Ministarstva gospodarstva u suradnji s Hrvatskom gospodarskom komorom osnovan je SEECEL. Od Grada je dobiveno zemljište pa se očekuje da bi se i taj projekt, koji će postati važan po ulasku u EU, trebao početi graditi sljedeće godine. Cilj je centra poticanjem suradnje stručnjaka zemalja jugoistočne Europe podržati unapređenje poduzetničkog razmišljanja svih generacija. Ondje se dugoročno planira i gradnja crkve te ženske kuće. >>Obrtnički centar za tri godine, tražit će novac i iz fondova EU 