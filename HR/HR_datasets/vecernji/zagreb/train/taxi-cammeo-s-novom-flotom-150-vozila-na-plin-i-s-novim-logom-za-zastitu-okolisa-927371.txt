Sadašnje Opel Insignije Taxi Cammeo u roku 20 dana zamijenit će novim automobilima Opel Astrama na plin, kako kažu, zbog ušteda, ali i zaštite okoliša. Osim obnovljenog voznog parka od 150 vozila, Cammeo se odriče i dosad prepoznatljive žuto-bijele boje, a i novi zeleno-bijeli zaštitni znak aludirat će također na zaštitu okoliša. - Iza nas je predstečajni postupak, a ovim se potezom između ostalog želimo stabilizirati jer ćemo imati manje troškove na gorivu, a i novi leasing ugovor za automobile biti će na dvije godine pa ćemo i tu imat manje mjesečne rate - kazao je Vladimir Minovski, direktor tvrtke. Napomenuo je kako Cammeo u Hrvatskoj zapošljava 600 osoba i da njihova radna mjesta nisu ugrožena, zahvaljujući i stalnim inovacijama koje im pomažu da se nose s konkurencijom. Jedna od inovacija je besplatna aplikacija za pametne telefone koju će Cammeo građanima ponuditi od 1. travnja. - Korisnici će uz sadašnu mogućnost besplatnog poziva našeg taksija putem interneta moći isto učiniti i putem mobitela. Vozilo će se moći naručiti pritiskom samo dvije tipke, a korisnici će cijelo vrijeme moći pratiti dokud je vozilo stiglo, a s njegovim dolaskom stići će im i poruka - objasnio je Minovski. Dodao je da cijene vožnje ne mogu smanjivati, no da će građani profitirati i na ovaj način jer neće dodatno plaćati telefonske pozive za naručivanje vozila. U Cammeu imaju planova i širenja na cijelu Hrvatsku, ali i dodatno povećanje voznog parka u Zagrebu. - Budući da ne možemo računati na nove licence, svim sadašnjim samostalnim taksistima ponudit ćemo franšizu da preko nas kupe vozilo na plin, koriste naš call-centar za narudžbe vožnji te zarade iznadprosječnu plaću - kazao je Minovski. >>Do kraja ožujka Taxi Cammeo mijenja svih 152 vozila >>Taksi kojim su se mogli svi voziti s ceste guraju veliki dugovi 