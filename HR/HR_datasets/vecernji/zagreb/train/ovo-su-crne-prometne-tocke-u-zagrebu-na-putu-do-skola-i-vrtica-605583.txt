Kod vrtića u Ulici Kerestinečkih žrtava nema zebre niti ležećih policajaca, ali ni signalizacije da je tamo vrtić, žale se zabrinuti roditelji Zbunjujući semafor na križanju Horvaćanske i Ulice Hinka Wurtha, nedostatak signalizacije i loše stanje kolnika kod osnovne škole Gračani, opasno križanje ulice Sv. Mateja i Hribarovog prijelaza u Dugavama te nedostatak zebre i ležećih policajaca kod vrtića u Ulici Kerestinečkih žrtava samo su neke od crnih prometnih točaka koje su nam u sklopu Večernjakove akcije javili čitatelji. Na mail adresu letećeg reportera stiglo je na desetke konkretnih problema. Za prvu ruku obišli smo četiri lokacije, a sa obilascima ćemo i nastaviti. Vozači niti ne vide djecu – Problem je u tome što je na semaforu za pješake zeleno, ali na semaforu iza leđa pješaka već se upali crveno pa vozači koji skreću u Horvaćansku trube i izlijeću jer misle da djeca prelaze preko crvenog – piše nam zabrinuta majka. Za osnovnu školu Gračani dobili smo nekoliko dojava koje upozoravaju na loše stanje kolnika i nedostatak signalizacije na prometnici kojom se školi pristupa, dok nas zabrinuti roditelj iz Dugava upozorava na križanje ulice Sv. Mateja i Hribarovog prilaza, koje se nalazi nedaleko škole. -Kada autobus ili kombi stanu đaku koji prelazi cestu, niti on vidi automobil, niti vozač u drugom traku vidi dijete. Tamo nema ležećih policajaca i vozači se znaju zaletavati - upozorava roditelj. Poziv roditeljima Kako riješiti te crne točke pitali smo i u Gradu Zagrebu. – Roditelji koji u bilo kojem trenutku godine primijete crne točke mogu se obratit školi, mjesnom odboru ili direktno nama. Škole i vrtići od posebne su nam važnosti tako da odmah reagiramo na svaku dojavu. No potrebna nam je pomoć roditelja da nas vode. Oni znaju teren bolje od naših ljudi koji ne mogu stajati 24 sata na jednom mjestu i gledati gdje bi mogla biti potencijalna opasnost. Pomoć roditelja izrazito nam je bitna - poručio je Alen Ordulj iz Ureda za promet. S letećim reporterom može se kontaktirati e-mailom leteci.reporter@vecernji.net, putem telefona 01/6300-455, putem Facebook-stranice i putem Twittera. 