Od 17. do 19. lipnja na desnoj obali Save u parku i na jezeru Bundek održat će se 16. Međunarodni festival vatrometa, na kojem će nagrađivani i maštoviti pirotehničari svijeta pokazati svoje umijeće i zagrebačko nebo osvijetliti s čak 2500 projektila, izvijestili su organizatori festivala – Mirnovec Pirotehnika. Organizatori na ovogodišnjem festivalu očekuju nekoliko desetaka tisuća posjetitelja koji će moći uživati u nadmetanju hrvatskog tima iz Mirnovca s ekipama iz Italije i Poljske, specijaliziranih za izvođenje velikih javnih vatrometa. Talijanski tim Scarpato Pirotecnica poznat je po svom vatrenom cvijeću na nebu koje osvjetljava noć i razbija mrak, dok je obiteljsko poduzeće Surex iz Poljske dobitnik brojnih nagrada na svjetskim natjecanjima, prepoznato po piroglazbenim vatrometima. Vatrometi će trajati 10 minuta. Kako bi se natjecanje dodatno "začinilo“, ove godine svaka ekipa ima projektni zadatak u trajanju od tri minute, zadanu temu na koju će morati pokazati svoje piroglazbeno umijeće – pjesmu Ive Robića "Tebi, grade moj". Pobjednika festivala bira publika uz pomoć glasačkih aparata postavljenih na Bundeku. Tijekom sva tri dana festivala osiguran je glazbeni program uz nastupe hrvatskih izvođača – Kiće Slabinca, Crvene jabuke i Željka Bebeka. Osim glazbenog programa, Mirnovec je pripremio i zabavni sadržaj za klince – svakoga se dana u 22 sata priprema "baby vatromet", a tu je i lunapark. I ove je godine u sklopu festivala organizirana akcija prikupljanja novčanih sredstava za pomoć udrugama "Krijesnica" i "Veliko srce malom srcu". Od svake lanterne prodane na festivalu organizator će odvojiti pet kuna i donirati udrugama. Prošle je godine tako svakoj udruzi uplaćeno 4728 kuna. >>Dječji vatromet – novost na festivalu vatrometa 