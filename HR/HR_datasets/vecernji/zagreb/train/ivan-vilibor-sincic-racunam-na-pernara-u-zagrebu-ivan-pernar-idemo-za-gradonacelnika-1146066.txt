Predsjednik Živoga zida i saborski zastupnik Ivan Vilibor Sinčić u ponedjeljak je izjavio kako računa na Ivana Pernara na predstojećim lokalnim izborima u Zagrebu, odbivši precizirati hoće li Pernar biti i njihov kandidat za zagrebačkog gradonačelnika.     "Računam na Pernara u Zagrebu. On je već bio izabran u kvartovsko vijeće, ne bih htio više komentirati", rekao je Sinčić u emisiji ''Oporbeni zarez'' Hrvatskog radija te dodao da će Živi zid "ući u utrku u Zagrebu na svim razinama". Sam Pernar tekst o Sinčićevim izjavama podijelio je na svom profilu na Facebooku uz komentar "Idemo za gradonačelnika". Pernar ima svoj stil, ponekad zna pretjerati, no ima i puno toga reći i talentiran je političar, rekao je Sinčić i ponovno stao u obranu svog stranačkog kolege, ali i ostalih zastupnika Živoga zida, ustvrdivši kako su ih građani izabrali da "govore istinu".  Njihovo nedavno izbacivanja iz sabornice objasnio je nesnalaženjem potpredsjednika Sabora Željka Reinera, kojega je, kaže, smetala rasprava koja se doticala bivšeg šefa HDZ-a Tomislava Karamarka.  "Ne urušavamo dignitet Sabora. Upravo suprotno, dižemo razinu diskursa u Saboru i postavljamo pitanja koja se dugo nisu otvarala", rekao je Sinčić u radijskoj emisiji u kojoj je velik dio posvećen Pernarovu ponašanju pa i njegovu fotografiranju sa srednjoškolcima i pokušaju njihova uvođenja u Sabor. Pernar, tvrdi Sinčić, u škole  "dolazi isključivo na poziv", a i fotografira se s maloljetnicima "samo na poziv".  "Uvjeravam vas da Pernar nema loše namjere", kazao je, dodavši kako i predsjednica Grabar-Kitarović i premijer Plenković posjećuju škole kada ih se pozove. Upitan je li njegova stranka donijela populizam na hrvatsku političku scenu, Sinčić je odgovorio da se oni ne bave "populizmom", već "popularnim problemima" koji se tiču velikog broja građana, blokada i dužničkog ropstva. To, smatra Sinčić, nije podilaženje narodu na način na koji to "rade Mostovci" koji, ocijenio je, ''podilaze građanima da bi ih kasnije prevarili''. Kao primjer naveo je i jamstva koja su Mostovci isticali kao uvjet za ulazak u suradnju s HDZ-om. "Most maže oči, prikazujući reformama nešto što to nije", rekao je Sinčić dodavši kako "za Živi zid politika nije igra u kockarnici, što prepoznaje sve veći broj građana ". Upitan smatra li se šefom oporbe, odgovorio je da bi to, s obzirom na broj saborskih zastupnika, trebao biti SDP-ov Davor Bernardić.  "No, SDP nije toliko glasan tako da neki smatraju da unutar Živoga zida treba tražiti šefa oporbe", kazao je Sinčić. Sinčić je govorio i o poimanju parlamentarizma i demokracije, ugledu Sabora, čestim ispadima u sabornici, političkoj retorici i populizmu.  >> VIDEO Pernar ponovno napravio show i napustio sjednicu: Očekujem od saborske straže da se ispriča! 