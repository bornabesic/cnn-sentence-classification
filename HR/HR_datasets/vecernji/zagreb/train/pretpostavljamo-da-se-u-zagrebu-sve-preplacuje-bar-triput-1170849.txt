Tomislav Tomašević, kandidat za gradonačelnika koalicije Zagreb je naš – Nova ljevica – OraH – Radnička fronta – Za grad, na Cambridgeu je magistrirao održivi ekonomski i društveni razvoj. Smatra da upravo takav razvoj treba Zagrebu, i to uključenjem građana u odlučivanje. Nijedna se inicijativa nije bavila lokalnom ekonomijom kao mehanizmom demokratizacije... Lokalna ekonomija i komunalne usluge izravno utječu na kvalitetu života, ali i odnose moći. Drugi naglašavaju svjetonazorske teme, no promjene imena trgova neće utjecati na kvalitetu života građana. Važnije je imaju li posao, koliko im treba do posla, što će moći raditi nakon posla. Uspostavit ćemo društveni nadzor javnih poduzeća i poticati društveno poduzetništvo koje reinvestira većinu dobiti u razvoj zajednice te drukčije modele ekonomske podrške, kakva je i inicijativa osnivanja etične banke čiji sam član. Priključuje nam se sve više građana koji žele inicijativu koja ih uključuje u odlučivanje. Protiv ste privatizacije komunalnih usluga. Kako smanjiti cijene i velike gubitke u distribuciji, pogotovo vode? Istraživanja pokazuju da privatizacija dovodi do veće cijene usluge, lošije kvalitete i podinvestiranja u infrastrukturu. U Zagrebu je s dva privatna poduzeća sklopljen ugovor za pročišćavanje otpadnih voda, a cijena vode za kućanstva u 16 godina povećala se trostruko. Napravit ćemo reviziju tog štetnog ugovora i pojeftiniti vodu. Grad je odgovoran što 50% vode iscuri iz mreže, to ćemo promijeniti ulaganjima iz fondova EU i proračuna. Kanite smanjiti prirez, a zadržati kvalitetu usluga? Kad uđemo u institucije vlasti, vidjet ćemo stvarno stanje troškova; pretpostavka nam je da se sve u gradu preplaćuje barem triput. Ako se to pokaže točnim, ima prostora za znatnije smanjenje prireza, a da zadržimo ne jednaku, nego i bolju kvalitetu usluga. Iz strukturnih fondova EU dosad se u Zagrebu povukao novac samo za Zoološki vrt, što je sramotno. Povući ćemo sredstva za gospodarenje otpadom i javni promet, zatvoriti odlagalište Jakuševec i uspostaviti sustav odvojenog prikupljanja otpada. Uvele bi se čipirane kante kako bi svi plaćali prema količini otpada koju proizvedu. Na tome možemo uštedjeti 150 milijuna kuna godišnje. Možemo reći da svake godine bacimo u smeće jedan dom za starije koji bi smo tim novcem mogli sagraditi. Koji su vam ostali prioriteti? Proširit ćemo tramvajsku mrežu, smanjiti promet u središtu gradnjom garaža na obodu centra, sagraditi mrežu biciklističkih staza... Prvi nam je korak ući u Gradsku skupštinu, gdje ćemo puhati za vrat političkim opcijama, a vidimo da je i na nacionalnoj razini potrebna nova politička energija.