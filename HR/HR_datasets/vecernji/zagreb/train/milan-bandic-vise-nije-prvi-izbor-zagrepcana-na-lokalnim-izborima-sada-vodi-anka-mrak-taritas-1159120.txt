Milan Bandić više nije prvi izbor Zagrepčana na lokalnim izborima - sada vodi Anka Mrak Taritaš, pokazuje istraživanje Dnevnika Nove TV. Na pitanje "Za koga ćete glasati za gradonačelnika ili gradonačelnicu?" prvo mjesto zauzela je Anka Mrak Taritaš s 27,8 posto potpore, Milan Bandić drugi je s potporom od 24,1 posto, a odmah iza njega je Sandra Švaljek s potporom od 21,2 posto. Bruna Esih na četvrtom je mjestu s potporom od 9,3 posto, a Drago Prgomet, HDZ-ov kandidat, može računati na potporu od 6,8 posto birača. Ivan Pernar ima potporu od 2,6 posto, a Marko Sladoljev od 1,1 posto potpore stanovnika metropole. Ostali kandidati dobivaju 0,3 posto, a neodlučnih je 6,8 posto. Milan Bandić nikad se nije našao u tako nezavidnoj situaciji. Nova TV je i 2009. i 2013. provodila istraživanja i on je i tada imao uvjerljivu prednost. 2009. vodio je ispred Josipa Kregara s 42,2 naspram 21,5 posto, a prije četiri godine vodio je ispred Rajka Ostojića s 36,3 u odnosu na Ostojićevih 23,9 posto. U drugom krugu i srazu Bandića i Švaljek, Švaljek bi osvojila 55 posto, a Bandić 36,9 posto birača, na izbore ne bi izašlo njih 5,5 posto, a ne zna još uvijek 2,6 posto ispitanika. Za Sandru Švaljek bi jednostavno glasovalo i 74 posto birača Anke Mrak Taritaš, pa i 54 posto birača Drage Prgometa, ali i 47 posto birača Brune Esih. Milan Bandić izgubio bi, istina tijesno, i od Anke Mrak Taritaš. Ona bi osvojila 47,9 posto, a gradonačelnik 43 posto, na izbore ne bi izašlo 6,6 posto birača, a ne zna njih 2,5 posto. I tu bi 57 posto birača Sandre Švaljek glas dalo Anki Marak Taritaš, ali i 38 posto birača Drage Prgometa priklonilo bi se kandidatkinji narodnjaka. Sandra Švaljek pobijedila bi Anku Mrak Taritaš i to sa 49,8 posto, a Mrak Taritaš osvojila bi 36,8 posto potpore birača, na izbore ne bi izašlo 7,2 posto birača, a ne zna njih 6,1 posto. Za pobjedu Sandre Švaljek presudili bi glasovi HDZ-ovog kandidata njih 44 posto, ali i Brune Esih njih 65 posto te 34 posto birača Milana Bandića. Prva lista bit će SDP/HNS/HSU s 23,2 posto potpore, potom slijedi Bandićeva lista s 22 posto, a lista Sandre Švaljek uživa potporu od 19,5 posto. HDZ ima trenutačno 11,5 posto potpore birača a Živi zid 4,4 posto. Lista Brune Esih može računati na 3,7 posto potpore, a Most na 3,6 posto. Pametno ima 3 posto, a ostale stranke 4,3 dok je neodlučnih 4,7 posto birača. Većina ili 47 posto građana misli da je i nakon 4 godine situacija u metropoli ostala ista, da se pogoršavala misli njih 30 posto, a da se poboljšava njih 22 posto. Ne zna njih 1 posto. Milan Bandić na izbore izlazi s ocjenom 2,9. No, 69 posto ispitanika ipak misli da je došlo vrijeme za promjenu, a da Milan Bandić zaslužuje još jedan mandat misli 26 posto ispitanika, dok njih 5 posto ne zna. Drago Prgomet može računati na 46 posto potpore birača HDZ-a, Bruna Esih na 24 posto, a Milan Bandić na 15 posto HDZ-ovih glasova, također je pokazalo istraživanje. Istraživanje je provedeno na stratificiranom slučajnom uzorku od 600 punoljetnih građana Zagreba. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Istraživanje je provedeno od 24. do 26. ožujka 2017. godine. Pogreška mjerenja je +/-4%, a za rejtinge 4,5%. >> Zagrebački New Deal od dvije milijarde kuna zaposlit će 10.000 ljudi >> Želi li Bandić svojim općim oprostom kupiti glasove po cijeni već od kunu i pol? 