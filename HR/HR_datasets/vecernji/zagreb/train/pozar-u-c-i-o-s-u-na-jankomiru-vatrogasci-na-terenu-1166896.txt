Požar u C.I.O.S.-u stavljen je pod kontrolu, izvijestili su oko 2 sata ujutro iz tvrtke. Plamen je zaustavljen, a vatrogasci trenutačno rahle požarište i zalijevaju opožareni materijal, izvijestili su iz C.I.O.S.-a. Na intervenciju je izašlo 135 vatrogasaca s jedanaest vozila i dvadeset pet vozila DVD-a. Ured za upravljanje u hitnim situacijama posebnim je priopćenjem izvijestio o rezultatima mjerenja kvalitete zraka koja je proveo Nastavni zavod za javno zdravstvo „Dr. Andrija Štampar“.  Tijekom svih višestrukih mjerenja kvalitete zraka koja su provedena i u neposrednoj blizini požarišta i u široj okolini, kao i tijekom posljednjeg mjerenja provedenog  u 1 sat, nije zabilježeno postojanje štetnih plinova. Opreza radi, Ured za upravljanje hitnim situacijama Grada Zagreba u svom je priopćenju uputio građane da vrata i prozore domova drže zatvorenima dok se požar potpuno ne ugasi te da se ne zadržavaju u prostoru širenja dima. „Dr. Andrija Štampar“ nastavit će s kontinuiranim mjerenjima kvalitete zraka, a o eventualnoj opasnosti javnost će bez odgode biti obaviještena, navodi Ured. Gusti crni dim Glasne sirene oko 21.30 uzbunile su stanovnike zapadnog dijela grada. Prvo što su stanovnici Španskog mogli uočiti pogledom kroz prozor jest gusti crni dim koji se dizao na području Jankomira.  Zapalilo se, kako kaže pročelnik Ureda za upravljanje u hitnim situacijama Pavle Kalinić, odlagalište drvenog otpada u C.I.O.S.-u, tvrtki koja prikuplja i prerađuje industrijski otpad te dodao da stoga ne može biti zagađenja zraka. U toj tvrtki veliki požar izbio je i u kolovozu 2015. godine. Smrad se ubrzo proširio sve do Stenjevca i Vrapča, a dim se mogao vidjeti i iz Novog Zagreba.  Uzrok se jučer još nije znao, no iz PU Zagrebačke potvrdili su da nema ozlijeđenih. Situaciju su na terenu kontrolirali i djelatnici Nastavnog zavoda za javno zdravstvo “Dr. Andrija Štampar”. Na teren je poslano i desetak cisterni vode iz Čistoće te pet iz Vodoopskrbe i odvodnje. Požar će biti ugašen, uvjerava Kalinić, za najviše 15 sati.  "Iznad otpada kružio paraglajder" Iz tvrtke C.I.O.S večeras su u priopćenju napisali da je požar zahvatio otvoreno skladište Centra za reciklažu CE-ZA-R te se pozvali na izjavu pročelnika Ureda za upravljanje u hitnim situacijama Grada Zagreba Pavla Kalinića koji je kazao da je "požar pod kontrolom, da je u intervenciji tridesetak vatrogasnih vozila te da se procjenjuje da će požar biti ugašen za 15 do 20 sati".  Izvijestili su da "gori otpadni namještaj i drugi drveni otpad i dio ograde otvorenog skladišta, a sva postrojenja i upravne zgrade sigurni su". Iz tvrtke sumnjaju da je požar podmetnut jer je zaštitar prije izbijanja primijetio paraglajder koji je kružio nad otpadom.  "Još nije poznat uzrok, ali je djelatnik zaštitarske službe Centra za reciklažu desetak minuta prije izbijanja požara primijetio paraglajder koji je kružio nad otpadom, točno na mjestu izbijanja. Sukladno izjavi zaštitara, požar je izbio na samom vrhu hrpe otpada. Da je požar izbio na dohvatljivom mjestu, gašenje bi započela i zaštitarska služba Centra za reciklažu, no dim je primijećen na nedostupnom vrhu, gdje nije uobičajeno da počnu požari izazvani samozapaljenjem otpada", piše u priopćenju C.I.O.S-a naslovljenom "u požaru nema ozlijeđenih, požar možda podmetnut".  Nema opasnosti za zdravlje građana Pročelnik Ureda za upravljanje u hitnim situacijama Pavle Kalinić kazao je večeras na HRT-u da nema opasnosti za zdravlje građana jer gori drvo, a ne plastika.  Rekao je da su od ljudi tražili da zatvore prozore da ne bi udisali dim. Pretpostavlja da će vatrogascima trebati 10 do 15 sati za gašenje požara.  – Nema nikakvog razloga za paniku, sve je pod kontrolom i ubrzo će sve biti dovedeno u red – zaključio je Kalinić.  – Intervencija je u tijeku, ne znamo detaljnije što se tamo događa. Previše gori, ali što točno gori, ne znamo – rekli su ranije Hini u dežurnom operativnom dežurstvu.  Očekuju da će gašenje trajati čitavu noć. Podsjetimo, u kolovozu 2015. unutar pogona C.I.O.S.-a na Jankomiru zapalio se plastični otpad. 