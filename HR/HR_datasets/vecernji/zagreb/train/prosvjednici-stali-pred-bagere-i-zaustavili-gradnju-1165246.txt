Inicijativa "Čuvamo naš park" spriječila je u ponedjeljak još jedan pokušaj zagrebačke gradske uprave da se počne s preuređivanjem parka Trnjanska Savica - građani su u nekoliko navrata tijelima zaustavili da se cijelom dužinom postavi građevinska ograda koja bi trebala osiguravati radove u parku. Tijekom dana u park je s djelatnicima Zrinjevca došlo i petnaestak zaštitara tvrtke Bilić-Erić, no, kako se doznaje od Inicijative građana, kao i zagrebačke policije, nije bilo potrebe za bilo kakvim intervencijama. "Bilo je samo malo prijateljskog uvjeravanja, mi ništa ne uništavamo, već im samo stojimo na putu kao bi spriječili devastaciju parka", rekao je Hini u ime inicijative Sanjin Đukić. Kaže kako je u sprječavanju početka radova u parku tijekom dana sudjelovalo u prosjeku između 20 i 60 građana, većinom stanovnika Savice. Nakon odlaska zaštitara, djelatnika Zrinjevca i policije, građani organiziraju dežurstava. "Dežurat ćemo cijele noći, ne znamo kada će kamioni s ogradama ponovno doći i hoće li doći, pa želimo biti spremni", najavio je Đukić. Tomislav Tomašević, kandidat za zagrebačkog gradonačelnika Platforme Zagreb je NAŠ, rekao je Hini kako su, zbog sumnje u zakonsku utemeljenost plana radova na Savici, na teren pozvali građevinsku inspekciju. Inspektori iz Ministarstva graditeljstva i prostornoga uređenja izaći će na teren sutra, doznaje Hina u Ministarstvu. "Ovo je mjesto postalo simboličko mjesto protiv samovolje zagrebačkog gradonačelnika, no on to očito ne može prihvatiti i ponaša se poput malog djeteta koje ne želi priznati poraz", ustvrdio je Tomašević. "Nedopustivo je da se stanovnicima nameće nešto što ne žele i da ih se ništa ne pita", dodao je. Osim Platforme, akciju građana na Savici svojim je dolaskom u park poduprla još jedna kandidatkinja za mjesto zagrebačkog gradonačelnika, Anka Mrak Taritaš (HNS-SDP). Dvadesetak građana okupilo se u ponedjeljak ujutro u parku na Savici nakon što je grad preko noći ogradio planirano gradilište atletske staze i ostalih sadržaja namijenjenih za taj prostor. Prosvjednici su stali pred bagere i zaustavili gradnju. Planiraju tamo ostati do kraja radnog vremena radnika. – Dobili smo informaciju da grad šalje bagere. Došli smo to pokušati spriječiti. Radi se po noći, u gradu u kojem nema sustava, koriste se gerilske metode. Ovo što je grad ovdje isplanirao više nije zelena površina nego umjetna površina. Bit ćemo ovdje do kada treba, nadamo se do izbora, rekao je jedan prosvjednik. Druga prosvjednica dodala je kako stanarima beton ne treba i da se svi bore za očuvanje zelenila. Igor Kramarić uime Inicijative ''Čuvamo naš park'' rekao je da nastavljaju s prosvjedom. – Jutros su, između četiri i pet, počeli postavljati ogradu. Mi smo izašli oko 7 sati i pratili što se događa. Išli smo i prema Ministarstvu. Jučer smo sadili cvijeće i zatrpavali rupe, a danas su došli s bagerima. Moram priznati da su inače do sada bili korektni prema nama, oni samo rade svoj posao. Spriječili smo ih. Ima nas oko 40, neki će biti tu i dalje, neki odu na posao pa se vrate, ali bit ćemo tu do kraja. Žele postaviti umjetnu travu, a to bi bilo previše. Mi imamo prekrasan park, prekrasnu prirodu i park napokon izgleda kako bi trebao, a ovo bi bio samo nepotreban trošak koji bi ga uništio. U nedjelju sadili cvijeće Prosvjedu su se priključili i članovi opcije "Zagreb je naš!" koji su od jutra na terenu. - Jučer smo zatrpavali rupe koje je Bandić iz inata napravio u parku, a danas sprječavamo nastavak radova u parku, izjavio je Tomislav Tomašević, kandidat za gradonačelnika ispred platforme "Zagreb je naš!" - Stanari su se, podsjetimo, jučer okupili u parku, donijeli su lopate i grablje te su zatrpali rupe koje su počeli iskapati radnici. Također su sadili drveće i cvijeće.- Bandić se ponaša poput uvrijeđenog djeteta koje je izgubilo utakmicu i ne želi priznati poraz. Ovo je pokazni primjer kako funkcionira prostorno planiranje u gradu Zagrebu, o njemu odlučuju ekonomski i politički moćnici, a stanovnike kvartova nitko ništa ne pita”, dodao je. – To je naša simbolička akcija "Zatrpaj rupu, posadi cvijet". Svi smo se dogovorili da ćemo kupiti sadnice cvijeća i doći i zatrpati rupe. Ovo je dobra poruka Gradu što žele stanari, oni žele uređeni prirodni park, a ne plastični. - Podsjetimo, u postupku “preuređenja” parka, koje je najavljeno svega desetak sati prije početka radova postavljanjem table na gradilištu, predviđena je betonizacija parka i uklanjanje velikog dijela travnate površine, priopćili su iz platforme "Zagreb je naš!". Umjesto postojeće trave bit će postavljena plastika plave, svijetlozelene i ljubičaste boje. Sintetski materijali, tartan i umjetna trava, bit će posađeni na površini 9300 metara kvadratnih, a betonski pločnici bit će postavljeni na površini od 1500m kvadratnih, a ruši se 16 dvadesetogodišnjih stabala. Sintetski materijali i opločnici činit će 42% sadašnje površine parka što odgovara površini 14 rukometnih igrališta. Podloga za sintetske materijale je beton, što znači da će u park stići 9300m2 betona, a cijena postavljanja tartana po metru kvadratnom je iznosi 950 kuna iz čega proizlazi da bi samo ti materijali koštali 8 milijuna kuna. Ako se u ponedjeljak pojave bageri, stanari su rekli da će stati pred njih. Sve smo prijavili građevinskoj inspekciji i čekamo odgovor – rekla je članica inicijative ''Čuvajmo naš park''. Podsjetimo, građani su prošle godine prosvjedovali protiv ideje da se u parku gradi crkva. Nakon što se odustalo od te ideje, gradonačelnik Milan Bandić najavio je u srijedu početak radova i preuređenje parka dok su iza njegovih leđa bageri već počeli kopati. Građani su se odmah pobunili i zaustavili su radove jer smatraju da će doći do uništenja parka te da je projekt skup i nepotreban. Na teren je izišla i policija, ali nije bilo nikakvih incidenata. >> Bandić: Uvijek će netko biti protiv, ja već vidim kako će park izgledati, bit će to 'mići' Bundek >> Građani Savice zaustavili bagere. Bandić: Ne vidim nikakve negativne reakcije 