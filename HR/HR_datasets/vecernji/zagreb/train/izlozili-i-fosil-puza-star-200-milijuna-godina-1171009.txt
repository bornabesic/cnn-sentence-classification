Mnoštvo boja i oblika očaralo je kćeri Deana Bitorajca koji je i ove godine s njima došao razgledavati nakit od poludragog kamenja. Eksponatima nisu bili oduševljeni samo oni, nego i brojni drugi posjetitelji koji su došli u Dom sportova, gdje je jučer otvoren 19. Mineral expo, poznat kao sajam dragog i poludragog kamenja. Najviše pozornosti posjetitelja izazvao je najvredniji eksponat – fosil puža star između 450 i 200 milijuna godina. Njegova je vrijednost, kazali su organizatori, neprocjenjiva. Cijene ostalih eksponata kreću se od tri do nekoliko tisuća kuna. Tako veliki bijeli mineral, primjerice, košta 6600 kuna. Izlagači minerala i fosila posjetiteljima su ponudili i priču kako se traže i iskopavaju eksponati stari i nekoliko milijuna godina. Danijel Malkoč, primjerice, sam je pronašao i iskopao sve minerale i fosile pa je ponosno istaknuo kako su oni “iz prve ruke”. Iskopao ih je na nalazištu u njemačkom kamenolomu. Fosile mu, kazao je, nije bilo teško pronaći jer nisu bili duboko. Diči se svojim najvećim otkrićem, velikim mineralom punim šiljaka, a kako je rekao, najveći mu je problem bio donijeti ga do auta. Danijel i Marijana Malkoč Umirovljenik Zdenko Cerin posjeduje vlastitu kolekciju minerala, koju ipak ne želi izlagati jer mu je svaki komad žao prodati pa je na sajam došao samo kao posjetitelj. – Traženje je najljepši dio ovog posla, a nalaženje je još zanimljivije, jer nekad možete tražiti i ništa ne pronaći – kazao je. Minerali različitih boja, veličina i težina mogu se pronaći na sajmu. Vrijede li toliko ili ne, procijenite sami, no Biserka Bedjak u njima, kao i u cijelom sajmu, pronalazi pozitivnu energiju. – Ovo mi je najljepši sajam u Zagrebu i sve me oduševljava – istaknula je i dodala kako minerale i fosile može gledati satima. Sajam je idealno mjesto za sve žene budući da domaći i inozemni izlagači nude raznolik asortiman nakita koji je unikatan i ručno rađen. Možete ga posjetiti još danas i sutra od 10 do 20 sati. Ulaznica stoji 20 kuna, a za djecu do 14 godina je besplatno.