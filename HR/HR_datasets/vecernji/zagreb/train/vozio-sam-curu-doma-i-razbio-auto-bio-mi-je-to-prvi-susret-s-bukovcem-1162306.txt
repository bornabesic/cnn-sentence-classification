Razbijen Peugeot karavan i srušena ograda. Rezultat je to prvog “susreta” komičara, scenarista i glumca Željka Pervana s njegovim sadašnjim kvartom. “Malena” nezgoda dogodila se prije 30-ak godina, kada je buduću suprugu Dariju vozio kući. Danas na Bukovcu živi, a ondje su odrasle i njegove četiri kćeri, Pavla, Mia, Dorija i Ines. Voli ga, kaže, zbog zelenila i mira, iako mu je prava oaza za opuštanje kuća u Kašteliru u Istri. A dok je u Zagrebu, najradije je među svoja četiri zida i u vlastitom dvorištu.  – Ponekad svratim na tržnicu Kvatrić gdje imamo nekoliko svojih kumica. Kod jedne već godinama kupujem isto, pola kilograma tankih kora od kojih supruga radi štrudle – govori Pervan dodajući da ondje nabavlja i meso za roštilj. Omiljenog kvartovskog kafića pak nema.  – Ne pijem pa me kafići i ne zanimaju. Eventualno kada imam neki poslovni dogovor odaberem “Lokin” kod križanja Maksimirske i Bukovačke – kaže Pervan. I za odrastanja u Dubravi, iz koje se odselio 1996. godine, bio mu je veći gušt biti doma i čitati. Sjeća se da je jednom kao tinejdžer izišao na plesnjak na vrhu nebodera na glavnom trgu.  – Nisam shvatio poantu tog izlaska. Dim, buka... Nije to za mene. No, znao sam provesti sate, pa i dočekati zoru, “u priči”. To je moja vrsta zabave – ističe Pervan. Dubravu pamti i po važnim životnim trenucima. U tom je kvartu, na zabavi kod susjede s kojom je studirala, upoznao suprugu. A ondje se i prvi put zaljubio. S djevojčicom iz razreda “furao” je točno tri dana. – Bilo je gotovo kad je njezina prijateljica vidjela kako na ljubičastom mopedu Poni Express, kupljenom na gornjem katu Name u Dubravi za 535 dinara, vozim drugu djevojku – precizno opisuje. Ispred dvorišta njegove Osnovne škole Ivana Mažuranića pak u trećem ga je razredu udario auto. Dogodilo se to nakon što se ponudio koleginim štapićima kojih je zagrabio, kaže, “preko svake mjere”. – Počeo sam trčati jer je kolega Luka, iako smo bili ista generacija, imao dva metra. Izletio sam iz dvorišta i tada je naišao auto. Letio sam preko cijele ulice – prisjeća se dodajući da danas u Dubravu navrati u posjet majci. Mladost su mu obilježili i tramvaji, kojima je odlazio na razna snimanja. Kada se 1984. godine pridružio “Zločestoj djeci”, obišli su cijeli Zagreb snimajući komične spotove poput “Zlatne bule” ili “Serbus Zagreb”. • 