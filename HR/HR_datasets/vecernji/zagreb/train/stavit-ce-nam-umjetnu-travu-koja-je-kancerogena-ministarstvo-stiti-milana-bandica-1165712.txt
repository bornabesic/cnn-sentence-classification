Građanska inicijativa "Čuvamo naš park" izvijestila je danas navečer da se, nakon što je građevinska inspekcija utvrdila da se radovi u parku, kojima se stanovnici protive, provode u skladu s propisima, pojavilo i policijsko vozilo, što smatraju nedopustivim i nedemokratskim i traže zaštitu za stanovništvo. Nevenka Trumbetaš Bakić je rekla da su stanovnici Savice jako uznemireni jer se "zna kada" policija šalje "maricu" te da mogu samo smatrati da "Ministarstvo graditeljstva štiti gradonačelnika". Poručila je da zahtijevaju zaštitu i pristup informacijama.   "Inspektor je ovdje bio, ne znamo kada, ni koji, bez ikoga, bez prisustva investitora. I onda smo od novinara dobili dojavu da su inspekcija i Ministarstvo s investitorom, to jest s Gradom, pretpostavljam, te s projektanticom i izvođačem imali sastanak i utvrdili da se radi o jednostavnoj gradnji i da je sve u redu", rekla je. To znači da se u parku može graditi bez građevinske dozvole, rekli su predstavnici Inicijative. "Stanovništvo mora dobiti od nekoga zaštitu jer ovo je protivno svim demokratskim procesima. Ne može netko doći po noći, s policijom i raditi nešto za što tvrdi da je vama u korist", istaknula je i dodala kako Grad u parku predviđa postaviti umjetnu travu za koju se zna da je kancerogena i više se u svijetu ne radi. Rekla je da nju policija iz parka može odvesti jedino silom te da se "toplo nada da država neće štititi gradonačelnika nego svoje građane".   Trumbetaš Bakić je istaknula da je njihov odvjetnik danas išao u Gradsku upravu ali da mu u uredima za graditeljstvo i za pravne poslove ne samo da nisu htjeli dati niti jedan "papir", već mu nisu htjeli reći niti posjeduju li ih.  "Ako je javna gradnja zašto se diže radnike u četiri ujutro da postavljaju ograde? Ako je javna gradnja zašto se šalje 'maricu' na stanovništvo?", upitala je. "Ako je sve javno, zašto se radi pod okriljem noći? Ako je sve javno zašto je u vrijeme kad smo dobili informaciju da je Ministarstvo graditeljstva podržalo gradonačelnika Milana Bandića u park došla 'marica'?", upitala je. Dobra vijest je, kaže, da im se puno ljudi pridružuje te istaknula da oni od čuvanja parka Trnjanska Savica neće odustati. "Naša borba je toliko pravedna da možemo reći da nema šanse da odustanemo", poručila je. "Nismo protiv preuređenje parka. Mi smo za preuređenje parka ali nikako ne na ovaj način. Imamo samo tri zahtjeva - želimo očuvati zelenu površinu, želimo javni natječaj i želimo da se stanovnici uključe u odlučivanje o parku", poručio je Igor Kramarić iz Inicijative.  Stanovnici Savice traže javnu raspravu i transparentni natječaj za preuređenje parka, a postojećim planovima zamjeraju što je, uz cijenu od 12 milijuna kuna, predviđeno da se više od 40 posto njegove sadašnje površine pokrije betonom i plastikom, umjetnom travom i sintetskim materijalima, pri čemu bi se uklonila prirodna trava i srušila dvadesetogodišnja stabla. Prošle godine građani su prosvjedovali protiv gradnje crkve u istom parku, od koje se i odustalo, no gradonačelnik Bandić najavio je prošli tjedan početak radova i preuređenje parka dok su iza njegovih leđa bageri već počeli kopati. Stanovnici su se odmah pobunili i zaustavili radove, s objašnjenjem da ne žele da se uništi zelenilo te da je projekt skup i nepotreban.  U Ministarstvu graditeljstva i prostornoga uređenja Hini su večeras potvrdili da je građevinska inspekcija obavila očevid u parku Trnjanska Savica te istaknuli da nema zakonske osnove za inspekcijsko postupanje. "Građevinska inspekcija obavila je danas očevid na lokaciji „Savica“, park između Ulica Zinke Kunc i Prisavlje u Zagrebu, na k.č.2729/10 i 2807/8, k.o. Trnje, bez prisustva investitora. Nastavljen je kasnije u prostorijama građevinske inspekcije u prisustvu predstavnika investitora, izvođača i nadzornog inženjera. Predmetni radovi vrše se u skladu s glavnim projektom, početak radova je prijavljen, sve u skladu s Pravilnikom o jednostavnim i drugim građevinama i radovima. Shodno navedenom, nema zakonske osnove za postupanje građevinske inspekcije", istaknuli su u Ministarstvu graditeljstva i prostornoga uređenja. >> Građani Savice zaustavili bagere. Bandić: Ne vidim nikakve negativne reakcije >> Bandić: Uvijek će netko biti protiv, ja već vidim kako će park izgledati, bit će to 'mići' Bundek 