Na pitanje što im je sve potrebno za uspješan rad u vrtu, Zagrepčani koji uređuju svoje parcele u sklopu gradskih vrtova spremno će odgovoriti da su to štihača, grablje, motika, hamper za vodu... Međutim, odmah će nastaviti da su to i opeke, rešetka za roštilj, drva za potpalu, ugljen, tenda za zaštitu od sunca, stolovi i klupice te osvježavajuće piće. Gradski su vrtovi na 11 lokacija u Zagrebu postali, naime, i glavne lokacije za druženje u kvartovima, a posebice za roštiljanje. Nekad su za to morali ići na Bundek, Jarun ili Maksimir, a sada im je savršena lokacija pred kućom. – Skupimo se ovdje na svaki slobodan dan, nas 15 do 20. Prikupimo novac, kupimo meso i piće i družimo se uz roštilj – govori nam Milan Bičanič, koji je i jučer dan proveo u vrtu na Savici. Nije radio na zemlji, jer je ipak bio blagdan, ali je obišao svoj vrt, družio se sa susjedima te im čestitao Uskrs. – Pa naravno, tu vam skoro svatko ima i svoj kutak za uživanje pa se svaki put družimo u drugom vrtu, ali ipak je moj najpopularniji – kroz smijeh napominje umirovljenik Mate, koji za sada ima podni roštilj, ali već ovo proljeće planira izgraditi veliki kameni pa će pripremati i meso ispod peke. Ima i tronožac za fiš-paprikaš te gulaše za koje je, kaže, majstor. Stoga se na njegovim druženjima skupi “pola kvarta”, a znaju zaružiti i do jedan-dva u noći. – Nismo glasni, ali bilo je situacija kada su nam susjedi pozvali policiju i to zato što su vidjeli dim iz vrta. Mislili su da se zapalio, a mi smo kuhali – prepričava Mate te dodaje da im račune znaju pomrsiti i lopovi pa im je tako zadnji put nestala plinska boca. Ipak, svi se slažu da su sadnja voća i povrća te druženje u vrtu odlična kombinacija. A najbolje je kad uz ručak posluže salatu koju su sami uzgojili. Okus je, kažu, neusporediv s onom iz trgovine. – Sve tu imamo, kad te boli glava, ne treba ti tableta, samo dođeš ovdje – zaključuje Milan Bičanič te ističe da je njemu njegov vrt vredniji i od stana. A u njemu gotovo provodi i više vremena.• 