Prodavači s Borongaja svoje pozicije neće morati napuštati sljedećih 6 mjeseci, radovi na Iličkom placu bit će gotovi za 20 dana, vlasnici lunaparkova dobit će trajnu lokaciju kod Velesajma, a cvjećare s Trga Petra Preradovića nitko nije potjerao. Rezime je to gradskih aktivnosti koje je za govornicom pobrojio gradonačelnik Milan Bandić. Njegov je to uostalom odgovor zastupniku Dominiku Etlingeru (SDP) koji ga je, između ostalog, upitao zašto privatne interese stavlja ispred interesa Zagrepčana. – Vi biste  mi trebali pljeskati. Pustite gradonačelnika da inzistira na pogrešnim odlukama – odgovorio je Bandić Etlingeru naglasivši kako grad pulsira i živi bez obzira na to što oporbenjaci ističu da se građani sve više bune protiv njegove politike. Iako je Bandića vidljivo zasmetalo da ga se s govornice proziva da zadovoljava privatne interese, napomenuo je kako je prvotna terasa koju je Tomislav Horvatinčić počeo postavljati na Cvjetnom rezultat propusta službi, a da je sada dobio jednaku dozvolu kao i svi ostali kojima je terasa na tome dijelu. – Jedina razlika je da Horvatinčićev kafić ima podest pa sam razmišljao da to bude obveza za sve. No, nemaju svi ugostitelji novaca za to – kazao je Bandić.  Ipak, gradonačelnik, iako svjestan da je bilo propusta, još nije kaznio odgovorne za slučaj Cvjetno. 