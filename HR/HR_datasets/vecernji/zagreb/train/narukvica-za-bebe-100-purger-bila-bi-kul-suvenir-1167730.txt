Kako oplemeniti turističku ponudu grada, imat će priliku iznijeti učenici pet škola koji će u ponedjeljak u Zagrebačkom kazalištu mladih predstaviti sve što su osmislili u ovom semestru u sklopu projekta 'Kultura turizma'. Provodi se sedmu godinu na inicijativu Turističke zajednice Zagreba te u suradnji s Uredom za obrazovanje, a ovaj su put u projektu sudjelovali učenici Srednje škole – Centra za odgoj i obrazovanje, Škole za primalje, Elektrotehničke škole, Škole za montažu instalacija i metalnih konstrukcija te Graditeljske tehničke škole Primalje su odlučile spojiti povijest svoje škole i Zagreba pa su izradile suvenire u obliku narukvica za novorođenčad i majke, samo što su umjesto brojeva stavili natpise '100% purger', 'Rođen u Zagrebu' i sl. – Osmislile su i društvenu igru te broševe u obliku babica, a imat ćemo i reviju starih uniforma primalja – kaže prof. Maja Feil Ostojić. Učenici Centra za odgoj i obrazovanje tematizirali su naselje Trešnjevka te u letku popisali lokacije koje vrijedi obići, poput tamošnjeg placa ili crkve Sv. Mati Slobode. U sklopu teme “Povijest vodovoda u Zagrebu”, učenici Škole za montažu instalacija i metalnih konstrukcija izradili su limene kantice za cvijeće sa slikama izvorišta i licitarska srca od lima. Graditeljska je škola, pak, odlučila istražiti školski centar u kojem se nalazi njihova ustanova, ujedno i kulturno dobro te izraditi njegove makete u 3D printeru. Taj su stroj iskoristili i u Elektrotehničkoj školi te s pomoću njega napravili minimodele Markove crkve, katedrale, HNK...      