Sve zagrebačke srednje škole, njih 65, odlučile su iskoristiti mogućnost koju im je ponudio gradonačelnik Milan Bandić. Financirat će im majice za norijadu pa će gradski proračun olakšati za oko 200 tisuća kuna. Trenutačno se tiska 9500 majica, što iznosi malo više od 21 kunu po komadu. Na majice će, potvrđuju iz Gradskog ureda za obrazovanje, ispisati naziv škole, a učenicima će ostaviti mogućnost dorade, bilo printanjem ili crtanjem po njima. – Majice ćemo dostaviti školama do 8. svibnja tako da ima dovoljno vremena do norijade, koja je 19. svibnja, da ih dovrše – ističu iz Ureda za obrazovanje. Upravo za ukrašavanje crtanjem i slikanjem odlučili su se učenici Škole primijenjene umjetnosti i dizajna (ŠPUD). – Uzeli smo sve u bijeloj boji, tako da su im majice kao prazno slikarsko platno. Imamo 180 učenika ŠPUD-a te trideset učenika glazbeno-plesnih razreda, sveukupno sedam razreda. Naši su učenici kreativci, već će nešto smisliti – kaže ravnateljica Marija Krstić Lukač dodajući da je bilo nemoguće uskladiti sve likovnjake s obzirom na to da je svatko imao neku svoju ideju. Ipak različite boje po razredu Svoje su želje u Grad Zagreb morali dostaviti do kraja prošlog tjedna, putem ispunjenih formulara koje su im poslali. A šest različitih formulara za šest različitih razreda Škole za grafiku, dizajn i medijsku produkciju poslao je i ravnatelj Dubravko Deželić. Ideja je bila, naime, da cijela generacija nosi jednaku boju majica, no s obzirom na to da su pojedini razredi u generaciji htjeli različite boje, izgleda da su se iz Ureda za obrazovanje odlučili uslišati njihove želje. – Dosad smo sami printali majice svojim učenicima, imamo stroj za to, no malih kapaciteta. Znamo koliki je to pothvat, a kamoli uslišiti želje tisuće školaraca – to je veliki projekt – kaže Dubravko Deželić. 