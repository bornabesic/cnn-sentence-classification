Zagrepčanima će se zadržati ista cijena plina bez obzira na povećanje njegove nabavne cijene, istaknuo je u utorak na konferenciji za novinare zagrebački gradonačelnik Milan Bandić. U vezi s najnovijom odlukom Hrvatske energetske regulatorne agencije (HERA) da poskupi plin, tj. da je od 1. travnja na snazi nova cijena javne usluge opskrbom plinom, Bandić je rekao kako su oni u Gradu Zagrebu zaključili da tu razliku pokriju i nadomjeste njihovom smanjenom maržom i unutarnjim rezervama u Zagrebačkom holdingu, konkretno u Gradskoj plinari Zagreb. Najvažnije je da povećanja cijene plina u Zagrebu nema, rekao je gradonačelnik. Bandić je ustvrdio da to nije predizborni potez, nego je to samo briga za zaštitu standarda građana Zagreba. Dodao je da je u Zagrebu 265.000 ljudi priključeno na plin. Kako bi potkrijepio svoju tvrdnju da to nije predizborni potez Bandić je nabrojao sve što su u Gradu Zagrebu napravili od 2013. do danas radi zaštite standarda Zagrepčana, među kojima su i besplatni priključci na vodoopskrbni sustav, sniženje cijene usluge opskrbe pitkom vodom, sniženje cijene odvoza otpada, sniženje cijene parkiranja. "Znao sam da će uslijediti pitanja - zašto baš sada? Pa sam poredao sve od 2013. što smo radili i činili da zaštitimo standard građana", rekao je Bandić.  Optužio je bivšu Vladu Zorana Milanovića da je počinila nepravdu ili zločin, "jedinstven u ovom dijelu Europe", kada mu je Holding na neprimjeren način 2013. "uzet iz ruku kao instrument upravljanja gradom" i to samo zato što je u Gradskoj skupštini dobio zastupnika kao HDZ i SDP zajedno i osvojio peti mandat gradonačelnika. Bandić je rekao da ne bi želio da se ta povijest ponovi i da Holding nije u direktnoj ingerenciji gradonačelnika i njegovih suradnika. Poručio je kako se i sada, kada je riječ o cijeni plina, još jednom pokazalo da je Holding lijeva i desna ruka gradonačelniku i Gradskoj upravi, da je to instrument upravljanja Gradom s jedinim ciljem isporuke javne usluge na vrijeme i uz što manja poskupljenja. >>Dubit ću na trepavicama sve dok se ne shvati da je otpad sirovina, a ne smeće >>'Napravit ćemo 60 niskopodnih tramvaja te će biti kraći za jedan članak. No, nismo još započeli taj posao' 