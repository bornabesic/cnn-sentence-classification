Nije lako ovih dana biti mali obrtnik u Zagrebu – gradonačelniku Milanu Bandiću dozlogrdio je vašar u “njegovu gradu” pa je krenuo u čišćenje onoga što mu bode oči. Baš kao prava domaćica, pokraj golemih tvrdokornih mrlja, on se prvo bacio na ribanje gotovo nezamjetnih flekica – i nema namjeru, uporan kakav jest, odustati od njih. No mora mu se priznati da je barem održao obećanje, ono koje je dao vlasnicima lunaparkova, cirkusa i zabavnih sprava još prije šest mjeseci: napravit će izmjene pravilnika kojim se reguliraju djelatnosti i dozvole za njihov rad. Izmjene gotove, gradonačelnik zadovoljan, vlasnici očajni. Odsad će se cirkuski šatori, lunaparkovi, zabavne radnje postavljati samo ako Bandić na prijedlog gradskog upravnog tijela mjerodavnog za gospodarstvo utvrdi da je njihovo postavljanje od interesa za grad Zagreb. Tako će Bandić u svome rasporedu morati naći vremena da razmisli koji je lunapark ili cirkus od interesa za grad. A grad je, naglašava to često Bandić, podsjećajući nas da je to ipak bila naša volja, on sam. Ili vremena za takve odluke ipak neće imati, a odugovlačenje će samo povećati izgubljen novac? Jer samo dok su se pisale izmjene pravilnika u ovih šest mjeseci, vlasnici tih zabavnih sprava koje na jednoj gradskoj lokaciji egzistiraju najviše mjesec dana, njih 40-ak, izgubili su oko 800.000 kuna. Cijena je to nijednog izdanog odobrenja za lunapark u metropoli u prvih šest mjeseci 2016. Uostalom, još početkom godine Bandić je jasno rekao da takvim ruglima – lunaparkovima – nije mjesto u gradu, pa je pravilnikom još više zakomplicirao stvar: vlasnici sada moraju voditi računa da su sprave postavljene 500 metara od stambenih zgrada. A takva, kako on kaže, rugla, mali su obrti uglavnom pozicionirani u rubnim dijelovima grada. Sada će o njima odlučivati Bandić. Ne bu dobro jer dozvolu više nema ni lunapark koji je 25 godina radio na Peščenici – njegovoj četvrti odakle je i krenuo u politiku. • 