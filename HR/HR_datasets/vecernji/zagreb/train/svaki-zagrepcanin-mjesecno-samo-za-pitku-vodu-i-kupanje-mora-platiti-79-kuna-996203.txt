Uoči Dana voda, koji se obilježava 22. ožujka, provjerili smo koliko vode prosječno trošimo i koliko sve to u konačnici platimo. Prema podacima iz Vodovoda, prosječno svaki Zagrepčanin mjesečno potroši pet kubika vode koji košta po 15,8 kuna pa ispada da za piće i kupanje mjesečno moramo izdvojiti 79 kuna. Kada uzmemo u obzir da u većini kućanstava stanuje više osoba, ukupan iznos se zbraja pa se račun penje i na 200, 300 kuna, a konačnoj cijeni pridodaje se i fiksni dio od 18,92 kune. Do iznosa za cijenu kubika vode od 15,8 kuna došlo se pak zbrojem čak osam raznih naknada i, naravno, PDV-a. Najskuplja stavka je usluga opskrbe pitkom vodom, iznosi 4,68 kune i prihod je Vodovoda. Naknada za razvoj pročistača otpadnih voda sljedeća je najveća stavka, a iznosi 3,70 kuna po kubiku i prihod je tvrtke Zagrebačke otpadne vode (ZOV). Naknada za korištenje voda iznosi 2,85 kuna i prihod je Hrvatskih voda, dok za uslugu pročišćavanja plaćamo 1,28 kuna i to je također prihod ZOV-a. Tu pak stavku ne plaćaju kućanstva bez odvodnje i ona koja nisu priključena na pročistač. Jednu kunu plaćamo i uslugu odvodnje otpadnih voda, što je prihod Vodovoda, i tu naknadu ne plaćaju kućanstva koja nisu spojena. Tu je i naknada za zaštitu voda od 0,405 kuna, što je prihod Hrvatskih voda, te naknada za razvoj voda od 0,30 kuna i naknada za razvoj odvodnje od 0,70 kuna, a oboje je prihod Vodovoda. Svemu treba pridodati i PDV koji je prihod državnog proračuna, a za kubik vode iznosi 0,9 kuna. – Cijeni potrošenih kubika treba pridodati i fiksni dio od 18,92 kn koji se obračunava po korisniku, a ne osobi. Taj fiksni dio pokriva troškove očitanja, obrade podataka, izradu i dostavu računa, održavanje te ispitivanje i kontrolu ispravnosti vode za piće – kazala je Ana Glavan, glasnogovornica Vodovoda. Dodala je i da socijalno ugroženi građani plaćaju 60 posto osnovne cijene vodnih usluga. Prema informacijama iz Vodovoda, građani koji imaju zasebne vodomjere štede više od stanara u zgradama gdje je jedan vodomjer za cijelu zgradu pa savjetuju potrošačima koji mogu da si ugrade svoja brojila. Podsjetimo, zaseban vodomjer može ugraditi svatko u zgradi, a cijena vodomjera po vertikali cijevi košta oko 1500 kuna.      