Iako Davorin Bogović u popularnoj pjesmi tvrdi drugačije, svijet uglavnom nije crno-bijel. U većini slučajeva teško je jednoglasno odlučiti pa se na kraju uglavnom dobije neka kombinacija sive. A koliko su sivi famozni “Bandićevi priključci za vodu”, glavna je tema u Zagrebu ovih dana. Naime, nova gradonačelnikova ideja besplatno je priključenje na vodovodnu mrežu kako ilegalaca tako i onih koji tek grade nove objekte. Oslobođenje građana nemalog troška koji je do sada iznosio i do 20.000 kuna odmah je podiglo buru u javnosti. Ni sasvim bijela ni sasvim crna odluka, već siva, problematična je upravo zbog sive zone u kojoj se nalazi. Naime, dio građana, ali i gradska oporba pobunili su se jer ne žele da se više od 40 milijuna kuna iz proračuna pokloni ilegalcima. Ne samo da oni koji su godinama varali neće zbog toga biti kažnjeni nego će još dobiti besplatan priključak. Uistinu zvuči nepošteno, no ne smije se zaboraviti da je upravo dio građana u ovom slučaju nepošten. Iako često (nerijetko i s pravom) građani vole Grad kriviti za nepoštenje, ovoga je puta glavni problem u dijelu građana koji se godinama ilegalno koristio priključcima. Njima se može stati na kraj samo njihovim priključenjem na vodovodnu mrežu. Tako će i oni konačno početi plaćati vodu, što njihovi sugrađani uredno čine. S druge strane treba istaknuti i kako je dio građana koji tek gradi svoje kuće oslobođen velikog troška. I njima je sada zasigurno laknulo zbog nove odluke. Promjene su ponekad dobre, a ponekad loše. Nitko ne želi da baš njega zadesi promjena na lošije. I kamo sreće da ga zahvati promjena nabolje. Jasno, svatko bi htio da se plaćanje ukinulo taman prije nego što je on trebao platiti priključak za vodu, no promjena se dogodila sada. Ne prošle godine, ne iduće godine. Je li baš ove godine zato što je izborna? Vrlo vjerojatno. I svatko ima pravo žaliti što nije dočekao neplaćanje, no žaliti još više zato što drugi jesu jednostavno nije ispravno.• 