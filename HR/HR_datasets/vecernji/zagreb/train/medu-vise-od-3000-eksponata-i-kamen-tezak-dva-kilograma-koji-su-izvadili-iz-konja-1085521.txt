Tele s dvije glave, ovca s deset nogu, konj s ekstremno velikom glavom. Nakaze, kako ih zovu na Veterinarskom fakultetu, kuriozitet su tek jednog muzeja koji funkcionira u sklopu te ustanove. Preparirane životinje koje se nisu normalno razvile samo su dio eksponata u muzeju Zavoda za veterinarsku patologiju. Imaju više od tri tisuće izložaka. Većinu ih je prikupio osnivač Zavoda dr. Ljudevit Jurak, a posljednji su preparati izrađeni još 1960-ih godina. – Ovdje držimo uzorke organa bolesnih životinja pa studenti mogu proučavati bolesti koje su iskorijenjene poput slinavke i šapa, tuberkuloze... – kaže doc. dr. sc. Marko Hohšteter te dodaje da je to jedna od najbolje opskrbljenih zbirki u Europi. Može se ondje vidjeti i što su sve tijekom obdukcija njihovi kolege izvadili iz utroba raznih životinja. – Ovaj kamen težak oko dva kilograma izvadili su iz crijeva konja – govori dr. Hohšteter dok pokazuje najveći primjerak. No ondje su i dlakave nakupine koje se formiraju u želucima životinja. Na Zavodu za anatomiju, histologiju i embriologiju stoje pak kosturi raznih oblika. Pa i oni golemi, pokraj kojih se svatko osjeća poprilično maleno. Ondje su kosturi slonova, žirafe, nojeva, jednogrbe deve, ali i dio kita. – Imamo i kosti mamuta, koji se mogu i danas pronaći u koritu Drave. Većina kosti divljih životinja od nekadašnjih je stanovnika zagrebačkog Zoološkog vrta – kaže prof. dr. sc. Damir Mihelić i dodaje kako je većina preparata starija od četrdeset godina, a mnoge drže i u depou. Tek nedavno počeo ih je ponovno slagati Zvonimir Budinšćak, mladi veterinar na doktorskom studiju. – Sada slažemo krokodila – kaže Budinšćak, dok prof. dr. sc. Maja Popović, koja je inicirala da ovi prostori budu dio prošlogodišnje Noći muzeja, dodaje kako će krokodila predstaviti kao novost u zbirci na sljedećoj manifestaciji. Treći je muzej o povijesti veterinarstva, a ondje će prof. dr. sc. Petar Džaja svima koji dođu ispričati kako se ono razvijalo. – Tek 1888. godine veterinu prvi put zakonom odjeljuju od zdravstva. Osniva se tada i zaklada za gradnju Veterinarskog fakulteta – kaže dr. Džaja te dodaje kako su veterinari nekada bili kovači i potkivači. U vitrini se tako mogu vidjeti i stari instrumenti kojima su radili, od užeta kojima se plod vukao prilikom okota do starih šprica, mikroskopa, otvarača za usta za velike životinje, potkova...