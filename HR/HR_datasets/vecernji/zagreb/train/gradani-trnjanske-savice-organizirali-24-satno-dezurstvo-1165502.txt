Članovi Inicijative "Čuvamo naš park" u parku Trnjanska Savica organizirali su neprekidno 24-satno dežurstvo, a jutro u parku provode mirno, bez bagera i kamiona, ali uz nekoliko policajaca koji su također dežurni na Savici. Jutro u parku je mirno, bez bagera i kamiona, bez djelatnika Zrinjevca, bez predstavnika Gradske uprave i bez zaštitara, uz tek nekoliko policajaca koji dežuraju, izvijestili su u utorak iz inicijative "Čuvamo naš park". Građani su u ponedjeljak spriječili pokušaj zagrebačke Gradske uprave da počne s preuređivanjem parka na Trnjanskoj Savici u rekreacijski park. Ne žele da se više od 40 posto površine parka prekrije betonom, plastikom i umjetnom travom. Ističu i kako za projekt vrijedan 12 milijuna kuna nije raspisan javni natječaj te da su o početku radova saznali tek kad je prošli tjedan u parku osvanula informativna ploča. U nekoliko navrata, tijelima su zaustavili postavljanje građevinske ograde koja bi trebala osiguravati radove u parku.  U tome je tijekom ponedjeljka sudjelovalo u prosjeku između 20 i 60 građana, većinom stanovnika Savice. Nakon odlaska zaštitara, djelatnika Zrinjevca i policije, građani su organizirali dežurstva. Iz Ministarstva graditeljstva i prostornoga uređenja najavili su da će tijekom utorka na teren izaći nadležni inspektori. >> Park Savica: kamioni i zaštitari otišli, građani dežuraju 