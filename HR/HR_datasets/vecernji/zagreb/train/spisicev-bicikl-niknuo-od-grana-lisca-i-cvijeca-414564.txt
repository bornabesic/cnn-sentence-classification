“Ovdje se radi o dva kotača/ O dvije-tri štange i jednom sicu”, pjevao je Zvonko Špišić odu biciklu i prijateljstvu prije mnogo desetljeća. Poznati Zagrepčanin s Trešnjevke i njegov “Bicikl” poslužili su zato i kao inspiracija za neuobičajenu skulpturu napravljenu isključivo od cvijeća i grana, koja je osvanula u parku Stara Trešnjevka. “Organski” bicikl izrađen je u sklopu radionice tzv. landarta, zemne umjetnosti, pokreta koji se koristi materijalima nađenim u prirodi. – To je radionica u sklopu projekta kvARTura, koji se održava prvi put ove godine. Riječ je o umrežavanju šest zagrebačkih kulturnih centara, što znači da svaki od centara “daje” jedan projekt ili radionicu koja se održava u pet drugih centara – kaže Tea Lončar iz udruge Pipilota koja djeluje u prostoru Centra Ribnjak. U stvaranju šarenog bicikla sudjelovalo je dvadesetak polaznika, a bilo je i naporno i zabavno, kaže Tea. – Cijeli je izrađen od grana, lišća i cvijeća, a kao kostur nam je poslužila savitljiva vrba. Prvi dan radionice bio je teoretski, a subota je bila rezervirana za izradu. Svima je bilo super, čak i prolaznicima – objašnjava. Iduća radionica s drugom temom trebala bi biti organizirana za mjesec dana na Ribnjaku. 