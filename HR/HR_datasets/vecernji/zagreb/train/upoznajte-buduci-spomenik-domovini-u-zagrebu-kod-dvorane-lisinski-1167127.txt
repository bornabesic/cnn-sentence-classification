Svi državnici i delegacije koji posjete Zagreb za godinu dana doći će do velikog portala između zgrade Gradske uprave i Koncertne dvorane Vatroslav Lisinski. Ispod njega odat će počast svim žrtvama koje su pale za domovinu. Ostavit će cvijet ili vijenac, stajati mirno na note nacionalne himne. Gledat će prema staklenom “Zidu boli” i Ulici grada Vukovara. Simbolično će tako odati počast onima koji su se za Domovinskog rata borili u Vukovaru. Koncept je to koji je zamislio autor Spomenika domovini – arhitekt Nenad Fabijanić, koji ovih dana užurbano priprema izložbu o cijelom projektu nastanka spomenika. Postavit će se u Muzeju za umjetnost i obrt. Otvara se u petak u 19 sati, a traje do 14. svibnja. U tih deset dana Zagrepčani će se tako moći detaljno upoznati sa spomenikom koji će vrlo brzo niknuti u njihovu gradu. Ne samo da će biti prikazani svi 3D prikazi koje je Nenad Fabijanić, ujedno i autor budućeg uređenja Trga Franje Tuđmana, izradio sa svojim timom stručnjaka već će na izložbi postaviti i makete manjeg i većeg mjerila, no i devetominutni film koji je režirao upravo arhitekt Fabijanić. – Film počinje definicijom domovine te činjenicom da se Hrvatska rasprostire po kontinentu i Mediteranu. Na spoju tih dvaju elemenata – zemlje i mora – počiva Spomenik domovini. Spomenik je ujedno vezan na ideju velike osi koja ide od Sljemena do spomenika preko Save. Spomenik se tako nalazi na lokaciji koja spaja sjever i jug Zagreba, ali i Hrvatske – kaže Nenad Fabijanić. Uz veliki portal, paralelno uz Ulicu grada Vukovara, postavit će stakleni Zid boli inspiriran onim autentičnim, nastalim tijekom Domovinskog rata na Selskoj cesti i srušenim 1993. godine, koji se sastojao od 13.600 crvenih i crnih opeka s imenima poginulih branitelja. No osim što će biti od drukčijeg materijala, Fabijanić mu je odlučio dati i drugačije ime – Zid svjetlosti. – Bit će postuliran kao središnji hrvatski spomenik pobjedi, odnosno hrvatskoj državi. Slavit će život, čovjeka i humanost. Zato promjena naziva – kaže Nenad Fabijanić. Njegovo rješenje, podsjetimo, dobilo je prvu nagradu na natječaju koji je raspisao Grad Zagreb i Udruženje hrvatskih arhitekata među 52 prijavljena rada. Natječaj je trajao od 5. studenoga 2015. do 22. ožujka 2016.      