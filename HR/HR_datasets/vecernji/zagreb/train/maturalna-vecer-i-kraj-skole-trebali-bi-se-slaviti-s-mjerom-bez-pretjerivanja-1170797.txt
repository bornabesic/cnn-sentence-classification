Zagrebački maturanti promarširat će danas ulicama grada.  A kad i to završi, počet će maturalna šoping-groznica za završne večere na kojima će se prvi put predstaviti kao odrasli ljudi. Iako kod nekih u ormaru haljine i odijela već stoje ispeglani i čekaju maturalnu večeru, dio njih tek će krenuti u obilazak trgovina. Razumljivo je da se na tom događaju učenici žele predstaviti u najboljem svjetlu, no potrebno je u takvim situacijama, kao i pri svakom slavlju, imati mjeru. I razmišljati o tome da se slavi matura, završetak škole. Neki maturanti kao da to zaborave. Posebice djevojke. Koje ponekad znaju malo pretjerati. Posebno s cipelama na petu. “Što više, to bolje”, pravilo je kojeg se grčevito drže učenice u potrazi za savršenim cipelama. U petama od 15 centimetara treba i znati hodati. Nije nimalo jednostavno, znaju to pripadnice ljepšeg spola. Djevojke idu toliko daleko da planiraju koliko puta moraju otići u solarij da bi dobile idealnu nijansu puti koja bi odgovarala boji haljine. Koje se često isprobavaju i po nekoliko sati. A na vrijeme se moraju urediti i nokti, frizura, rezervirati termin kod profesionalne šminkerice... Treba uskladiti i torbicu, nakit i ostale modne dodatke. Nimalo lako nije ni roditeljima, često potroše i prosječnu plaću da bi ih opremili za večeru. “Redovnih” četiri tisuće kuna penju se u nebo ako djevojke požele dizajnerske haljine i bilo koju dizajnersku kreaciju. Nepisano je pravilo da ta večer bude na visokoj nozi, što u principu nema veze s realnošću. Pogotovo ne u vrijeme kad treba paziti kako potrošiti svaku kunu. Skupa odijela i raskoš treba ostaviti za neka druga, bolja vremena. A sada se usredotočiti na upisivanje fakulteta ili traženje posla i ostale statusne stvari koje će maturantima odrediti smjer u životu. Maturalna večer trebala bi biti tek jedan korak i samo dio slagalice prema putu života. Ne glavni orijentir na koji je trenutačno usredotočena većina.   