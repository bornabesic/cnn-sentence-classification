Prema Scovillovoj skali kojom se mjeri razina ljutine, suzavac u prosjeku ima oko tri milijuna skovila. Najljući ekstrakt ljute papričice koji se može naći na policama trgovine “Spicy Days” ima ih devet milijuna. Da bi se mogao kupiti, mora se potpisati posebna izjava o svjesnosti rizika. – Ljudi ne mogu niti pojmiti koliko je to ljuto. To nije nešto što čovjek uopće može probati, već ekstrakt koji se koristi kada se kuhaju jako velike količine. Jedna je kap, primjerice, dovoljna da zaljuti 100 litara nekog gulaša – objašnjava Darjan Grilec iz dućana koji je nedavno otvoren u Tratinskoj 38. Otvorio ga je tim koji stoji iza brenda “Volim ljuto”, koji je poznat po ljutim papričicama uzgojenim u Igrišću, na granici Zagrebačke i Krapinsko-zagorske županija. Imaju više od 30 tisuća sadnica, odnosno 50 sorti čili papričica od kojih rade razne proizvode, a “Spicy Days” je prvo mjesto u Zagrebu u kojemu se može naći sve iz njihova asortimana. Tu su fermentirani umaci i razne mješavine umaka poput onoga za roštilj. Prodaju se i začinske mješavine, ukiseljene i sušene papričice, ljuti ajvar, senf... – Imamo raznih okusa, ali i više razina ljutine, pa svatko može naći nešto za sebe. Proizvod označavamo zvjezdicama, od jedne do pet, po stupnju ljutine – ističe Grilec te dodaje da je “Volim ljuto” dobilo drugu nagradu na svjetskom natjecanju ultraljutih umaka. No, u trgovini ima i niz drugih artikala različitih proizvođača iz Hrvatske i svijeta, a među njima su i neki od najpoznatijih američkih i britanskih brendova.      