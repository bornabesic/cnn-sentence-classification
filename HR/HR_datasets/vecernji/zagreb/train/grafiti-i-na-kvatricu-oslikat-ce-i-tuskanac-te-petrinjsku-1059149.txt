Nakon Langića, i najniža etaža garaže na Kvaternikovu trgu dobila je novo, umjetničko ruho. Poznati street-arter Slaven Kosanović Lunar oslikao je na poziv Zagrebparkinga i njezine zidove, razbivši tmurno i mračno ozračje podzemne garaže jarkim bojama i dinamičnim figurama oblaka, balona i zagrebačkih zgrada. Gradonačelnik Milan Bandić na jučerašnjemu mu je predstavljanju grafita u garaži na Kvatriću dao zadatak da osmisli kako će oslikati i onu na Tuškancu. – Prekrili smo ružne grafite jednim umjetničkim djelom i uljepšali naše garaže kako bi se građani osjećali ugodnije u tim prostorima, a uz one na Tuškancu i u Petrinjskoj ulici ukrasit ćemo i buduće garaže ispod HNK i Dolca – najavio je Bandić. Autor novog izgleda zidova Lunar odao je i što ga je motiviralo za izradu grafita. Reakcije ljudi potvrda su da radimo dobru stvar Lunar – Želja mi je dovesti boje iz vanjskog prostora u podzemne garaže i tako humanizirati ovaj inače hladan prostor. U Langiću sam koristio boju magnolije, a ovaj je prostor u bojama zalaska sunca kakve se vide kada se avionom prelijeće preko Zagreba. Najveće zadovoljstvo u cijelom projektu pružale su mi spontane reakcije ljudi, posebice djece, na novi izgled garaže, što mi je potvrda da ovdje radimo dobru stvar – rekao je Lunar. Dodao je da je Tuškanac njegova omiljena garaža, na čijemu je platou znao igrati košarku, te da se zato jedva čeka posvetiti njenu ukrašavanju. 