Požar u pogonu tvrtke C.I.O.S. koja prikuplja i prerađuje industrijski otpad na zagrebačkom Jankomiru u potpunosti je lokaliziran, izvijestio je gradski Ured za upravljanje u hitnim situacijama. Na intervenciji koja je još u tijeku angažirana je Javna vatrogasna postrojba Grada Zagreba sa 60 vatrogasaca i petnaest vozila te autocisterne Zagrebačkog holdinga - Podružnice Čistoće i tvrtke Vodoopskrba i odvodnja. Prema prvim procjenama požar je uzrokovao minimalnu materijalnu štetu. Zadnje izvješće Nastavnog zavoda za javno zdravstvo "Dr. Andrija Štampar" o izvršenim mjerenjima kvalitete zraka pokazuje da nije zabilježena prisutnost štetnih plinova te će se nastaviti s kontinuiranim mjerenjima, ističu u Uredu za upravljanje u hitnim situacijama. Dodaju da će uzrok požara biti poznat nakon što službenici Policijske uprave zagrebačke obave očevid. Iz C.I.O.S.-a su ranije izvijestili da je požar koji je buknuo u ponedjeljak oko 20,30 sati možda podmetnut. Kažu da još nije poznat uzrok, ali da je djelatnik zaštitarske službe desetak minuta prije njegova izbijanja primijetio paraglajdera koji je kružio nad otpadom, točno nad mjestom izbijanja požara. 