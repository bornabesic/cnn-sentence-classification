Otvorenjem moderne pivnice Fakin Craft Bar u Pučkom otvorenom učilištu Zagreb, na tom je učilištu pokrenut i program osposobljavanja za struku pivara. Traje jedan semestar odnosno 146 školskih sati teorije i prakse, a ključni dio osposobljavanja je praktični dio koji će se odvijati upravo u toj novoj pivnici. Ondje će, naime, biti postavljena mikropivovara kapaciteta 50 litara, djelo iskusne ekipe iz pivovare Medvedgrad, u kojoj će se uvježbavati budući pivari. Pogon je otvoren i za kućne pivare, entuzijaste koji mogu dogovoriti termin i u Fakinu skuhati svoje pivo. Sutra će svi zainteresirani za to moći iz prve ruke doznati tajne u Hrvatskoj sve popularnijeg hobija. Kao promociju programa, zajedno s pivovarom Medvedgrad, Pučko otvoreno učilište organizira festival na kojemu će posjetitelji moći upoznati majstore većine hrvatskih craft pivovara, poput Medvedgrada, Nove runde, Zmajske, raspitati se o procesima proizvodnje, o podizanju pivovara i radu u njima te upoznavanjem s novim programom steći dojam o koristima koje dolaze od osposobljavanja za pivara. Festival se održava na platou ispred Pučkog otvorenog učilišta u Vukovarskoj 68, počinje u 16 sati, a traje do ponoći. Zalogaje uz fino zanatsko pivo pripremit će kuhari Fakin Craft Bara i polaznici Pučkog otvorenog učilišta. 