Zastupnici zagrebačke Gradske skupštine na sjednici u utorak donijeli su odluku da se u spomen na novinarku Anu Rukavinu neimenovani prostor u Trnskom u Novom Zagrebu nazove Trg Ane Rukavine.  Ana Rukavina rođena je u Zagrebu 28. ožujka 1977. a umrla je u rodnom gradu 26. studenoga 2006. Radila je u gradskoj rubrici "Vjesnika", a kad se preselila u Šibenik, gdje se udala, nastavila je raditi kao dopisnica "Vjesnika". Sredinom 2005. dijagnosticirana joj je leukemija. Liječila se na Odjelu za transplantaciju koštane srži na KBC-u na Rebru i počela se oporavljati, da bi se u listopadu 2006. bolest vratila. Napisala je dirljivo pismo o svojim tegobama, moleći za pomoć u liječenju, jer je postojala mogućnost da ode na terapiju u SAD.  Njeno pismo jako se brzo proširilo po internetu i drugim medijima te je velik broj ljudi ponudio pomoć. Željela je usmjeriti pozornost javnosti na nedostatak donora koštane srži i na potrebu osnivanja banke matičnih stanica iz pupkovine.  Nakon njene smrti osnovana je "Zaklada Ana Rukavina" koja prikuplja sredstva za razvoj Hrvatskog registra donora koštane srži. Slogan Zaklade je "Želim život". Zagrebačka Gradska skupština je na sjednici u utorak za vršiteljicu dužnosti ravnatelja Centra kulture na Peščenici imenovala Anju Planinčić, akademsku kiparicu, s 3. siječnja 2017., do imenovanja ravnatelja na temelju ponovljenog natječaja, a najduže do godinu dana.  Gradski zastupnici većinom glasova nisu prihvatili prijedlog Upravnog vijeća Koncertne direkcije Zagreb da se za ravnatelja Koncertne direkcije Zagreb ponovno imenuje dosadašnji ravnatelj, akademski muzičar dirigent, profesor glazbene kulture Josip Nalis.  S dnevnog reda sjednice Gradske skupštine povučen je prijedlog zaključka gradonačelnika Milana Bandića o prodaji dionica u vlasništvu Grada Zagreba. Pročelnica Gradskog ureda za gospodarstvo, rad i poduzetništvo Mirka Jozić rekla je da tu točku povlače i stavit će je u redovnu proceduru na sjednicu Gradske skupštine kako "ne bi ispalo da se ovdje nekome nešto podmeće i stavlja po hitnoj proceduri". Potpredsjednik Gradske skupštine i predsjednik SDP-a Davor Bernardić na konferenciji za novinare održanoj ranije, nakon aktualnog sata, upozorio je kako je na djelu "božićna rasprodaja gradskih poduzeća". Objasnio je da je šest mjeseci nakon što je povučena točka dnevnog reda o prodaji Vodoprivrede, ta ista točka sada došla na dnevni red po hitnom postupku pod potpuno sumnjivim okolnostima u kojoj se Grad Zagreb u sljedećih osam godina potencijalno odriče 200 milijuna kuna. "Vodoprivreda, koja vrijedi u samo osam godina budućih prihoda 200 milijuna kuna, a iza te osme godine još 25 milijuna kuna godišnje, prodaje se za manje od 14 milijuna kuna. Prodaja Vodoprivrede i ovako štetna odluka za Grad Zagreb smrdi na kriminal", ustvrdio je Bernardić. Poručio je tad da gradski zastupnici SDP-a "neće i ne mogu dopustiti božićnu rasprodaju gradskih poduzeća".  >> Nastupili Bešlić, Rozga, Vatra... Na telefone se javljali i predsjednica i premijer 