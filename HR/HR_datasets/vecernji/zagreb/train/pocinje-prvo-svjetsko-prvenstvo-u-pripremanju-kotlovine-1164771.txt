Rotary klub Velika Gorica organizira u subotu, 22. travnja, u starom dvorcu Lukavec prvo svjetsko prvenstvo u pripremanju kotlovine. Za natjecanje se prijavilo više od 20 ekipa, a prihod od kotizacija i prodaje delicija iz kotlova namijenjen je Centru za odgoj i obrazovanje Velika Gorica za nabavku opreme za podršku ranom dječjem razvoju. - Svi mi, posebno u kontinentalnoj Hrvatskoj, tvrdimo da se baš u našem kraju priprema najbolja kotlovina. I zato ne znamo je li stvarno bolja ona turopoljska, samoborska, zagorska... Stoga smo odlučili organizirati svjetsko prvenstvo pa da napokon vidimo tko je svjetski prvak u spravljanju kotlovine. Pozivamo građane da nam se pridruže u Lukavcu u subotu od 13 sati - kaže Damir Kotrman iz Rotary kluba Velika Gorica. Za ocjenjivanje kotlovine odabran je i stručni žiri kojeg će sačinjavati ljubitelji i vrhunski poznavatelji dobre hrane Gastronomadi predvođeni Reneom Bakalovićem. Velikogorički rotarijanci prvenstvo organiziraju u suradnji s Plemenitom općinom turopoljskom koja je osigurala meso autohtone turopoljske svinje koje će biti pripremljeno u jednom kotlu izvan natjecateljske konkurencije, kao i kotao u kojem će gosti iz BiH pripremati ovčetinu. Prvi svjetski prvaci u pripremanju kotlovine trebali bi biti poznati u subotu oko 17 sati.    