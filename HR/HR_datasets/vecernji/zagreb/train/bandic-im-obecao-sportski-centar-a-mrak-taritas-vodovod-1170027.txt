On bi gradio sportski centar na 25 tisuća kvadrata, a ona vodovodnu mrežu. Dvoje kandidata za gradonačelnika, Milan Bandić i Anka Mrak-Taritaš, jučer su posjetili Sesvete te predstavili svoje planove za najistočniji dio grada. – Na prostoru između osnovne i srednje škole krajem godine trebao bi se početi graditi sportsko-rekreacijski centar koji bi obuhvaćao zgradu sa sportskim sadržajima, dva sportska terena s tribinama, boćalište, adrenalinski dio parka sa zidom za slobodno penjanje, skate stazom, penjalicom za djecu, biciklističkim, pješačkim i stazama za džoging te parkiralištem – objasnio je gradonačelnik Milan Bandić, koji na području nekadašnjeg kluba Planet vidi i klizalište. Koliko će se točno potrošiti za novi centar, ne zna se jer bi se novac trebao osigurati rebalansom proračuna, ali kad je 2015. prvi put najavljivan, svota se penjala na oko sto milijuna kuna. Anka Mrak-Taritaš, s druge strane, u Sesvetama je jučer obećala vodu jer “vodoopskrba i kanalizacija u gradu moraju biti prioritet”. Posjetila je stanovnike Goranca, koji su objasnili kako im se vodovod i kanalizacija obećavaju 17 godina. – I ovo je Zagreb i tu ljudi plaćaju gradski prirez od 18 posto – zaključila je Mrak-Taritaš, koja je primijetila i kako školarci iz tog dijela grada nemaju ni sigurnu autobusnu liniju.    