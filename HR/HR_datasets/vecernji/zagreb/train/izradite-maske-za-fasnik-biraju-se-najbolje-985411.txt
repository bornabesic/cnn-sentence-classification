Na Samoborskom fašniku, koji počinje za dva tjedna, posebna pozornost i ove godine posvetit će se maskiranju pa je pripremljeno natjecanje za pojedinačne i grupne maske s nagradnim fondom. Potrebno je samo dati mašti na volju, uzeti slobodan trenutak za osmišljavanje fašničkog nastupa i bez imalo straha stati na središnju pozornicu gdje će ih dočekati Princ Fašnik, Sraka, Fiškal i Sudec. Maske koje budu najusklađenije s ovogodišnjom filmskom temom Fašnika i koje najjače nasmiju publiku tijekom fašničkih vikend večeri ući će u finalni izbor na pokladni utorak 17. veljače. Najbitnije je pravilo, kažu iz organizacije, dobro se zabaviti, a detaljne informacije o 189. Fašniku mogu se naći na www.fasnik.com. Fašnik će ove godine trajati od 6. do 17. veljače, a očekuje se više od 3000 djece iz škola i vrtića, 800 članova mjesnih odbora te 1000 sudionika iz cijele Hrvatske. 