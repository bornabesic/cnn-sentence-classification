Dok predsjednik SDP-a Davor Bernardić nije želio komentirati medijske napise prema kojima je HNS-u ponudio da povuče kandidaturu Anke Mrak Taritaš za gradonačelnicu Zagreba kako bi se on kandidirao, iz HNS-a danas poručuju kako će Anka Mrak Taritaš sigurno biti nova gradonačelnica Zagreba. - Mislim da vam baš i ne izgledam kao osoba koja odustaje. U kampanji za prvo lice grada Zagreba ja sam već dvije godine, što žestoko, što u leru i sigurno neću odustati i 21. svibnja ću biti u kampanji. Tada je prvi krug i nadam se da ću biti u drugom krugu i nadam se promjenama u gradu Zagrebu. Dvije trećine građana su rekli da žele promjene i ja želim biti prvo lice promjene. Odradit ću sve da to tako i bude – poručila je Mrak Taritaš. Tvrdi da bi u SDP-u trebali dobro promisliti o osobi koju će kandidirati u Zagrebu, posebice ako je riječ o Davoru Bernardiću. – Bit će tu još puno priče. Kolege iz SDP-a su moji dobri kolege, mislim da trebaju još malo porazmisliti. Voljela bih imati njihovu podršku, ali ona koja je najvažnija je ona građana grada Zagreba – komentirala je Anka Mrak Taritaš. Predsjednik njene stranke Ivan Vrdoljak uvjeren je u njenu pobjedu. - Budući gradonačelnik bit će Anka Mrak Taritaš jer to Zagreb i građani Zagreba zaslužuju – kratko je poručio Vrdoljak. Davor Bernardić nešto ranije u danu je rekao kako odluka o tome hoće li on, odnosno tko iz stranke će biti kandidat za gradonačelnika Zagreba još nije donesena. Na pitanje hoće li biti kandidat za zagrebačkog gradonačelnika, Bernardić kaže kako ta odluka još nije donesena. - O tome odluku nismo donijeli, to će donijeti zagrebačka organizacija, ali kad to bude, vi ćete to prvi saznati. A neslužbene najave iz današnjeg tiska ne mogu komentirati niti želim - rekao je Bernardić. Tvrdi da s predsjednikom HNS-a još nije razgovarao o lokalnim izborima, ali planira uskoro. - Mi smo odgovorni ljudi, SDP razgovara sa svim našim koalicijskim partnerima pa i s HNS- om i nastavit ćemo razgovarati – poručio je Bernardić. >> 'Premijer Plenković mora pokazati veću odlučnost, zanima me što Jandroković misli o odlasku predsjednice u SAD' 