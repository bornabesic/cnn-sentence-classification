U povodu obilježavanja dvadesete godišnjice demonstracija za Radio 101 na Trgu bana Jelačića tjednik Nacional i Hrvatsko novinarsko društvo organiziraju u četvrtak, 24. studenoga, multimedijsko događanje u Muzeju suvremene umjetnosti. Obilježavanje dvadesete godišnjice demonstracija počet će u 18 sati projekcijom filma "Dan nezavisnosti Radija 101" u režiji Vinka Brešana, u dvorani Gorgona. U 20 sati predsjednik saborskog Odbora za informiranje, informatizaciju i medije Jasen Mesić otvorit će izložbu fotografija Ratka Mavara, Janka Belaja, Waltera Sirotića i Damila Kalogjere, četvorice fotografa koji su zabilježili te trenutke, navodi se u priopćenju.   Prijatelji Stojedinice Zadruga, Edo Maajka, Max Jurčić i Boris Leiner, Tribute to Dino Dvornik i Psihomodo pop događaj će zaokružiti koncertom. Izložba u foajeu Muzeja suvremene umjetnosti bit će otvorena za građanstvo od  26. studenoga do 4. prosinca. Program će se upriličiti dvadeset godina nakon najvećih hrvatskih građanskih demonstracija za slobodu medija i javne riječi, održanih 21. studenoga 1996. na Trgu bana Jelačića u Zagrebu, istaknuto je u priopćenju. Dan ranije, 20. studenoga 1996., Vijeće za telekomunikacije, pod kontrolom tadašnje vlasti, odlučilo je oduzeti koncesiju za emitiranje Radiju 101, jednom od rijetkih nezavisnih elektroničkih medija koji su se kritički odnosili prema autoritarnom načinu vladanja i kršenju građanskih i medijskih sloboda, prije svega slobode javne riječi. Ta odluka dovela je do kulminacije nezadovoljstva i bunta građana svih političkih opcija i ideoloških opredjeljenja. "Na poziv HHO-a upućenim kroz radijski eter, 120.000 građana sa svijećama u rukama okupilo se na Trgu bana Jelačića za opstanak Stojedinice  i dokazalo koliki mogu biti snaga i utjecaj  jednog relativno malog medija ako on istinski zastupa interese građana, ima pravedne ciljeve i nepokolebljivu volju u borbi za nezavisnost svoje uređivačke politike". Najvećim demonstracijama u novijoj hrvatskoj povijesti Stojedinica je spašena, a zahvaljujući do tada neviđenoj podršci domaće i međunarodne javnosti uspjela je sačuvati svoju vlasničku i programsku neovisnost, navodi se u priopćenju. >> Radio 101 nije više u stečaju – novi direktor Silvestar Vrbanac 