Živo je bilo proteklog vikenda na Savici. Crtali su se grafiti, bojale žardinjere, učilo se saditi, uzgajati povrće, prodavale su se domaće namirnice, popravljali bicikli... Održano je, naime, na platou Zinke Kunc, prvo kvartovsko druženje “Bum, tres, TranS – Savica cvjeta”. U organizaciji TranS – Tranzicijske grupe Savica, Knjižnice Savica i platforme Zelenica, održano je događanje na kojemu su se susjedi mogli družiti, učiti... – Prvi put organiziramo ovakvo kvartovsko okupljanje i jako smo zadovoljni odazivom. Cilj nam je pokrenuti događanja na razini kvarta i potaknuti ljude da se pokrenu – rekla je jedna od organizatorica, Božica Dragaš iz Knjižnice Savica. A osim organizatora, događanjem su iznimno zadovoljni bili i stanovnici Savice, posebice oni najmlađi. – Ovo je odlično! Dobili smo boju i kistove i sada crtamo strip na ogradi platoa – poručile su osnovnoškolke Ema Tabaković i Lucija Vuković koje su zaključile da im inače u kvartu nedostaje sličnih događanja.• 