U kućnom će budžetu Vladimir Kuzminović – bude li gradonačelnik Milan Bandić ispunio obećanje o smanjenju računa za otpad na temelju manjeg broja odvoza otpada – u travnju uštedjeti 173 kune. Njegova kanta, kao i one mnogih drugih stanovnika Brezovice i Sesveta, tjedno će se prazniti jedanput manje. – Kada se smeće naplaćivalo po kvadraturi, moj je račun bio 108 kuna. Promjenom sam dobio kantu od 240 litara koja se praznila dva puta tjedno i zbog koje mi je stizao račun od 230 kuna. Tražio sam zamjenu kante za onu manju, od 120 litara, pa će mi zaračunavati 115 kuna, a s ovim jednim odvozom tjedno trebao bih smeće plaćati 57 kuna – izračunao je Kuzminović. Sličan scenarij očekuje i brojne druge stanovnike Brezovice koji su dosad imali dva odvoza tjedno. – Zadovoljan sam što će se smanjiti broj odvoza, a vjerujem da će se veseliti i moji susjedi. Najbitnije je uštedjeti, a odvoz jednom tjedno možda nas i motivira na razvrstavanje otpada o kojem se toliko govori – kazao je Kuzminović koji, otkako je uveden novi obračun i čest odvoz otpada, svoju kantu nikada nije uspijevao napuniti do kraja. I zato je, kao i mnogi drugi Zagrepčani, plaćao odvoz – zraka. Nada se, dodao je, da će uskoro dobiti i službenu obavijest o novom modelu što ga najavljuje gradonačelnik Bandić, koji je sada već drugi put obećao Zagrepčanima uštedu na računima Čistoće i od 40 posto. Iako s najavljenim novim modelom još nije upoznat, Vladimir Iviček, predsjednik gradske četvrti Brezovica, kazao je kako je prethodnih mjeseci primao pritužbe građana koji su tražili manji broj odvoza. – Kontaktirao sam s Čistoćom, a oni su mi sugerirali da provedemo anketu i izjasnimo se o broju odvoza otpada – kazao je Iviček te istaknuo da je prijedlog četvrti bio da se anketa priloži uz račune. Zadovoljstvo manjim brojem odvoza ne kriju ni Sesvećani – i predstavnici te gradske četvrti vodili su razgovore s Čistoćom te tražili da prihvate broj odvoza koji su predlagali još 2013. godine. – U nekim mjesnim odborima koji su dosad imali odvoz dva puta tjedno sada će imati jednom, a oni koji su imali tri ubuduće će imati dva – kazao je Dražen Markota, predsjednik četvrti Sesvete. U ostalim zagrebačkim četvrtima stanovnici zgrada koji su dosad plaćali tri odvoza, kako su poručili iz Grada, trebali bi računati na 38 posto manje račune jer im se odvoz smanjuje na dvaput, a samo u centru te u Vukovarskoj i Savskoj ostaje triput tjedno. Takvo pojeftinjenje Čistoći će stvoriti gubitak od 60 milijuna kuna. – Neodgodivo moramo osigurati infrastrukturu za odvojeno prikupljanje na kućnom pragu, sagraditi sortirnicu te uvesti naplatu po realno stvorenom otpadu koja će građane motivirati za stvaranje manje količine. Odvojeno prikupljanje, recikliranje i fer naplata rezultirat će nižim cijenama, što će nagraditi sve ljude koji se odgovorno ponašaju prema okolišu. Nadam se da je niža cijena najavljena zbog uvođenja promjena, a ne zbog populizma kao zadnji put, kada su cijene na kraju ipak porasle – komentirao je Dominik Etlinger, SDP-ov zastupnik u Skupštini.• 