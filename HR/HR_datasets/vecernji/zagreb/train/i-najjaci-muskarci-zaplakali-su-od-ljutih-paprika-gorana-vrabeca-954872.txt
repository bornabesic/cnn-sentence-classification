Da bi se probala najljuća paprika na svijetu, ne treba otputovati u egzotične krajeve, dovoljno je skupiti hrabrosti za takav pothvat i posjetiti imanje Gorana Vrabeca u Igrišću. Na farmi koja je od Zagreba udaljena 40-ak kilometara mladi je poduzetnik pokrenuo brend "Volim ljuto" i uzgaja 30 vrsta ljutih paprika. – Sve je počelo kao hobi jer volim ljuto pa sam odlučio uzgojiti nekoliko paprika, ali počeo sam se širiti malo-pomalo i prošlo sam ljeto imao već 2500 sadnica – objašnjava 30-godišnjak, čije imanje ove godine broji 15.000 sadnica. Cijeli se posao temelji na ekološkom uzgoju, a Vrabec ga vodi uz pomoć djevojke i roditelja. Oni su već imali iskustva u poljoprivredi, ali su se odlučili posvetiti novom poslu koji je jedinstven u Hrvatskoj i u koji je uloženo već 200.000 kuna. Ljudi žele odmah probati najljuću papriku, što uglavnom rezultira smiješnim situacijama Paprike rastu od sredine srpnja do studenog i tada se jedan dio prodaje svjež, a drugi se prerađuje. Proizvode umake, aromatizirana ulja, začinske mješavine u prahu, ljute ajvare i namaze, a prema prezimenu obitelji nose ime Vrabasco. Na etiketi koju je Goran Vrebec sam dizajnirao ljutina je označena skalom od 1 do 5, a uvijek se prvo rasprodaju petice. – Kultura konzumiranja ljutog kod nas nije razvijena pa se ljudi precjenjuju – objašnjava Goran Vrabec koji pamti mnoge anegdote vezane uz isprobavanje njegovih proizvoda. – Ljudi ne vjeruju koliko ljuta paprika može biti, pa odmah žele probati najljuću što uglavnom rezultira smiješnim situacijama u kojima muškarci od dva metra počnu plakati koliko ih boli – opisuje. – Kada zainteresirate kupce za proizvod toliko da oni zovu vas, možete reći da ste uspješni, a upravo se to počelo nama događati – ističe bivši student FER-a koji planira pokrenuti posao s restoranima, a od studenog počinje i izvoziti u Njemačku. Zasad se njegovi proizvodi mogu kupiti u web shopu i u nekoliko dućana. Ipak, ne planira širiti ponudu u Hrvatskoj jer, ističe, ovdje se jako kasni s naplatom, zbog čega riskira i bankrot. Cijene su proizvoda od 20 do 50 kuna, a u ponudi su i poklon-paketi. 