Gusti crni dim iznad Podsuseda, Gajnica, Vrapča i ostalih obližnjih naselja uznemirio je jučer poslijepodne stanovnike zapadnog dijela grada. Uplašeni su građani posumnjali na bivšu cementaru i tvrtku za preradu industrijskih otpadaka CIOS, a zapravo su gorjele automobilske gume i smeće na brdu iznad njih pored naselja Kostanjek. Čak nekoliko vatrogasnih ekipa uz članove dobrovoljnog vatrogasnog društva Vrapče-jug gasile su požar na pustom deponiju do 21 sat. Problem je bio, rekli su vatrogasci, teško dostupan teren i velika dubina deponija. - To nije normalno. Pa, ugušit ćemo se od dima. Sigurno ovi iz CIOS-a opet nešto kemijaju - komentirali su brojni Zagrepčani na Večernjakov dežurni telefon čim su primjetili dim oko 17 sati. Na mjestu požara okupili su se i predstavnici vijeća četvrti Podsused-Vrapče, komenitirajući iznenadnu vatru na divljem odlagalištu otpada. - Ljudi su neprestano zvali jer su se gušili u gustom dimu. Iznad su kuće, a nikome nije jasno tko je ondje postavio gume - rekla je dopredsjednica vijeća Podsused-Vrapče Marija Klabučar. Uzroci požara, odnosno tko je odložio otpad na tom teško dostupnom mjestu i zapalio ga, sinoć policiji nisu bili poznati. Stanovnici, pak, tvrde kako je ondje jedino CIOS mogao odložiti gume. (Ma. P., N. Ma.) 