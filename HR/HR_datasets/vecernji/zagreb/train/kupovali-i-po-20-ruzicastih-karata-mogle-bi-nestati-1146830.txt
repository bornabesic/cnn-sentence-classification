Gospodična, kaj se s ovom kartom smije sjesti? Ja sam, znate, čula da se može samo na stojećki s njom voziti, a to mi je teško, radije bum si kupila onda onu za deset – na dugačko nam je objašnjavala starija gospođa koju smo sreli pokraj aparata za “štancanje” karti u četrnaestici na Jelačić-placu. Prvi dan jučer mogle su se kupiti ZET-ove polusatne karte za četiri kune, a osim što su izazvale poprilično oduševljenje Zagrepčana, koji su ih odjednom uzimali i po dvadeset, pobudile su i neke nedoumice. Samo na stajalištu Osim što nisu bili sigurni smiju li s kartom od pola sata sjesti u javnom prijevozu, zaključili su i kako im se trebaju jako veseliti jer ih “uskoro neće biti”. – Nisu vam one slučajno ružičaste boje. To je da nam zamaže oči sad prije izbora, a onda se opet vraćamo standardnim kartama – rekao je Miroslav Antić i podsjetio na to kako je prije lokalnih izbora gradonačelnik Milan Bandić već uvodio slične mjere pa se oko Trga bana Jelačića prije osam godina vozilo besplatno. Ne treba, međutim, odmah misliti na najgore, upozorila je svog suputnika u tramvaju Marija Miklaužić. Odluka poput ove čekala se godinama, rekla je, i zbog kojeg god razloga da je došla, dobro je došla. – Putujem svaki dan od Črnomerca do Trga hrvatskih velikana. Vožnja traje dvadesetak minuta i 60 posto uštede na relaciji definitivno će mi poboljšati stanje u novčaniku na kraju mjeseca. I da vam kažem iskreno, uopće me nije briga je li karta trik za izbore ili nije, meni odgovara – iskrena je bila Marija Miklaužić, koja je jučer kupila svežanj od dvadeset karata. Osamdeset kuna platila je tako mjesečni prijevoz do posla, koji bi je po “starom sistemu” koštao dvjesto. Nije se ona jedina opskrbila, objašnjavali su prodavači na kioscima, od kojih su neki ostali bez karata za prodaju. – Molim vas, kupite u tramvaju – mušterije je upućivala prodavačica na kiosku u Gajevoj, a oni zatim strpljivo čekali svoj red kod vozača, iza čijih je vrata od kabine stajao natpis da se karte mogu kupiti samo kad je tramvaj na stajalištu kako se ne bi ometao promet. S vraćanjem sitniša, čega su se Zagrepčani bojali prije uvođenja ružičasti karti, problema nije bilo. – Malo se zagužvalo kod šofera, koji nije kretao dok nam nije prodao karte, pa se nadam da to kasnije neće rezultirati nekim većim zastojima – rekao je Mile Trstenjak koji je svoju kartu od četiri kune jučer čak dvaput davao na pregled kontrolorima. “Pojačali su se”, komentirali su putnici u javnom prijevozu, ali nema ni veze jer “sad na pamet ne bi nikome trebalo padati da se šverca”. – Jednostavno nema smisla, jeftinija je sad karta od paketa žvaka – rekla je Anđelka Mišić, koja je jučer napunila svoju vrijednosnu karticu sa sto kuna. Ili, kako ona kaže, s 25 vožnji. Jedino što će sad morati paziti jest da na aparat prilikom registracije vrijednosnu karticu ne prisloni tek tako, već prije pritisne gumb “30 minuta” koji će osigurati da joj se s kartice “skinu” četiri, a ne deset kuna. – Sve je to stvar navike, brzo ćemo “pohvatati” kako i što. Relativno je jednostavno i sve piše, ne vjerujem da će biti problema – kazala je Anđelka Mišić. Jedini koji jučer nisu imali posebnih komentara jesu umirovljenici koji mjesečne karte dobivaju besplatno te studenti. Ne bilježe poteškoće – Nama je mjesečni pokaz sto kuna, što mi se sad čini čak i skupo – rekla je studentica Ana Marija Vidošević. A da se nova karta sviđa Zagrepčanima, primijetili su i u ZET-u. – Prema informacijama s terena, karta je i više nego dobro prihvaćena. Od jučer je u upotrebi nadograđeni sustav elektroničke naplate prijevoza, a ne bilježimo poteškoće u radu. Naravno, nekoliko će dana biti potrebno kako bi se putnici navikli na proces kupnje tridesetominutne karte – rekao je glasnogovornik ZET-a Tomislav Jurić.       >> ZET se pohvalio: Karta po cijeni od 4 kune više nego dobro prihvaćena   