Naime, stručnjaci su utvrdili da bicikliranje utječe na raspoloženje jer vožnja od samo pola sata podiže razinu energije za čak 20 posto, a budući da potiče mozak da izlučuje neurotransmiter dopamin koji je povezan s energijom, umor se smanjuje za čak 65 posto. Zato, da biste smanjili osjećaj proljetnog umora, naš je savjet – ravno na bicikl! Na biciklu, budući da je tijelo u sjedećem položaju, za razliku od trčanja, nema stresa na zglobove nogu, koljena i kralježnicu, što znači da je manja opasnost od ozljeda prouzročenih prenaprezanjem. Ali pripazite kako prilagođavate sjedalo na biciklu jer koljeno bi vam, kad je pedala dolje, trebalo biti lagano savijeno (na oko 25 stupnjeva) pa ne znate li sjedalo prilagoditi sami, zatražite stručnu pomoć u servisu. Srčane bolesti tj. visok tlak i povišeni kolesterol najčešće su bolesti današnjice, a istraživanjima je dokazano da umjerena do jaka vožnja tri puta tjedno po barem pola sata povoljno utječe na snižavanje krvnog pritiska i kolesterola. Zbog tih, ali i brojnih drugih razloga, pozivamo vas da si rezervirate u kalendaru 4. lipnja kada će se održati tradicionalna Večernjakova biciklijada, 34. po redu. Početak rute je na parkiralištu Nacionalne i sveučilišne knjižnice (istočna strana prema fontanama). Od Nacionalne se ruta nastavlja Slavonskom avenijom prema Savskoj cesti. Sa Savske se skreće u Ulicu grada Vukovara i vozi prema Heinzelovoj ulici. S Heinzelove ruta vodi Radničkom cestom pa Capraškom i Velikogoričkom ulicom te Ulicom I. gardijske brigade Tigrovi gdje će se raditi pauza. Nastavlja se Ulicom grada Chicaga i Miševečkom na Ulicu Marina Držića kojom se priključuje na Most mladosti. Nakon Mosta mladosti ulazi se u Ulica Damira Tomljanovića Gavrana i ruta se završava na jezeru Bundek, na šljunčanom parkiralištu na istočnoj strani jezera. Dužina cjelokupne rute je oko 12 kilometara. Vidimo se! Ove godine našu biciklijadu podržavaju: Intersport, HEP, Biolab, Wüstenrot, Thule, Hell Energy Drink i Dacia. Biciklijada se održava pod pokroviteljstvom Ministarstva zdravlja. Biciklijadu vozite na vlastitu odgovornost. 