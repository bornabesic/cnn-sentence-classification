Gradonačelnik Zagreba Milan Bandić pozvao je danas građane koji su se našli u teškoj financijskoj situaciji i protiv kojih je pokrenut postupak ovrhe zbog neplaćanja računa za komunalne usluge da podnesu zahtjev za odgodom plaćanja, obročnom otplatom, otpisom zateznih kamata i otpustom dijela odvjetničkih troškova postupka. Riječje o mjeri za 11.200 građana koji imaju mala primanja i koji dugi niz mjeseci i godina nisu u mogućnosti platiti režijske troškove za komunalnu naknadu, naknadu za prijevoz i zbrinjavanje komunalnog otpada, opskrbu plinom i vodne usluge javne vodoopskrbe i odvodnje, kazao je Bandić predstavljajući novu mjeru. Oni će u idućih par dana dobiti dopis da se jave u Zagrebački holding i Gradski ured za prostorno uređenje, graditeljstvo, stambene i komunalne poslove i promet te podnesu zahtjev za odgodom plaćanja i otpisom kamata. "To je humano, socijalno, solidarno i odgovorno, kontinuitet odgovorne, solidarne i socijalno pravedne politike Grada Zagreba", rekao je Bandić. Pritom je odbacio da se ta mjera donosi u predizborne svrhe. "Ja ne znam što je predizborna kampanja, što je predizborni štos. Sve što smo dosad radili i sve mjere  koje smo usvojili nismo nikad dirali niti ukinuli, a nećemo ni ovu. Ali u konačnici ću vam reći do kraja. Pa što ako  je i to?", kazao je Bandić, odgovarajući na upit novinara zašto mjeru predstavlja šest dana prije lokalnih izbora. Zahtjev za odgodom plaćanja, obročnom otplatom i otpisom zateznih kamata za račune za vodu, plin i odvoz smeća, kao i otpustu dijela troškova postupka mogu podnijeti građani s prebivalištem u Zagrebu protiv kojih je pokrenut ili okončan postupak ovrhe zbog neplaćanja računa, koji imaju prosječna neto mjesečna primanja po članu kućanstva u posljednja tri mjeseca jednaka ili manja od 2200 kuna ili koji su  korisnici prava na zajamčenu minimalnu naknadu. Građani s malim primanjima mogu se također dijelom ili u cijelosti osloboditi plaćanja komunalne naknade za tekuću godinu uz nešto drugačije uvjete. U 100 postotnom iznosu bit će oslobođeni građani kojima je prosječan prihod po članu obiteljskog domaćinstva za prethodnu godinu bio manji od 30 posto prosječne neto plaće u Hrvatskoj koja je u 2016. iznosila 5685 kuna ili oni koji primaju socijalnu pomoć.   Oni s prihodima po članu domaćinstva manjim od 40 posto prosječne mjesečne plaće bit će oslobođeni komunalne naknade u 75-postotnom iznosu, a oni s prihodom po članu domaćinstva manjim od 50 posto prosječne plaće za 50 posto iznosa komunalne naknade. 