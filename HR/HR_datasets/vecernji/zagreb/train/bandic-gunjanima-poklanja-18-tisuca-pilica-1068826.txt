Zagrebački gradonačelnik Milan Bandić odlučio je biti široke ruke prema stanovnicima Gunje pa će svakoj od 600 obitelji kojima su 2014. poplavile kuće darovati po 30 komada pilića, odnosno ukupno 18.000 komada.  Riječ je o jednodnevnim pilićima, odnosno, tek izleglima pa će uz svako pile Bandić poslati i hranu i vitamine kako bi izrasli u zdrave i lijepe kokoške i pijetlove. Donacija će koštati 165.000 kuna, iz čega proizlazi da jedno pile košta 9 kuna.  - Nabavljene piliće poklonilo bi se obiteljima općine Gunja i to 600 obitelji, svakoj po 30 komada s pripadajućom hranom, a sve kako bi se ovakvom donacijom olakšao položaj obitelji stradalih u katastrofalnoj poplavi čije se posljedice i danas osjećaju - stoji u odluci gradonačelnika Bandića.  Inače, ovo nije prva Bandićeva donacija Gunji. Tako je stanovnicima u srpnju 2014. poslao 60 hladnjaka, a djeci je za Svetog Nikolu nosio darove.  Zacijelo i zbog Bandićeve velikodušnosti, načelnik poplavom stradale Općine Gunja Hrvoje Lucić početkom ove godine izašao je iz SDP-a i prešao u stranku RIS Milan Bandić 365. Sa sobom je povukao još 300 članova SDP-a.  -Bandić je sigurno desetak puta došao za vrijeme poplava u Gunju. Dvije godine su sva djeca iz osnovne i srednje škole dobivala udžbenike, pomagao je i penzionerima, i tako dalje. Grad Zagreb je stvarno pomogao - kazao je tom prilikom Lucić. >>U Slavoniji: 'Gradonačelnik Bandić još nije bacio koplje u trnje' >>Načelnik Gunje prebjegao prijatelju Bandiću 