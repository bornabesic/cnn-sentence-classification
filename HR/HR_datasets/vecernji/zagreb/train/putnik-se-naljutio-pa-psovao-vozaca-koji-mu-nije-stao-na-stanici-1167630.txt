Novi incident, u kojem su sudjelovali vozač ZET-ovog autobusa 268 i putnik, dogodio se prije više od 10 minuta a svi putnici napustili su autobus koji trenutno stoji na stanici Odra u smjeru Velike Gorice. Sukob između putnika i vozača dogodio se, tvrde tako putnici, nakon što je putnik pritisnuo tipkalo 'Stop' za svoju stanicu a vozač mu na stajalištu nije stao. Nastavio je vožnju prema sljedećoj stanici na što se putnik razljutio i, kako doznajemo od putnika, opsovao vozača. Psovka je bila fitilj vozaču zbog koje je uslijedio sukob između njih dvojice. U istom busu bio je i policijski službenik, a vožnja je zaustavljena i, kako doznajemo, očekuje se dolazak policije. Podsjetimo, ovo je samo jedan u nizu neprestanih incidenata na liniji 268 u kojem, upozoravaju to putnici, vozači nerijetko ne poštuju putnika ignorirajući im stati na stanici ili nepoštujući vozni red. 268 najprofitabilnija je ZET-ova linija, a da stvari mogu biti posve normalne, a vozači i putnici pristojni, dokazuje nedavno uvedena nova linija koja prometuje od Velike Gorice do Kvatrića (290) u kojoj vozači poštuju vozni red, putnike redovito pozdravljaju, a putnici takvim ponašanjem uzvraćaju jednakom kulturom i ponašaju se baš onako kako vozači 268 od njih očekuju - pristojno. 