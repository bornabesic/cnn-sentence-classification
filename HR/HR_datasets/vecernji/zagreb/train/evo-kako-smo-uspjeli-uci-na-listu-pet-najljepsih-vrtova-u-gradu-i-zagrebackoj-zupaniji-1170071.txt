Zovu ga svojim malim rajskim vrtom. Tako se barem supružnici Blanka i Josip Horbec osjećaju kad istupe iz svog stana u središtu Zagreba u dvorišni prostor zgade. Kao u raju. Provode u veži u Palmotićevoj većinu svog slobodnog vremena. A kad su tamo, ovi umirovljenici nemaju dojam da vrtlare pet minuta od Trga bana Jelačića. Ne čuju buku tisuća automobila koji prolaze jednom od glavnih prometnica od centra do ostalih dijelova grada. Uživaju radije u cvrkutu ptica koje obilaze njihov vinograd, hraneći se sočnim bobicama grožđa. – Osjećamo se kao da smo negdje na selu, izgubimo pojam o vremenu – kaže Blanka Horbec. Više od 200 vrsta bilja Njihov vrt jedan je od pet najljepših u Zagrebu i Zagrebačkoj županiji. Odlučili su tako stručnjaci u komisiji u sklopu natječaja na netom završenom Floraartu. Birale su se najljepše okućnice u tri kategorije – vrt površine veće od 500 kvadrata, od 100-500 m2 te do 100 četvornih metara. Supružnici Horbec nagradu su dobili u kategoriji srednje velikih vrtova, od 100 do 500 m2, a podijelili su je s Krunoslavom Hošnjakom, koji je svoju oazu uredio na zagrebačkom Zelengaju. – U uži izbor ušlo je 15 vrtova, a birali smo prema kreativnosti i originalnosti, zastupljenosti pojedinih vrsta bilja i njihovu međusobnom odnosu te kvaliteti bilja, stručno-tehničkim principima izgradnje vrtno-tehničkih elemenata, uzimali smo u obzir i da je vrt dobro održavan, a gledao se i ukupan dojam – rekla je Vesna Bajza iz Zrinjevca, tvrtke organizatora Floraarta, a koja je bila u ocjenjivačkoj komisiji. Tako ih je kod gospodina Hošnjaka osvojio minimalizam u njegovu vrtu s uredno podrezanom živicom i kaskadno padajućim cvijećem te visećom ležaljkom koja dominira prostorom, dok su supružnici Horbec posadili više od 200 različitih vrsta bilja. – Tu su ruže, božuri, tulipani, rododendroni, pelargonije, tise, borovi, jorgovani, japanska dunja... – nabrajala je bez stanke gospođa Horbec gotovo cijelu minutu samo dio svog vrtnog asortimana. Posadili su ga prije 15 godina. – Znali smo otići na tržnicu Dolac, a umjesto da odemo na kavu, radije bismo kupili cvijet koji bismo posadili, kavu skuhali doma i uživali u pogledu – kaže Blanka Horbec, kojoj je prva stvar koju učini ujutro bacanje pogleda kroz prozor da provjeri je li sve na svom mjestu. Najljepši vrt u najvećoj kategoriji, preko 500 kvadrata, ima Nikolina Hrvoj iz Jastrebarskog i Gina Komljenović sa Žitnjaka. I drveno igralište – Svojim se vrtom bavim dok nisam na poslu, rad na njemu mi je ispušni ventil. Vrt gleda na cestu pa se svatko tko prođe zaustavi i razgledava što sve imamo. Suprug Tomislav za naše kćeri Niku i Enu napravio je i drveno igralište pa se sva djeca iz susjedstva dolaze ovamo igrati – kaže Nikolina Hrvoj, koja je o uzgoju cvijeća učila od majke, a sve ostalo, kao što je oblikovanje grmlja, sama je učila pokušavajući kopirati što joj se svidjelo na izložbama cvijeća. Najbolji u kategoriji do 100 četvornih metara je, pak, Vikica Moguš koji vrt ima u Vrapču. 