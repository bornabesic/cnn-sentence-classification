Par od cvijeća koji se odmara u čamcu na jezeru Bundek uz žuborenje vode iz vodoskoka postavljenog pokraj njih jedna je od kompliciranijih kreacija ovogodišnjeg, 52. Floraarta. Barem u izvedbi. Jer da bi se postavila, njen autor Nedjeljko Tudja zajedno je s kolegama iz Hrvatske udruge profesionalnih cvjećara aranžera (HUPCA) morao i roniti. Cvjetne aranžmane prvo je izradio na suhome, a onda su ih pričvrstili za dno jezera kako aranžmani ne bi otplutali. Gulašijada u nedjelju Dobro su ih prihvatili i labudovi, koji su se jučer, prvi dan vrtne izložbe, non-stop vrzmali oko “zelenog para”, pa su bili pravi manekeni za prolaznike koji su ovjekovječili trenutke kad bi se ove velike ptice znatiželjno približile paru. To je samo jedna od devet kreacija za koje su zaslužni članovi HUPCA-e, pa se tako može fotografirati uz psa od zelenja koji sjedi na klupici, pozirati unutar cvjetnih okvira pored jezera ili se prošetati kraj coprnice od cvijeća. Ove godine na 30.000 četvornih metara okupilo se 220 izlagača iz Hrvatske i svijeta, a na Bundeku se sve do nedjelje mogu i poslušati nastupi KUD-ova s glavne pozornice na istočnoj strani jezera ili sudjelovati na raznim radionicama u kupoli na zapadnom dijelu. Predavat će se tamo o uzgoju bonsaija, rajčica, cvijeća, dok je u subotu u 11 sati u kupoli i kulinarska radionica jestivog cvijeća. Sutra je tamo međunarodno natjecanje učenika srednjih škola, dok je u četvrtak u podne u velikom šatoru natjecanje Hrvatski kup florista. U nedjelju će u podne zagrebački lovci posjetiteljima spremati svoje specijalitete na velikoj gulašijadi, a poseban je prostor uređen za djecu. Floragrad se smjestio uz malo dječje igralište, a za djecu je organizirano i upoznavanje domaćih životinja. Ove godine uvedena je i besplatna autobusna linija s Mažuranićeva trga, kojom su već jučer pristigli brojni posjetitelji. Stevije po 10 kuna Punih su vrećica odlazili s Bundeka, gdje se cvijeće, začini i ostale biljke prodaju i po pedeset posto nižim cijenama. Na štandu OPG-a Mađarić pripremili su ekstrazalihe stevije za 10 kuna, koja se, kaže prodavačica Marija Međimorec, prodaje u iznimno velikim količinama. Hit su i viseće jagode po 45 kuna, a rađaju cijele godine. – I svijetle u mraku – naglasila je izlagačica Dosta Lolić-Novak. 