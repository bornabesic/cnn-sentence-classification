Učenici koji žive na Remetinečkoj cesti od svoje su Osnovne škole Kajzerica udaljeni pedesetak metara. No, umjesto da im do škole treba nekoliko minuta, svaki dan do nje prelaze gotovo jedan kilometar. I ne samo da im treba dvostruko više vremena, već put kojim idu, kroz izuzetno prometnu Rogićevu ulicu, nema nogostupa. Razlog je željeznička pruga, koja razdvaja Kajzericu na dva dijela. Pa svi koji je žele prijeći moraju ići do tzv. Hendrixova mosta, ispod kojeg je najbliži prolaz do škole i ostatka Kajzerice. Odlučilo je stoga tamošnje Vijeće Mjesnog odbora inicirati gradnju pješačkog pothodnika koji bi se probio kroz nasip na mjestu spoja Ulice Žarka Dolinara i Puževe. – S druge strane pruge sagrađene su četiri nove zgrade u kojima ima popriličan broj đaka. Njima bi put do škole bio skraćen za sigurno deset minuta – kaže predsjednica Mjesnog odbora Marija Šaranja. Na ideju su, dodaje, došli još prošle godine, ali je takva investicija prevelika da se financira iz Plana malih komunalnih akcija, kojim raspolaže vijeće Gradske četvrti Novi Zagreb-zapad, pod koje spada Mjesni odbor Kajzerica. No za nedavnog posjeta predstavili su je i gradonačelniku Milanu Bandiću, kojemu se, kaže M. Šaranja, jako svidjela. – Rekao je da će dogovoriti da taj pothodnik zajednički financiraju Grad Zagreb i Hrvatske željeznice – napominje čelnica Mjesnoga odbora. Potporu su dobili i od potpredsjednika Gradske četvrti Novi Zagreb-zapad Jadranka Baturića, koji kaže da bi prolaz trebao biti dug oko šest metara, a radovi bi mogli početi krajem ove godine. – Uskoro se kreće u uređenje parka u samom središtu Kajzerice, koji bi mogao biti Bundek u malom, a čim ondje radovi budu gotovi, moglo bi se početi s pothodnikom – ističe Baturić. I građani okupljeni oko udruge “ZaKAJ? Za KAJzericu!” podržavaju ideju gradnje pothodnika, što je inicijativa koju i sami poprilično dugo zagovaraju. – Prometna situacija u kvartu općenito nije idealna. Kajzerica je puna uskih uličica, a na većem dijelu ne postoji ni nogostup ili je on vrlo uzak pa je kretanje pješaka nesigurno. Gradnjom osnovne škole i IV. gimnazije, kao i vrtića, potreba za pothodnikom postala je još veća. Svjesni smo da je riječ o milijunskom iznosu, no u nekoj doglednoj budućnosti smatramo da takvo nešto ne bi smjelo biti sporno i da bi se prvenstveno najmlađima trebao omogućiti najkraći put do obrazovnih ustanova – kažu u udruzi. Pothodnik bi znatno pomogao, dodaju, i odraslima koji žive zapadno od pruge jer je u ostatku Kajzerice i većina sadržaja  u naselju poput trgovine, pekarnice... 