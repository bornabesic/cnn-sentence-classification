Na Ribnjak je došao kao vrtićanac Matija Mažar, a otišao kao hrabri vitez Matija Neustrašivi. Na srednjovjekovnom sajmu ZmaJurjevu, četverogodišnji je Zagrepčanin, naime, pronašao svoj mač i štit. Nagovorio je majku Ivanu da mu ih kupi te je bio spreman za boj. – Znam koristiti mač! Ovako bum, nalijevo tras – ponosno je pokazivao svoje vještine mali vitez koji je ipak nekoliko trikova imao prilike naučiti od starijih “kolega“. Red čuvara grada Zagreba koji je s Hrvatskim viteškim redom templara i organizirao najveći zagrebački sajam ovog tipa, prezentirao je, naime, kako se u srednjem vijeku živjelo, borilo, koji su bili običaji, što se jelo... – Sve što radimo, radimo što je autentičnije moguće. Većinom smo povjesničari i arheolozi i ovo nam je puno više od hobija, to nam je stil života – rekao je Deniver Vukelić, predsjednik Udruge Red čuvara grada Zagreba, koja je prošle godine organizirala prvo ZmaJurjevo. Posjetilo ga je tada gotovo 20 tisuća ljudi, pa se nastavilo i ove godine. Sada je trajalo puna dva dana, tijekom cijelog vikenda, a ukupno je na Ribnjak došlo gotovo 70 tisuća ljudi, procjenjuju organizatori. Na pitanje u čemu je tajna uspjeha te zašto srednji vijek izaziva toliko zanimanja, Deniver Vukelić odgovara kako je riječ o razdoblju punom tajni i legendi koji su svima intriganti. Dvorci, zmajevi, vitezovi, princeze, vještice, čarobnjaci... u samom srcu Zagreba moraju biti dobitna kombinacija, zaključili su. I nisu bili u krivu. – Slučajno smo naišle na događanje i oduševljene smo, uopće ne znamo odakle bismo krenule, ima toliko sadržaja – zaključila je Zagrepčanka Zrna Antunac Golubić, koja je poslijepodne na Ribnjaku provela s kćerima, trogodišnjom Klarom i sedmogodišnjom Lucijom. Najviše im se svidjela vožnja na drvenom vrtuljku koji je, umjesto modernih sjedalica, imao košare. No ubrzo su krenule razgledavati i ostatak sajma i oduševile se. Najatraktivniji dio bio je viteški turnir u kojemu su najbolji odmjerili svoje snage. Veliki željezni mačevi lupali su jedan o drugi, vitezovi su vikali borilačke uzvike, a publika je oduševljeno navijala. – Nije lako, cijela oprema ima od 20 do 30 kilograma, a mačevanje uvježbavamo na redovitim treninzima – kazao je Deniver Vukelić, čiji je Red čuvara obje večeri priredio pravi spektakl kada je izveo uprizorenje legende o borbi svetog Jurja i zmaja. Upravo je u toj priči cijeli sajam pronašao inspiraciju, a temelji se na originalnoj priči iz 14. stoljeća. Kako se u to vrijeme živjelo, posjetitelji su mogli iskusiti iz prve ruke sudjelujući na raznim radionicama, poput izrade drvenog oružja ili kaligrafije. – Ovo je moj izum, praćkostrijel. To je praćka iz koje se ispaljuju strijele, umjesto da se koristi luk – rekao je Blaž Hemetek, koji je na sajmu prezentirao drvene igračke kakve su se koristile u davnoj povijesti. Mogao se na sajmu naći i nakit iz tog razdoblja pa čak i haljine te razne druge oprave za princeze i vitezove čije se cijena kretala i do 5000 kuna. – Ipak, povijest se najbolje upoznaje kroz želudac – kroz šalu su komentirali u pravoj srednjovjekovnoj taverni gdje se mogla naručiti ječmena kaša s mesom u pivu, odrezak u senfu, srednjovjekovni gulaš, uštipci... i to sve po receptima iz 14. i 15 stoljeća. • 