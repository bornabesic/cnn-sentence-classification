Da sam ja gradonačelnik. Tako je čelni čovjek našeg grada mogao nazvati projekt koji je pokrenuo prije mjesec dana. “Zagreb – inovativni grad” za cilj ima prikupiti što više ideja od građana, koje će potom procjenjivati pročelnici, zaposlenici Grada, ali i Zagrepčani, koji će glasati za svog favorita. Neki autori ideja dali su si toliko truda da su od ideje napravili cijelu studiju koju su detaljno razjasnili na stranici koju su izradili stručnjaci iz Grada. Mora se priznati, dobra ideja gradonačelnika. Samo da je se prisjeti i nakon lokalnih izbora. I neke i realizira. Odnosno, da ispuni ono što je obećao – realizaciju najboljih. Trenutačno su to ideje zamjene javne rasvjete LED žaruljama, ubrzavanje prometa istok – zapad cestovnim koridorima rezerviranima samo za autobuse, kao autobusni traci po sredini ili rubu širokih avenija, organiziranje tjednog večernjeg sajma knjige na Dolcu, formiranje prve ekološke tržnice na trgu iza bivše Name na Vrbanima te izgradnja nove mreže javnih česmi po gradu. Samo kada se te ideje čitaju, vidi se koliko naš glavni grad ima potencijala za razvitak. A ima i ljudi koji su voljni učiniti nešto za zajednicu i za sam Zagreb. Angažirali su se tako i prilikom posljednjeg velikog projekta koji je Grad Zagreb trebao već odavno početi realizirati. Uz inicijativu Društva arhitekata Zagreba, iz proračuna je trebalo uljepšati 17 javnih površina u gradu. Punom parom krenulo se u realizaciju. Pozivali su se građani da daju prijedloge, i to isključivo za intervencije u kvartovima. Jer cilj je bilo urediti dijelove grada koji inače nisu u fokusu. Arhitekti su obilazili četvrti, provodili ankete... I u ovom slučaju formirana je stranica kako bi građani glasali za najbolji prijedlog. Njihove su glasove uzimali u obzir i arhitekti, koji su na kraju odabrali 17 lokacija. I onda je, nakon nekoliko mjeseci, sve splasnulo. Preko noći. Prošlo je već dvije godine otada, a “Zagreb za mene” više nitko ne spominje. Samo da to ne bude sudbina i trenutačnog projekta.  