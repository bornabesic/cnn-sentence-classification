Izbori su raspisani i kampanja je službeno počela prije dva tjedna, prekjučer su predani potpisi, a nakon objave pravovaljanih lista, sutra počinje i izborna promidžba što ukratko znači – bombardiranje plakatima, reklamama, štandovima, sloganima... Sve do sada bilo je tek zagrijavanje, a deset kandidata za gradonačelnika Zagreba od sutra kreće u konačnu bitku za glasove. Provjerili smo stoga koliko će duboko morati posegnuti u džep za promidžbu u Zagrebu, odnosno koliko će morati izdvojiti za zakup prostora za plakate, štandove, pozornice... To će, za početak, biti puno manje nego prije četiri godine jer je u međuvremenu gradonačelnik Milan Bandić izmijenio pravilnik o naknadama za postavljanje plakata i reklama, ali i štandova, šatora te pozornica za vrijeme predizborne promidžbe pa su cijene znatno snižene. Analizom cjenika objavljenog na web-stranicama Grada u sklopu naputka o načinu promidžbe vidi se da će kandidati najviše platiti postavljanje reklame na jumbo panou u vlasništvu Grada. Cijena je 40 kuna po danu, što za još 13 dana trajanja promidžbe iznosi 520 kuna po plakatu. Osigurat će se ukupno 100 panoa, no kandidati mogu postaviti i vlastite na površinu u vlasništvu Grada što će platiti šest kuna dnevno. Grad će osigurati i 38 osvijetljenih panoa na autobusnim i tramvajskim stajalištima koji stoje osam kuna po danu. Najjeftinija varijanta u ponudi su pak sendvič-plakati koji se postavljaju oko stupova i drveća, a njihova je cijena 1,4 kune po danu, odnosno 18 kuna i 20 lipa za 13 dana. Za postavljanje reklama kandidati trebaju dobiti dozvolu nadležnog Gradskog ureda za prostorno uređenje. Odobrenja će se izdavati do 19. svibnja, s obzirom na to da dan kasnije počinje predizborna šutnja, a nakon isteka tog roka svi su dužni ukloniti materijale o svom trošku u roku od 48 sati. Također, izričito se zabranjuje lijepljenje plakata na fasade, ograde, nadstrešnice, stupove, prometnu signalizaciju, stabla... Za svoje predizborne aktivnosti političari mogu uz dozvolu Grada postaviti i šatore, štandove i pozornice. Postavljanje štanda od dva kvadrata stoji 100 kuna na dan, a za šatore veličine do 25 kvadrata treba pak platiti 200 kuna na dan. Postavljanje i korištenje pozornice ovisi o veličini, pa po kvadratu stoji pet kuna na dan. Kandidati će od 15. do 19. svibnja moći koristiti i pozornicu koju će na Trgu bana Jelačića postaviti Grad, a sat vremena “govora“ tamo naplatit će 300 kuna. Međutim, sve to malo će značiti kandidatima ako se do sada nisu “pokazali“. Stručnjak za odnose s javnošću Božo Skoko ističe, naime, da mnogi precjenjuju moć predizborne kampanje. – Ako kandidat do sada nije uvjerio birače da je dobar izbor, onda neće ni u kampanji. Većina se već odlučila i treba se eventualno fokusirati na neodlučne ili svoje birače motivirati da glasuju – rekao je Skoko i dodao da poznatim licima previše plakata može i štetiti jer iritiraju birače. Manje poznatima može pak pomoći da ih javnost bolje upozna. 