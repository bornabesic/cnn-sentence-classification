Bilo je oko osam ujutro i poprilična gužva u Savskoj. Ipak, promet je tekao više-manje normalno, a onda je vozač bijelog kombija “sjeo na trubu“. Pa svira i svira kao da nema sutra i kao da mu je u najmanju ruku u isto vrijeme petero automobila oduzelo prednost. Svi gledaju zašto trubi i neće li valjda sad na sve naletjeti neki kamion koji samo on vidi. Ili možda meteor pada. Nije bio ni meteor, ni kamion, a koncert je zaslužio mladi vozač u autoškoli kojemu se ugasio auto. On se jadan zbunio, ne zna gdje bi i što bi, pa je još od straha zaboravio i kako upaliti vozilo. Za to vrijeme drugi vozač i dalje trubi, sad još više. Jer on oduvijek zna voziti. Nije morao ni ići u autoškolu, ta vozio je i prije nego što je prohodao. Šalu na stranu, možda bi bilo bolje da je istina to, nego činjenica da je i taj vozač svojevremeno išao u autoškolu, da je i on sam nekada uplašeno prvi put izašao na zagrebačke ceste, no s vremenom je postao živčani vozač bez imalo strpljenja i razumijevanja za druge. Vozačima zapravo vrlo često fali toga dvoje, a fitilj je posebno kratak kada su u pitanju autoškole. Često se vode i polemike bi li uopće mladi vozači trebali biti na cesti u vrijeme najvećih gužvi, kada ljudi idu na posao i kada se vraćaju kući, a o kakvim je besmislicama riječ, potvrđuje i struka. – A kako će itko ikada naučiti voziti ako ga ne pustimo na cestu? Pa mladi vozači moraju učiti u realnim uvjetima inače ćemo ih potpuno nespremne pustiti iz autoškola – govori prometni stručnjak Željko Marušić te dodaje kako nema smisla mlade vozače učiti voziti na ravnoj i praznoj cesti, a onda ih pustiti u gužvu ili na remetinečki rotor. No ne zanima to ljutitog vozača kojemu je draža truba. Autoškole su za njega glupost od kada je on položio, a možda bi se baš tamo trebao vratiti i naučiti osnove ponašanja u prometu. A možda je mladom vozaču baš ovo prava škola da vidi s kakvima će u budućnosti morati dijeliti cestu. 