Nove ZET-ove polusatne karte za četiri kune pokazale su se vrlo isplativima za građane. Iako su iz ZET-a ranije naveli da kupci karata trebaju pripremiti sitan novac to nije učinila putnica koja je jučer putovala linijom 323 Velika Gorica - Ribnica - Lazina. Vozaču je dala kune i lipe te sveukupno četiri kune za kartu, no vozaču se nije svidio sitniš pa je novac bacio preko njezine glave, kako pišu Kronike Velike Gorice. - Nakon što je bacio novac uzeo je jednu od svojih karata te ju je sam ”procvikao” i gurnuo ju u ruke moje mame na što je nadodao još i neugodnu i prijeteću izjavu: ”žao mi je što su ljudi u busu inače bi vidjela i čula”. Možda još ne razumijete u čemu je bio problem tog dana ali vozaču je očito veliki problem i veliki stres primati službeni hrvatski novac na svome radnome mjestu. Ovo nije prvi slučaj takvog ponašanja s istim vozačem. Moja majka je u više navrata morala slušati izjave tipa: ”nisam ti ja mjenjačnica”,”kaj će mi te lipe”. Ovaj puta je to već eskaliralo u ozbiljnije prijetnje i uvrede pa se osjećam dužan o tome vas obavijestiti. Sve mi je ispričala prestrašena mama koja se previše boji išta ikome reći kako ju vozač ne bi još dodatno maltretirao. Cijela priča je u potpunosti istinita i točna i mama stoji iza svega što sam naveo. Zahtijevamo hitnu smjenu bezobraznog, agresivnog i neprofesionalnog vozača kako se više nijedan mali čovjek ne bi osjećao ugroženo i manje vrijedno jer autobusnu kartu plaća u lipama - poručio je ogorčeni sin, kako stoji u potpisu pisma. >> Bandić uvodi pravi novitet: Pola sata vožnje u javnom prijevozu platit ćete 4 kune 