Vozač ZET-ovog tramvaja našao se u Facebook grupi Zakaj volim Zagreb i to zbog svojih dobrih djela. Naime, Zagrepčanka Sarah Srdar pohvalila ga je zbog ljubaznosti koju je pokazao dok se ona vozila tramvajem. – Meni je ovu srijedu uljepšao vozač ove ZET-ove 14-ice koja je krenula s Mihaljevca u 11:55. Kao prvo, čitajući novine posljednjih tjedana, odlučila sam ne kupovati karte od vozača jer im to oduzima vrijeme i smanjuje koncentraciju (barem tako pišu kolege novinari), ali sam danas bila u cajtnotu, nisam stigla na kiosk, pa sam gospodina vozača ljubazno zamolila dvije karte od 4 kune. Dao mi ih je, odgovorila sam "hvala", vratio mi je kusur i uzvratio "hvala vama". To se baš više i ne može često čuti, pa je tu zaradio moj prvi plus! A onda je na stanici kod Male scene u tramvaj htio ući stariji gospodin paraplegičar u kolicima. Pošto na stanici nije bilo nikoga osim jedne gospođe, izašao je van, unio gospodina u kolicima u vozilo, a na stanici u Draskovićevoj opet ga je iznio van iz tramvaja. I sve je to učinio bez ikakvog mrskog izraza lica, bez prigovaranja. Drago mi je vidjeti da u mom rodnom gradu ima onih koji su pristojni i spremni pomoći. Zato ima i nas koji smo spremni pohvaliti te male, ali lijepe geste – napisala je ona na Facebooku zbog čega je zaradila preko 2.200 lajkova. >> Policajci šetali Trgom bana Jelačića pa naišli na neviđenu situaciju 