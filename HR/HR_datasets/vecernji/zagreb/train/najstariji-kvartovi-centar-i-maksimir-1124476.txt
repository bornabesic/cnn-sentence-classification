Svaki peti Zagrepčanin stariji je od 65 godina, a “najstariji” su kvartovi Donji grad, Gornji grad – Medveščak i Maksimir u kojima živi oko 120.000 stanovnika. Također, statistika pokazuje da je Zagreb sve stariji grad, a najbrže stari četvrt Novi Zagreb – Istok. To su samo neki od podataka koji se o osobama starije životne dobi mogu iščitati iz statističkih podataka i strateških dokumenata Gradskog ureda za socijalnu zaštitu i osobe s invaliditetom. Ipak, još će se mnogo informacija dobiti nakon izrade socijalne slika grada. Riječ je o podacima o kvaliteti života građana koji nadležni ured izdaje svake godine, a ovdje je kao ključna tema dokumenta odabrana upravo kvaliteta života starijih osoba. – Umirovljenici su u fokusu socijalne politike u Zagrebu te imamo čitav niz mjera kojima im nastojimo osigurati kvalitetan život – rekla je Višnja Fortuna, pročelnica Gradskog ureda za socijalnu zaštitu na jučerašnjoj tribini „Odgovori na izazove starenja stanovništva“. Održana je kao uvod u izradu socijalne slike, a okupila je stručnjake i znanstvenike. Izlaganje je održao stručnjak za socijalnu politiku Gojko Bežovan te istaknuo da su rastući rizici s kojima se suočavaju starije osobe siromaštvo, skupe usluge, bolesti, ograničeni smještajni kapaciteti... Skrenuo je pozornost i na usluge koje nudi grad Zagreb te se složio s pročelnicom da je Zagreb vodeći u Hrvatskoj u skrbi za starije. – Prema dostupnoj skrbi, starije su osobe u Zagrebu definitivno povlaštene u odnosu na druge starije osobe u zemlji – zaključio je Gojko Bežovan. 