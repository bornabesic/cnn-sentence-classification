Gdje da pas nađe spas od “pasjih vrućina”? Odgovor na pitanje koje si cijelog ljeta postavljaju vlasnici ljubimaca u Zagrebu ne glasi na plaži uz jezero jer u metropoli nema nijedne za pse. I dok su mnogi stanovnici Zagreba tijekom posljednja dva mjeseca osvježenje tražili na Bundeku i Jarunu, a tako će biti sve dok bude toplijih dana, to ne vrijedi za one četveronožne. – Vruće joj je, pa kako ne bi bilo. Voli se kupati, najradije bi utrčala sad odmah u jezero, ali ne smije – govori nam Miljenko Milovan, kojeg smo zatekli na Bundeku s jednogodišnjom kujicom Bundom. Dok se on kupa, ona se tek skriva od sunca u hladu drveća. “Kompleksan” problem – Odvedem je pod tuš da se rashladi ili odemo na zabačeniji dio plaže. Nema problema kada nema gužve. Ma i kada ima više ljudi, psi ne smetaju većini, ali ne želimo raditi probleme redarima – ističe 67-godišnji umirovljenik iz Sloboštine koji na Bundek dolazi već godinama i bilo bi logično, kaže, da se uredi barem jedna plaža za pse. Često razgovara i s drugim vlasnicima pasa i svi se čude da je jedna metropola nema. Nadali su se da bi je ove godine mogli dobiti, jer ipak je izborna, kako kažu, ali opet ništa. U razgovoru s građanima, ali i iz vlastitog iskustva, taj je problem primijetio i Tomislav Stojak, HNS-ov zastupnik u Gradskoj skupštini. Stoga je još prošle godine pokrenuo inicijativu da se u Zagrebu uredi plaža za pse, no s obzirom na to da se problem nije pomaknuo s mrtve točke, inicijativu je ponovio i ove godine. No opet ništa. – Službeno sam kontaktirao s nadležnim službama te dobio odgovor da, iako je riječ o vrlo vrijednoj akciji, ona nije moguća – kaže Stojak te domeće kako dodatno objašnjenje nije dobio. U odgovoru Grada stoji tek kako je “prijedlog kompleksne naravi i zahtijeva suradnju više gradskih upravnih tijela”. On smatra da bi bilo idealno na Jarunu, ali i druge opcije su moguće. – U Hrvatskoj ima nekoliko odličnih primjera, poput Crikvenice koja ima i plažu i kafić za pse. Nema nikakve veze što je to grad na moru, psima je vruće svuda – ističe Stojak, čija se sedmogodišnja kujica Nera također voli kupati te bi bilo odlično da je može voditi na uređenu plažu. Kazne pišu komunalci Važno je, kaže, samo da se dobije odobrenje i da je riječ o lokaciji koja je malo udaljenija od ostalih kupača. Osim tuševa, nije potrebna nikakva druga infrastruktura, a plaža bi uvelike olakšala život vlasnicima koji ne bi više morali kršiti propise. No, dok se god ne uredi službena plaža, svatko tko dovede psa na kupanje riskira kaznu od 600 do 1000 kuna. Naplaćuju je komunalni redari na temelju gradske Odluke o uvjetima i načinu držanja kućnih ljubimaca te načinu postupanja s nađenim i izgubljenim životinjama. Iz ustanove Upravljanje sportskim objektima dodaju kako njihovi zaposlenici te zaštitari angažirani na području Jaruna i Bundeka nemaju ovlasti za naplaćivanje kazni i izdavanje prekršajnih naloga. – Oni mogu samo upozoriti vlasnike na poštovanje odredbi i odluka – objašnjava Neven Saks iz Upravljanja sportskim objektima.•      