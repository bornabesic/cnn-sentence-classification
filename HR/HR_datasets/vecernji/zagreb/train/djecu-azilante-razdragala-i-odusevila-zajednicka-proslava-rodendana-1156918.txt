S ciljem lokalne integracije i socijalizacije djece iz zagrebačkog Centra za tražitelje azila Porin, u sklopu dugoročnog projekta AsyLove nastalog suradnjom organizacije Junior Chamber International Zagreb (JCI Zagreb) i udruge Are You Syrious?, za 20 mališana predškolske dobi organizirano je druženje uz zajedničku proslavu rođendana u zagrebačkoj rođendaonici Balonko.   - Proslave rođendana svakako se ubrajaju u aktivnosti koje potiču razvoj socijalizacije kod djece pa nam se ova ideja nametnula sama po sebi nakon što smo u razgovoru s partnerima iz udruge Are you Syrious? ustanovili gdje postoji prostor za konkretniji angažman. U prihvatnom centru Porin smješteno je između 500 i 600 osoba od kojih su neke u tranzitu, dok su druge u procesu traženja azila. Osigurane su im osnovne životne potrebe, no nedostaje dodatnih sadržaja za socijalizaciju, osobito onih najmlađih i najranjivijih među njima, a to su djeca. Upravo iz tog razloga željeli smo napraviti odmak od njihove svakodnevice unutar četiri zida i priuštiti im pamtljivo i veselo iskustvo. Vjerujem da smo u tome i uspjeli, a ovo je samo jedan u nizu akcija koje u okviru projekta AsyLove s partnerima pripremamo za naše male prijatelje iz Afganistana, Sirije, Alžira... - rekla je predsjednica organizacije JCI Zagreb Helena Marinović. Vesela lica, osmjesi i usklici oduševljenja odzvanjali su prostorijama rođendaonice Balonko u kojoj su mališani iz Porina proveli puna dva sata. Osim kvalitetno provedenog vremena u društvu članova organizacije JCI Zagreb koji su animirali i zabavljali djecu, mališani su imali prilike isprobati  brojne interaktivne sadržaje i bogati popratni program, dok je vrhunac zabave kulminirao grupnim puhanjem svjećica na tortama. - Ni trenutka nisam dvojila kada su mi iz organizacije JCI Zagreb iznijeli svoj prijedlog suradnje. Tolika količina iskrenog veselja, ushita i radosti dok je trajala proslava ostavili su na mene snažan i dubok emotivni dojam. Unatoč strahotama koje su proživjeli mnogi mališani bili su raspjevani i nasmijani. Oduševljenje na njihovim licima najveća su nagrada, ali i potvrda koliko te rad s djecom može pozitivno ispuniti. Bila je ovo zaista jedna nezaboravna rođendanska proslava - naglasila je vlasnica rođendaonice Balonko Marija Mioč Pandžić. Budi promjena koju želiš vidjeti u svijetu bila je nit vodilja članovima organizacije JCI Zagreb u realizaciji ovoga projekta. Najavili su i kako s aktivnostima i sadržajima za djecu azilante u okviru projekta AsyLove planiraju nastaviti do kraja godine pa će se tako nakon organiziranog posjeta djece Muzeju iluzija u veljači i upravo održane proslave rođendana već sljedeći mjesec održati plesna radionica s Ištvanom Vargom, dok će u svibnju za djecu biti organiziran posjet Zoološkom vrtu grada Zagreba. >> ‘Volim učiti i bit ću liječnik. Ostat ću raditi u Hrvatskoj’ >> Azilanti željeli poklonom zahvaliti Angeli Merkel pa digli policiju na noge 