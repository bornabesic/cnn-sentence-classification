Do kraja godine Grad će uložiti 2,5 milijuna kuna u uređenje 58 igrališta uz objekte obrazovnih ustanova Grada Zagreba. Riječ je o igralištima uz 44 osnovne i 12 srednjih škola te Učenički dom u Klaićevoj 55 i Centar za odgoj i obrazovanje Goljak. Na popisu su sve škole na čijim igralištima je potrebno nešto urediti kako bi se djeca igrala sigurno – iscrtati oznake, staviti mrežice na golove i koševe, popraviti i okolne ograde. U dvorištima gdje se nalazi staza za skok u dalj zamijenit će se i pijesak, a radnici će zakrpati i sve pukotine na asfaltu, obojiti zahrđale golove i koševe, zamijeniti oštećene obruče i ploče za košarku. U OŠ Brestje iscrtat će se linije na 400 m atletske staze, a uredit će se i atletska staza u OŠ Žuti brijeg. U tijeku je za sve škole postupak javne nabave, a nakon odabira izvođač će radove morati obaviti u 60 dana radeći i vikendima. Kao model kakvo treba biti igralište nakon obnove, moglo bi poslužiti i preuređeno košarkaško igralište V. gimnazije u Klaićevoj, jučer svečano otvoreno. Za to je pak zaslužna privatna inicijativa, donacija poduzetnika Damira Abaffyja, inače bivšeg učenika ove škole. – Vrijednost je ovakvih radova oko 65.000 kuna, a na donaciju me motiviralo što svaki dan prolazim ovim prostorom i bilo mi je žao što djeca i građani nisu imali adekvatan prostor za rekreaciju – rekao je Abaffy. Ravnatelj V. gimnazije Petar Mladinić je poručio da "ne možemo čekati Grad da dođe i riješi sve probleme, potrebno je da se i škole i bivši učenici uključe u to da imamo sportske terene kakve naši učenici zaslužuju." Da nedostaje kvalitetnih terena, potvrdile su i učenice X. gimnazije Maria, Lea i Tea: – Stanje terena u centru grada uglavnom je loše i bilo bi dobro da se svi obnove kao ovaj – kažu. Potpredsjednica gradske četvrti Donji grad Sanja Kumpar podsjeća da su u toj četvrti 23 škole, ali da nijedna još nema svoju sportsku dvoranu. U Klaićevoj su jučer novi teren isprobali i košarkaši Lovro Mazalin, Marko Arapović i James White. 