Imaju još nešto više od mjesec dana vremena pa su odlučili pomoć potražiti na svim stranama. Prodavači s tržnice Borongaj do 20. lipnja moraju napustiti štandove na kojima prodaju posljednjih dvadeset godina, ali otići neće samo tako. Pokrenuli su potpisivanje peticije, a obratili su se i gradskim strankama za koje misle da im mogu pomoći. – Više od tristo potpisa protiv zatvaranja tržnice Borongaj prikupili su trgovci koji tamo posluju. Prema zahtjevima Grada, kupili su drvene kućice, a sada ih se seli i nude im se neprihvatljiva rješenja. Umjesto da se od malih, tradicionalnih tržnica napravi atrakcija Zagreba, one se uklanjaju, a trgovcima se ugrožava egzistencija... U gradu u kojem je ionako sve manje gospodarske aktivnosti – rekao je jučer predsjednik gradskoga SDP-a Davor Bernardić, koji je podršku trgovcima došao izraziti upravo na njihov plac. Podsjetimo, krajem travnja tridesetak obrtnika na tržnici Borongaj dobilo je obavijest da do konca lipnja moraju napustiti svoja radna mjesta, kako bi se “uredila ploha na području tržnice”. >>Miču nam tržnicu zbog parkirališta za bazen Svetice  