Ni’ Hrvatska bila propala 1833. kada je Ljudevit Gaj u jeku Hrvatskog narodnog preporoda napisao poznatu budnicu, a nije ni danas, 2016. godine kada se, prema podacima policije, oko 3500 ljudi okupilo u Zagrebu kako bi upravo tu poruku poslali javnosti.  Naime, jubilarna 15. Povorka ponosa Zagreb Pride održana je upravo pod sloganom “Još Hrvatska ni’ propala”, a okupila je rekordan broj sudionika. – Jako smo zadovoljni, ali nismo iznenađeni. Ljudi su bjesni i dosta im je ovog društvenog i političkog stanja u državi i to su došli jasno pokazati – poručili su organizatori koji su istaknuli kako Pride ne simbolizira samo borbu za prava LGBTIQ osoba nego borbu za slobodu cijelog društva.  Tako su glavne poruke sudionika povorke bile da traže i pravo žena da odlučuju, slobodu profitnih i neprofitnih medija, ali i cjelokupnu slobodu govora, nastavak kurikularne reforme… Pokazali su to natpisima, uzvicima i transparentima svi sudionici koji su se na Rooseveltovu trgu počeli okupljati već oko 14 sati. Do 16 sati, kada je povorka krenula, cijeli je trg bio ispunjen ljudima, od najmlađih do najstarijih. Tako je u povorci sa sedmogodišnjim bratom Vidom i roditeljima bila i trogodišnja Jana koja na Prideu sudjeluje gotovo od kad je prohodala, tako da joj je ovo već drugi. – Dolaskom na Pride dajemo podršku našim prijateljima, ali se borimo i za svoja prava. Osim toga, možda će ta prava za koja se borimo trebati upravo našoj djeci, a ovako ih učimo da budu otvoreni za različitosti – poručili su Adrijan i Margareta Cvitanović, roditelji malene Jane i Vida.  A samo jedan od redara je bio i 73-godišnji Ljubo Manojlović koji na Pride dolazi od samih početaka. – Mislim da smo ipak s vremenom postali civiliziranije društvo, ljudi su se ohrabrili i sve ih više sudjeluje na Prideu – rekao je Ljubo Manojlović te zaključio kako i okolina bolje reagira na povorku. Pa iako je povorku koja se protezala gotovo cijelim centrom Zagreba štitio velik broj interventne policije, reakcije na Pride su bile većinom pozitivne.  Prolaznici koji su se zatekli na ruti pljeskali su, fotografirali i uzvikivali parole podrške, a neki su se povorci čak i priključili. – Prijatelj nam je u povorci i želimo mu izraziti podršku pa čekamo povorku na glavnom Trgu kako bismo ga pozdravili – rekao je Zagrepčanin Marko Bejić. A podršku su Prideu osim brojnih građana dale i osobe iz javnog i političkog života među kojima su i Severina, Mirela Holy, Bojan Glavašević, Tomislav Stojak… – Već tradicionalno dolazim sa suprugom na Zagreb Pride jer je to odavno prestalo biti događanje na kojem se za svoja prava bore isključivo osobe drugačije seksualne orijentacije. Ovo je okupljanje za slobode svih nas koje su posebno u zadnje vrijeme došle u pitanje – rekao je Goran Beus Richembergh, saborski zastupnik HNS-a. >>  'Zabranjeno svako javno poticanje diskriminacije LGBT osoba' >> Severina: 'Dolazim na Zagreb Pride, a dan nakon toga otići ću u crkvu' 