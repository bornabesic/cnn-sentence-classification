Povjerenstvo za odlučivanje o sukobu interesa u utorak je državnoj tajnici Janici Kostelić predložilo da otkloni primitak novčane nagrade u sklopu priznanja "Zagrepčanka godine", koja će joj biti dodijeljena za Dan Grada Zagreba, jer bi se taj novčani iznos mogao smatrati "nedopuštenim darom". Mišljenje je od Povjerenstva zatražila sama Kostelić, državna tajnica Središnjeg državnog ureda za šport, a predsjednica Povjerenstva Dalija Orešković u obrazloženju mišljenja kazala je da je Povjerenstvo odlučilo dosljedno tumačiti odredbe čl. 11 Zakona "koji kaže da se darom ne smatraju državna priznanja", a u ovom slučaju "nije riječ o državnom priznanju, već je to naknada jedinice lokalne (regionalne) samouprave". "Otklanjanjem primitka ove nagrade više se štiti integritet i vjerodostojnost dužnosnika, ali i povjerenje građana u tijela javne vlasti", rekla je Orešković. Ističe i da treba voditi računa i o tome da bi se suprotno tumačenje "moglo u praksi i zlorabiti, odnosno na taj bi se način mogla otvoriti jedna 'niša'" putem koje bi tijela javne vlasti, osobito jedinice lokalne samouprave, mogla isplaćivati novčane nagrade osobama koje u tom trenutku obnašaju javnu dužnost, čime se, kazala je Orešković, ne štiti javni interes. "Stoga, priznanje u svakom slučaju da, ali uz otklanjanje primitka novčanog iznosa" zaključila je. Odlukom zagrebačke Gradske skupštine, Kostelić 31. svibnja trebala primiti priznanje "Zagrepčanka godine", dio koje je i novčana nagrada od 50 tisuća kuna, kao javno priznanje za vrhunske rezultate i afirmaciju žena u sportu. Povjerenstvo će pokrenuti postupak o tome je li SDP-ova zastupnica Romana Jerković u sukobu interesa jer u imovinskoj kartici nije na pravilan način i u potpunosti prijavila svoju imovinu, odnosno nekretninu (zemljište s ruševnom građevinom vrijednosti 600 tisuća kuna) kupljenu 2015. godine, koja je u vlasništvu njezinog supruga. Povjerenstvo je zatražilo očitovanje od Jerković na uočene nepravilnosti, ali kako ona "nije razložno obrazložila" zbog čega promjene u imovinskoj kartici nije prijavila na vrijeme, kao i zbog toga što u prijavi postoje nepravilnosti vezane uz samu nekretninu, pokrenut je postupak kako bi se dužnosnica mogla očitovati.   