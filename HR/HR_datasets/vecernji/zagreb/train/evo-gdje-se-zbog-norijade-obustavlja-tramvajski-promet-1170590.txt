Dan zagrebačkih maturanata obilježit će se u petak, 19. svibnja, a zbog kolone u kojoj će ići s Trgu bana Jelačića, gdje se okupljaju, na Bundek, gdje je organizirana proslava, povremeno će biti zastoja i preusmjeravanja prometa, priopćio je gradski javni prijevoznik ZET. Na središnjem gradskom trgu će se, već tradicionalno, oko 11.30 sati okupiti više tisuća učenika završnih razreda srednjih škola. Polazak kolone prema Bundeku, gdje će biti organizirana proslava, očekuje se u podne. Trasa kretanja kolone je: Trg bana Josipa Jelačića - Praška - Trg Nikole Šubića Zrinskog - Strossmayerov trg - Tomislavov trg - Mihanovićeva - Miramarska - Ulica grada Vukovara – Ulica Hrvatske bratske zajednice - Avenija Većeslava Holjevca - Damira Tomljanovića Gavrana - Bundek. Ovisno o prolasku kolone kroz grad, u tramvajskom i autobusnom prometu dolazit će do povremenih zaustavljanja i preusmjeravanja. Početak preusmjeravanja tramvajskog prometa očekuje se oko 11.15 sati, kada će linije 1, 6, 11, 12, 13, 14 i 17, koje uobičajeno prolaze središnjim gradskim trgom, biti preusmjerene na Glavni kolodvor. Nakon polaska kolone s Trga bana Josipa Jelačića u 12 sati, kratkotrajni prekid prometa Mihanovićevom i Vodnikovom ulicom očekuje se dvadesetak minuta kasnije, sve dok kolona maturanata ne skrene na Miramarsku cestu. Oko 12.35 sati, kako bi kolona nesmetano prošla do Avenije Hrvatske bratske zajednice, privremeno će se obustaviti tramvajski promet Ulicom grada Vukovara, u zoni Miramarske ceste. Autobusne linije terminala Glavni kolodvor preusmjeravat će se od 12.30 sati. Autobusi će do svojih uobičajenih trasa voziti Ulicom grada Vukovara, Držićevom i Avenijom Dubrovnik. U trenutku kada se kolona maturanata približi Mostu slobode, autobusi će voziti prohodnim dionicama, odnosno Slavonskom, Držićevom i Avenijom Dubrovnik. Stručne službe ZET-a pratit će situaciju na terenu i koordinirati promet kako bi se, unatoč preusmjeravanjima i prekidima, osigurala što bolja prometna povezanost. 