Eh, pa događa se, kratko je izustio Oliver Fijačko (28) susjedu koji ga je u čudu promatrao. A imao je taj susjed što i vidjeti - u Ulici Medpotoki u zagrebačkim Gajnicama, pred kućom na kućnom broju 14 u kojoj i stanuje Fijačko je stajao okružen policijskom trakom. S jedne strane su mu bili policajci u uniformama i inspektori u civilu, dok mu je s druge strane stajala potpuno izgorena olupina automobila koji je, pokazat će se to kasnije očevidom, netko u noći sa srijede na četvrtak namjerno zapalio. Tko su nepoznati počinitelji i zbog čega im se na meti našao baš Volkswagen Up! koji nije niti u Fijačkovom, nego u vlasništvu jedne leasing kuće, policija još uvijek pokušava otkriti. Supruga je probudila prva eksplozija - Ja moram priznati da sam spavala ko top, ali supruga je probudila već prva eksplozija. Ubrzo su uslijedile još tri, a zatim je nastavilo pucati kao da smo u nekom filmu. Eksplodiralo je devet puta i zatim je prestalo, a tišinu su prekinule sirene vatrogasaca koji su brzo stigli i počeli gasiti - opisuje jedna od stanarki iz ulice ono što su ona i suprug, kako kaže, samo čuli, ali ne i vidjeli, jer ih je bilo strah izaći iz kuće. - Kome se taj dečko mogao zamjeriti? Ne znam, nije da ga baš previše poznajem, ali nikada nije djelovao kao netko tko radi probleme. Doduše, često zalazi tu u jedan noćni klub u blizini, mislim da i radi nešto za njih, možda je povezano s tim - govore neki od susjeda, ali sve dok policija ne identificira počinitelje to su tek puka nagađanja, jer Fijačko nije prijavljivao nikakve prijetnje.  Iznajmljen kako bi se koristio kao Uberovo vozilo Ipak, zanimljiv je podatak kako je Volkswagen Up! koji je zapaljen u biti Fijačku iznajmljen kako bi ga koristio kao Uberovo vozilo. Automobil je kod tog 28-godišnjaka završio nakon što ga je od jedne tvrtke iz Varaždina koja se bavi iznajmljivanjem automobila prije nekoliko mjeseci iznajmila tvrtka MP Pavleković koja se nalazi u vlasništvu Gorana Pavlekovića. Prilikom iznajmljivanja Pavleković je rekao kako će automobil koristiti Oliver Fijačko i to kao Uberov partner vozač. I u cijeloj toj priči ne bi bilo ništa neobično da je Fijačko automobil doista i koristio kao Uberov vozač, ali činjenica je da se isti nikada nije registrirao u Uberu kao vozač, nego tek nekoliko puta kao korisnik, pa ostaje pitanje za što se vozilo doista koristilo.     