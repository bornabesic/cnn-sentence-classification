Nema labavo – odlučili su još uvijek aktualni gradonačelnici gradova u Zagrebačkoj županiji pa i ove izbore iskoristiti da se i sljedeće četiri godine zadrže na glavnim gradskim pozicijama. Vlasti se nije lako odreći, dokazuju to Stipo Velić iz Dugog Sela te Vladimir Bregović iz Vrbovca, koji se za gradonačelnika nisu kandidirali, ali prvi će ipak pokušati postati barem zamjenikom, dok je drugi potencijalni novi župan. Simbolična imena Za devet gradova “u igri” je 52 ljudi, najmanje, po četvero, u Jastrebarskom i Ivanić-Gradu, dok je kandidata najviše u Svetoj Nedelji, čak osam. Gradonačelnicima žele postati dva Zvonka Novosela, Jaskanac i Dugoselac, a i tek dvije žene, Vesna Bičak-Dananić iz Zeline te Irena Franceković iz Samobora. Što se “grada kremšnita” tiče, na čelo će mu ove godine probati doći i ravnatelj zagrebačkog Zoološkog vrta Damir Skok, koji se za tu poziciju našao na listi Milana Bandića. Dogradonačelnici trebali bi mu biti Matilda-Mihaela Purić, inače vlasnica hotela “Livadić”, koji se nalazi na glavnom samoborskom trgu, te Ivan Patekar, vlasnik obrta i više no simbolična imena “Samo treba delati”. Dokazano dobri? Poznata imena pojavila su se i na kandidacijskim listama ostalih gradova, pa će, tako, Veliku Goricu probati “osvojiti” dugogodišnji HNS-ov saborski zastupnik Goran Beus-Richembergh. – Osnovni cilj programa je trajno poboljšanje uvjeta života građana – u svom programu ističe Beus-Richembergh, a, kako kaže, koncentrirat će se, između ostalog, na komunalni i gospodarski razvoj, aktivnu mjesnu samoupravu i društvenu ravnopravnost. Ali će i pokrenuti “dane house i elektro glazbe te dane vatrogastva”. I dok su se novi kandidati u svojim programima uglavnom usredotočili na nedostatke svojih prethodnika, dosadašnji gradonačelnici smatraju kako još jednim mandatom svom gradu mogu samo dodatno mogu pomoći. – Iako su protekle četiri godine bile najteže do sada, zbog manjeg gradskog proračuna i količine zacrtanih projekata koje treba napraviti, one su i najdraže jer je toliko toga dobrog napravljeno za naš kraj – rekao je Zvonimir Novosel iz Jaske koji na nove izbore ide pod sloganom “dokazano dobar gradonačelnik”. Jastrebarsko Za čelnu poziciju grada Jastrebarskog za nepuna dva tjedna “borit” će se četiri kandidata. Dosadašnji gradonačelnik Zvonimir Novosel, kandidat SDP-a, HNS-a i HSU-u, za novi je potencijalni mandat izabrao iste zamjenike, a suprotstavit će mu se tri protukandidata. HDZ-ov Tomislav Preprotić, sa zamjenicima Miroslavom Cvetićem i Krešimirom Čunkom, Roman Rodić iz Mosta s Anđelkom Vlašićem i Borisom Gojšićem te Filip Tončić iz HSS-a kojem su dogradonačelnici Dejan Juranić i Matija Fratrić. Dugo Selo Birači u Dugom Selu neće ostati zakinuti za raznovrsnost jer gradonačelnikom u tom gradu želi postati šest kandidata. Dosadašnji gradonačelnik Stipo Velić sad je na poziciji zamjenika HDZ-ovu Darjanu Budimiru, a uz njega, za poziciju prvog čovjeka grada, na listi SDP-a, HSS-a i ORaH-a, kandidirao se i Zvonko Novosel-Dolnjak. U “borbu” za vladanje Dugim Selom sljedeće četiri godine će i Drago Boščić iz stranke “BM 365”, Ivan Šajković iz Mosta, Nenad Panian iz HNS-a te Siniša Kljaić kao kandidat grupe birača. Samobor Krešo Beljak, dosadašnji gradonačelnik Samobora, to će pokušati postati i u novom mandatu, i to na listi HSS-a i SDP-a. Kao i Novosel u Jaski, i on se odlučio na već provjerene zamjenike, a osim trojice muških kandidata, suprotstavit će mu se i jedna žena. Irena Franceković na listi je Mosta, a 21. svibnja, osim za nju, moći će se glasovati i za Matiju Đolo s liste Radničke fronte, Vladimira Skendrovića iz HDZ-a, a i za Damira Skoka s liste zagrebačkog gradonačelnika Milana Bandića. Velika Gorica Prvi među jednakima želi ostati i Velikogoričan Dražen Barišić, koji se za novi mandat odlučio malo promijeniti “recept”. Ervin Kolarec, dosadašnji zamjenik, i sad je kandidat za tu poziciju, dok je dogradonačelnik Stjepan Kos zamijenjen Krešimirom Ačkarom. Osim Barišića, koji je na listi HDZ-a, HSLS-a i HSU-a, kandidirali su se i HNS-ov Goran Beus-Richembergh, Aleksandar Horvat s liste SDP-a, HSS-a i Laburista, Krunoslav Hrvačić s liste HSP-a i HČSP-a, mostovac Alanmilan Šembera, Bandićevac Neven Karas i Karlo Milinković s liste grupe birača. Sv. Ivan Zelina Dosadašnju dogradonačelnicu Zeline Ivanu Puhelek u lovu na novi mandat zamijenit će gradonačelnik Hrvoje Košćec, kandidat HNS-a. Ines Pavković Hrupec trebala bi doći na njezino mjesto, dok bi na istoj poziciji trebao ostati zamjenik Mario Dukarić. Glasovat će se još moći i za Stjepana Beruleca s liste “BM 365”, za Vesnu Bičak-Dananić iz SDP-a, HSS-ovca Darka Bistričkog, Franju Lazarina s liste HDZ-a, HSLS-a i HSU-a te za Željka Pecaka s liste Demokratsko prigorsko-zagrebačke stranke (DPS). Sveta Nedelja Na prošlim je izborima pobijedio kao kandidat HDZ-a, a na ove će Drago Prahin izaći kao nezavisan. Dosadašnji je gradonačelnik Svete Nedelje jedan od čak osam tamošnjih kandidata za novi mandat od četiri godine. Osim njega, u utrku idu i SDP-ov Mario Čižmešija, HDZ-ov Damir Halužan, Lazar Grujić iz Stranke umirovljenika (SU), Mario Pšeničnjak s liste “BM 365”, nezavisni Zdenko Šeketa i Dario Zurovec te Dragutin Vinovrški-Petek, kao kandidat HSS-a, HSLS-a, HSP-a i Zagorske stranke (ZS). Zaprešić Gradonačelnik je deset godina, ali da Zaprešićem može vladati još četiri godine, zaključio je Željko Turk, koji će na nove izbore s istim zamjenicima te na listi HDZ-a, HSS-a, HSU-a, HSLS-a i “BM 365”. Njegovim planovima za novi mandat nastojat će se suprotstaviti SDP-ovac Danijel Saić, Vjeran Skurjeni iz Živog zida, Ante Vukelić iz Mosta, Damir Vučak iz HSP AS-a, kao i Dario Baća s nezavisne liste Glas Zaprešića te Mate Barun s liste Projekt domovina, iza koje stoji inicijativa U ime obitelji. Ivanić - Grad Ni Javor Bojan Leš, još uvijek aktualni gradonačelnik Ivanić-Grada neće propustiti priliku da još jednom zasjedne u najvažniji ured gradske uprave. U tome će, međutim, tog kandidata HDZ-a, HSLS-a i Reformista, u njegovu naumu probati spriječiti Pero Vržogić, s liste SDP-a, HNS-a, HSS-a i HSU-a te Davor Srebačić iz Živog zida, kao i nezavisni Krešimir Golubić. I dok se Leš odlučio na dosadašnjeg zamjenika Željka Posilovi??a, a i Tomislava Cuvaja, ostali su kandidati kao svoje desne ruke naveli žene. Vrbovec Starim/novim gradonačelnikom neće probati postati Vrbovčanin Vladimir Bregović jer ove je lokalne izbore gradonačelnik tog grada HDZ-ov kandidat za župana Zagrebačke županije. Na njegovo će mjesto, međutim, pretendirati stranački mu kolega Damir Fašaić, kojeg podržava i Hrvatska stranka umirovljenika (HSU), kao i Denis Kralj s liste SDP-a, HNS-a i Laburista, Stipe Magić iz Živog zida, Dejan Jaić s liste Hrvatske seljačke stranke (HSS) i Reformista te nezavisni Hrvoje Herček.     