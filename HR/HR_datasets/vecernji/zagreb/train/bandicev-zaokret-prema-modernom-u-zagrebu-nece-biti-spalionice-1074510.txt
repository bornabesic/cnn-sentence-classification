Spalionice otpada u Zagrebu neće biti! Iako su prije dvije godine gradonačelnik Milan Bandić i tadašnji profesor Fakulteta strojarstva i brodogradnje Slaven Dobrović upravo oko (ne)isplativosti spalionice lomili koplja, čini se da se gradonačelnik konačno ipak složio sa sadašnjim ministrom zaštite okoliša i prirode. – S prethodnom Vladom nikad nismo imali takav odnos kakav imamo s ovom. Štoviše, s prijašnjom se nismo čak ni sastali oko teme gospodarenja otpadom – pun pohvala bio je jučer Bandić za tim iz Ministarstva zaštite okoliša, a i za samog Dobrovića kojemu je, podsjetimo, na sjednici Skupštine u kolovozu 2014. godine, kad je ovaj zagovarao odustajanje od gradnje spalionice, govorio kako je “promašio struku”. Sad je spalionica ipak, zaključio je gradonačelnik, “passé”. – To se gradilo prije 30 godina, tada je bilo in, a ja ne želim raditi nešto što je bilo in prije 30 godina, želim biti moderan – rekao je Bandić te dodao kako će otpada “za kuriti”, prema planu koji se sad razvija, ostati samo 15 posto, a to se “kuriti ne isplati” jer će se time razvijati opet dodatni otpad. Centri za ponovnu upotrebu, a i kućno kompostiranje, objasnio je ministar Dobrović, dva su ključna načina na koji se u budućnosti planira zbrinjavati smeće, a na tim temeljima radi se i Akcijski plan gospodarenja otpadom koji bi trebao biti dovršen do 15. lipnja. Mulj koji nastaje iz otpadnih voda također ćemo iskoristiti, i to u poljoprivredne svrhe te u papirnoj industriji Slaven Dobrović ministar Dotad, svakog će se tjedna jednom sastajati radna skupina u kojoj će zajedno sjediti stručnjaci iz Grada i Ministarstva. – Prvi sastanak je bio, ali cilj skupine nije samo definirati dokument, već konkretne mjere po kojima će se otpad u Zagrebu smanjiti 50 posto do 2020. godine – rekao je gradonačelnik Bandić te dodao kako će se Zagrepčanima koji se odluče na odvojeno odlaganje otpada računi za smeće smanjivati svakih šest mjeseci. Ne linearno, kako je objasnio, već prema tome koliko recikliraju koji mjesec. – Ići ćemo na poticanje kućnog kompostiranja. Biorazgradivog otpada u kućanstvima ima mnogo i on se odlaže u miješani otpad, a ako obitelji od njega budu pravile kompost, Čistoća će ga manje morati odvoziti pa će biti i manji računi – rekao je Dobrović te dodao kako će se poticati i na odvajanje plastike, papira, ali i ostalog otpada koji se kasnije ponovno može upotrijebiti kao sirovina. Promatraju se dobre prakse u Europi dok se donosi Akcijski plan, istaknula je članica radne skupine i pročelnica Gradskog ureda za gospodarstvo, rad i poduzetništvo Mirka Jozić, čiji će jedan od glavnih zadataka biti pronaći načine na koji će se otpad, koji će se razvrstavati, kasnije moći ponovno upotrijebiti. A plan postoji i za mulj, odnosno ostatak od otpadnih voda nakon što se one pročiste. Onima koji su se odlučili za odvajanje računi će se smanjivati svakih šest mjeseci, prema tome koliko recikliraju Milan Bandić gradonačelnik – On je najvredniji kao nutritivni materijal i koristi se u poljoprivredne svrhe, čak i za prehranu stoke. Naš je plan, međutim, da ga iskoristimo u šumarstvu, kao biomasu za uljanice, papirnu industriju – objasnio je Dobrović, dok su stručnjaci koji rade na Akcijskom planu istaknuli kako će se mnogo ulagati i u edukaciju građana. Spalionica otpada, podsjetimo, trebala se graditi u Resniku, što je kod tamošnjeg stanovništva izazvalo burne reakcije. Kako su prosvjedovali, ne žele živjeti uz “tvornicu karcinoma”. Cijena joj je trebala biti 2,6 milijardi kuna i, upozoravali su neki stručnjaci, tijekom 30 godina moralo bi se stalno spaljivati oko 400.000 tona smeća zbog njene isplativosti. Drugi su stručnjaci, pak, zagovarali gradnju spalionice argumentima da ih imaju i Berlin, Kopenhagen, Amsterdam, Pariz, London, a Beč ih ima četiri u samom centru grada. Također, govorili su, u Europi ih se planira graditi još 14, a ne postoji opasnosti za zdravlje kada se radi po standardima.  