"Trajno ustupam grob s tri ukopna mjesta na Mirogoju, pet minuta od glavnog ulaza", oglas je to Zagrepčanina koji svoje zadnje počivalište prodaje za 55.000 kuna. Iako se mnogima odluka, ali i cijena, činila visokom, nije to ništa neobično, objašnjava Ljerka Ćosić, direktorica Holdingove podružnice Gradska groblja. – Zakon dopušta ustupanje mjesta na grobljima i to se oduvijek radilo. U posljednje vrijeme možda nešto češće, ali dovoljno je, zapravo, samo napraviti ugovor o ustupanju i sve je riješeno – rekla je Ljerka Ćosić te dodala kako cijena grobnog mjesta ovisi o lokaciji na groblju. Na Mirogoju, konkretno, više nije moguća kupnja novih ukopnih mjesta, a njihova je cijena, u najjeftinijoj zoni, objašnjava direktorica Gradskih groblja, oko 19.000 kuna.