Ležaljke, ručnici, suncobrani, luftići. Sve se to ukrcalo u bus u Dubravi, iz koje su rano ujutro Zagrepčani otputovali – ravno na plažu. Punih pet autobusa putnika iz Zagreba i okolice, točnije, krenulo je u Crikvenicu, Novi Vinodolski i Selce kako bi jedan dan uživali u kupanju i sunčanju. A s njima i Večernjakovi reporteri. Termosice i domaća rakija Na more se zaputila i Biserka Puhelek, koja već 16 godina, kazala nam je, ne ide na klasičan sedmodnevni godišnji odmor, već 10-ak puta ljeti ode na jedan dan u Crikvenicu. – Moram se brinuti o svekrvi koju ne mogu više od dana ostaviti samu. Ovako joj skuham ručak dan ranije i onda u miru uživam u kupanju – objasnila je ova frizerka zašto joj je izlet na Jadran najbolji oblik ljetovanja. Prema riječima Ljubice Vaclavek, voditeljice puta u autobusu Darojković d.o.o., ona nije jedina koja tako koristi priliku da se okupa u moru. – Jednodnevne smo izlete počeli organizirati prije 20 godina, a svake su sezone sve popularniji. U špici znamo napuniti i 10 autobusa u danu. Ljudi nemaju toliko novca da si plaćaju sedmodnevni godišnji, a ovako odu na Jadran sedam puta, što im je kao pravo ljetovanje, ali za 700 kuna – rekla nam je Lj. Vaclavek, koja i sama jedva dočeka polovicu lipnja, kada počinju s ovakvim aranžmanima. U njima put do mora stoji 100 kuna, ali ima i prijevoznika koji ga nude za 85, pa i niže. Kreće se obično u 6 ujutro, a u Crikvenicu se stiže za tri sata. Na odmorištu Lepenica putnici iz Zagreba iskoristili su priliku za kavu. Neki su sjeli u kafić, neki su na klupice s kavom iz termosice, a nazdravljalo se i rakijom iz domaće radinosti. U autobusu su se doručkovali sendviči kako u Crikvenici ne bi gubili vrijeme, već odmah otišli na plažu. Juha, bečki, sve po redu Miji Iliću to je bio deseti put na jednodnevnom izletu u Crikvenici ovog ljeta. Iako je već kraj kolovoza, ove se sezone planira još barem tri puta okupati. Uvijek nosi ležaljku na kojoj se smjesti u hladu nakon što se umori od plivanja. – Na plaži sam do podneva, a onda idem na ručak u restoran. Ne nosim sendviče od kuće jer za 40 kuna u restoranu pojedem juhu, bečki odrezak s prilogom i salatu – rekao je Mijo, kojemu se Crikvenica više sviđa od Novog Vinodolskog jer mu je ondje daleko plaža. U isto su turističko odredište autobusom Croatia Expressa iz Zagreba došle Tea Tušek i Lana Ružić. Lana je nedavno završila studij češkog i poljskog jezika te se već tjedan dana odmarala na Pagu, ali koristi lijepo vrijeme kako bi još malo pobjegla iz metropole. Njezina prijateljica Tea, pak, koristi zadnje slobodne dane prije nego što joj počnu ispitni rokovi. Najveći dio izleta provele su u sunčanju na plaži kako bi se preplanule vratile u Zagreb, a uživale su i u kavi te sladoledu. Supružnici Marica i Tomislav Đorđijevski ove godine nisu išli na sedmodnevni odmor jer im se sin pripremao za maturu, pa su mu bili podrška. Kada je prošlo to stresno razdoblje, odlučili su uzeti dan za sebe kako bi se opustili. – Jedan dan nije dovoljan da se zaboravi na sve probleme, ali sunčanje i kupanje nam barem malo odvuče misli – kazala je Marica. U odmoru od svakodnevice na plaži uživala je i Mira Rakas. Ova je Zagrepčanka već pet godina nezaposlena, ali si barem dvaput ljeti priušti uživanje u morskim radostima, a najsretnija je kad joj se u tome pridruže i sinovi. Brojem Zagrepčana koji vikendom dolaze k njima sretni su i ugostitelji iz Crikvenice. – Turista ima i preko tjedna, ali vikendom je prava navala. Gušt nam je posluživati one koji dođu na jedan dan jer se na njima baš vidi da uživaju i da ga žele maksimalno iskoristiti – rekao nam je Mirko, koji radi u slastičarnici uz plažu. A iako je većina morskih izletnika istaknula kako im je ovo najbolji tip godišnjeg, žalac se ljubomore probudio u njima kada su oko 18 sati morali početi skupljati stvari s obale i krenuti u Zagreb. Za pravi doživljaj, naime, nedostaje im još to da mogu ostati na večeri i uživati u zalasku sunca. • 