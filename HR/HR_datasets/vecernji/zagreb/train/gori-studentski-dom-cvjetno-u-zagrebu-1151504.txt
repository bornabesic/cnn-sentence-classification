– Nastala je panika, ljudi su lupali po vratima i vikali da izađemo, upalio se i alarm. Nismo znali što se događa, izletjeli smo van i vidjeli kako gori – ispričale su studentice Iva i Marija. One su svjedočile požaru koji je u 15.30 sati buknuo u četvrtom paviljonu Studentskog doma Cvjetno naselje u Zagrebu. Počelo je gorjeti u čajnoj kuhinji na drugom katu, ali se buktinja ubrzo proširila i na treći i četvrti kat paviljona gdje su studentske sobe. Oštećeno je 12 soba. Deseci studenata trčali su po zadimljenim hodnicima crnima od dima. U metežu je ozlijeđeno dvoje studenata. Jedan od studenata nagutao se dima dok drugi ima porezotine koje je zadobio dok je razbijao staklo hidranta kako bi izvukao cijev i pokušao ugasiti požar. Na teren izašla i Plinara – Kolega je pokušao ugasiti vatru, ali još se više rasplamsala pa su ga izvukli van – ispričala je studentica Nikolina. Požar se brzo proširio jer je vatra zahvatila stiropor te se razvio gusti crni dim pa je katastrofa izgledala puno veća. Na teren je odmah stiglo 25 vatrogasaca iz postaja Centar i Novi Zagreb s osam vozila. Dok su pripremali vatrogasni kamion za intervenciju, nisu vidjeli ženu koja je stajala iza kamiona. Vozilom su joj prešli preko noge. – Prolazio sam ulicom i vidio vatru i čuo stariju ženu kako vrišti. Potrčao sam joj upomoć i vidio da joj je cijela noga smrskana. S nekolicinom prolaznika podvezali smo joj nogu i nastojali je držati pri svijesti, ali pala je u stanje šoka. Nažalost, medijske kuće bile su tu prije hitne – ispričao je Franko Baković, student RIT-a te dodao da mu je žao vatrogasaca jer nisu krivi za nesreću. Ozlijeđena žena završila je u KBC Sestre milosrdnice. Liječnici su poslijepodne rekli kako će joj vjerojatno morati amputirati stopalo. Kako je došlo do požara zasad je nepoznato. Policijski očevid obavit će se sutra jer danas nije bilo vještaka za požare. Osim vatrogasnih ekipa, prostor oko Studentskog doma Cvjetno okružio je i veći broj policijskih vozila, a na teren je izašao i gradski Ured za upravljanje u hitnim situacijama, Gradska plinara i HEP. Nakon što se smirila početna panika, studente je mučilo kada će se moći vratiti u paviljon u kojemu boravi oko 300 studenata. Zabrinuti studenti – Najviše nas brine kad ćemo se moći vratiti barem po stvari i gdje ćemo spavati – kazali su Nikolina i Ante iz četvrtog paviljona danas poslijepodne. Studenti su ipak predvečer uz policijsku pratnju uspjeli skupiti stvari iz soba. Budući da su svi studenti iz četvrtog paviljona evakuirani, iz Studentskog centra su im ponudili trenutno rješavanje stambenog pitanja. – Trenutno je u procesu procjena stanja četvrtog paviljona. U suradnji sa studentskim predstavnicima Studentski centar će svim studentima osigurati adekvatan smještaj, tako da roditelji ne trebaju brinuti jer ćemo svima osigurati smještaj – priopćili su iz Studentskog centra. Od kompletne obnove studentskog doma Cvjetno naselje prošlo je tek godinu dana, a dio doma sada će morati ponovno renovirati. Studenti su se udružili i preko Facebooka gdje je dosta njih ponudilo svojim kolegama da prespavaju kod njih. >> Požar u Zagrebu: Vatrogasci prepilili rešetke kako bi došli do žene >> Na zagrebačkom Trnju gorjelo krovište kuće, na Trešnjevci se zapalio auto 