O spolnom zdravlju žene i muškarci moraju se brinuti jednako – zaključili su to srednjoškolci iz V. gimnazije. “Spikaš o svemu, spikaj i o njemu” naziv je javnozdravstvene kampanje koju organiziraju Grad Zagreb, Hrvatsko debatno društvo, portal Ordinacija.hr i Večernjak, a upravo u V. gimnaziji stručnjaci su učenike upoznali s važnošću cijepljenja protiv HPV-a, virusa čiju pojavu sad mogu spriječiti i muškarci. – Više je od sto podtipova HPV-a, a dugoročno on uzrokuje rak određenih organa. Kod žena najčešće rak maternice, od kojeg godišnje u Hrvatskoj umre njih čak 140 – objasnila je pročelnica Gradskog ureda za zdravstvo Mirna Šitum te dodala kako se HPV u organizmu može aktivirati i 15 godina nakon zaraze. Iz tog razloga, istaknula je, vrlo je važna zaštita prilikom seksualnog odnosa, kao i cjepivo, kojim se uopće sprječava pojava HPV-a. A iako je u Zagrebu cijepljenje besplatno, objasnio je ravnatelj Hrvatskog zavoda za javno zdravstvo Ranko Stevanović, na njega se ipak odlučuje mali broj tinejdžera. – Mislim da nismo dovoljno informirani o tome, a ako je i besplatno, zašto ne bi bilo obvezno – pitali su učenici stručnjake, koji su im objasnili kako su spolne navike različite kod ljudi, odnosno nije jednaka mogućnost kod svih da se zaraze virusom. A koji su znakovi zaraze? – Najčešće bradavice na spolnim organima – rekli su učenici V. gimnazije, dok im je pročelnica Šitum objasnila da su upravo ti simptomi vidljiviji kod muškaraca. Da imaju HPV, žene pak najčešće otkriju tek nakon redovita ginekološkog pregleda, odnosno nakon Papa-testa. Cijepljenje i odgovorno spolno ponašanje, bez mijenjanja partnera, zaključile su i gošće rasprave Daniela Trbović i Sanja Doležal, ono je čime bi se srednjoškolci trebali voditi kako bi se zaštitili od virusa. – Moja kći je cijepljena, a preporučila bih svim roditeljima da svoje đake na to upute. Ne samo djevojčice već i dječake, budući da se sad i oni mogu zaštititi besplatno – rekla je S. Doležal. 