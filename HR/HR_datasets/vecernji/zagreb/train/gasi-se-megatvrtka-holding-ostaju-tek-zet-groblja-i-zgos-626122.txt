Zagrebački holding do kraja godine postat će tvrtka sa samo tri podružnice. U sastavu nekadašnje megatvrtke koju je stvorila ista uprava koja je sada dijeli ostat će samo ZET, ZGOS i Gradska groblja. Naime, na prijedlog uprave tražit će se podrška zastupnika u Gradskoj skupštini za izdvajanje Zagrebačkih cesta, Zagrebparkinga, Autobusnog kolodvora, Putničke agencije Vladimir Nazor, Zagrebačkog velesajma i Digitalnog grada. Ta točka dnevnog reda dogovorena je na sastanku predsjedništva Gradske skupštine, a kako doznajemo, sljedeće će se izdvojiti i podružnice Zrinjevac i Upravljanje sportskim objektima. Tako će gradska megatvrtka u samo dva mjeseca sa 11.620 spasti na 4839 zaposlenika. Daljnje restrukturiranje – Na jučerašnjem predsjedništvu rečeno nam je da se ide s daljnjim restrukturiranjem, no ne postoji detaljan plan o tome. Mi nećemo podržati takve ishitrene odluke koje uprava donosi, kao što nećemo podržati ni privatizaciju Čistoće jer postoji niz primjera u Europi koji nisu zaživjeli, nego upravo suprotno, srozali kvalitetu i poskupili cijenu usluga – kazao je potpredsjednik Skupštine Andrija Mikulić (HDZ). Da se o novoj podjeli Holdinga raspravljalo na predsjedništvu, potvrdio je i predsjednik Skupštine Darinko Kosor. No, kako tvrdi, nema ni naznaka privatizaciji, naročito komunalnih djelatnosti. Nekretnine u najam – Do sada nitko još nije ni predložio privatizaciju, a naš je stav da privatizaciju, naročito komunalnih djelatnosti, nećemo podržati – kazao je Kosor. Isti scenarij kao i za prvih šest podružnica koje su izdvojene, uprava Holdinga ima i za spomenute podružnice, pa će tako sve one ostati bez imovine s kojom su ušle u sastav Holdinga, a nekretnine će uzimati u najam od Holdinga, uz novčanu naknadu. – Zagrebački holding započeo je s restrukturiranjem kojemu je cilj izdvajanje pojedinih podružnica u trgovačka društva – kazali su u Holdingu. >>Kritičarima privatizacije Bandić najavio smjenu, pa odustao 'Branit ćemo tvrtke od privatizacije' Budući da od podrške Skupštine do stvarnog izdvajanja treba vremena da se sve pripremi, podružnice će kao samostalna trgovačka društva početi funkcionirati s prvim danom 2014. godine. Podružnice kojima je Gradska skupština već odobrila izdvajanje osamostalit će se već početkom studenoga ove godine.  Od restrukturiranja koje bi u konačnici moglo završiti privatizacijom, najviše strahuju zaposlenici.  – Branit ćemo tvrtke od privatizacije i štititi radna mjesta – poručili su sindikati Holdinga.  Podsjetimo, tvrtka je osnovana 2006. godine udruživanjem gradskih poduzeća, a nakon osam godina pokušaja objedinjavanja svih djelatnosti i uštede, ponovno će svaka tvrtka biti samostalna, ali neće imati u svom vlasništvu nekretnine, koje će uprava zadržati pod svojom nadležnosti.