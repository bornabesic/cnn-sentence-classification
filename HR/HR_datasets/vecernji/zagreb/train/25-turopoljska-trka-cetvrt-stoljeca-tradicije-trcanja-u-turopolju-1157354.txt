Turopoljska trka je jedna od najvažnijih i najvećih utrka Turopoljskog kraja s ponosnom tradicijom od sada već četvrt stoljeća. Sama Trka, sada već jedan od prepoznatljivih brendova turopoljskog kraja, vuče svoje korijene iz, usudili bi se reći, sada već davne 1993. godine na inicijativu velikogoričkih trkača Mate Bilića, Drage Lepena i Marinka Kirila. Ovi pioniri turopoljskog trčanja, svojom upornošću, velikim sportskim duhom i brigom o promociji svog zavičaja postavili su temelje jedne od danas najvećih utrka u Hrvatskoj. U 25 godina postojanja, staza Turopoljske trke je vijugala po prekrasnim predjelima Turopolja, od Male Bune do Kobilića te od Novog Čića do Odre, uz mnoge kulturne znamenitosti koje su trkači uzduž rute upoznavali. 2001. godine, osniva se i Maraton klub Velika Gorica, koji otada ponosno nosi ulogu glavnog organizatora ovog festivala natjecateljskog duha i rekreacije. Nedugo zatim ruta Turopoljske trke dobiva i međunarodni standard polumaratona od 21,097 km certificiran od strane Svjetske atletske federacije a trka je već niz godina i u kalendaru Hrvatskoj atletskog saveza. Trka je godinama rasla, kako u pogledu broja trkača, tako i u pogledu sadržaja vezanih za samu trku i oko nje. U sklopu Trke, uz utrku polumaratona priključene su još dvije utrke: utrka građana na 5 km te utrke učenika od 1. do 8. razreda. Sastavni dio ove manifestacije postala je i izložba plakata turopoljskih trka te Pasta Party, druženje dan prije utrke u sklopu kojeg je moguće podignuti natjecateljske brojeve, napraviti zalihu ugljikohidrata za dan poslije i uživati u glazbi i filmovima prošlih trka koji se prikazuju na velikom video platnu. Turopoljska je trka postala i neizostavan dio turističke ponude grada Velike Gorice i Zagrebačke županije, i centralni je sportski događaj ne samo za naše sportaše i rekreativce, već sigurno i za veliki broj natjecatelja iz cijele Hrvatske a i susjednih zemalja, koji svake godine dolaze na trku u sve većem broju. Posljednja nedjelja u ožujku ove godine rezervirana je za ovogodišnje 25. jubilarno izdanje koje nas vodi od Velike Gorice, kroz mjesta Donju Lomnicu i Gradiće, do starog grada Lukavca te potom natrag do Velike Gorice. Osim utrke polumaratona, i ove godine očekuje nas utrka za građane na 5 km, promotivna utrks osoba s invaliditetom u kolicima i zainteresiranih građana u duljini od 400 metara te učeničke utrke za sve uzraste od 1. do 8. razreda. No, kako je ovo slavljanička godina, organizatori spremaju i dvije dodatne utrke: „1. Turopoljsku vatrogasnu utrku“ na 5 km u suradnji s DVD-om Turopolje te utrku rolera na 5 km. Kao i svake godine, početak utrke označit će Turopoljski bandijeri pucnjem iz topa. Pored glavnih organizatora trke – Maraton kluba Velika Gorica i Plemenite općine turopoljske treba svakako spomenuti i suorganizatore, a to su redovito Zajednica športskih udruga grada Velike Gorice, Turistička zajednica grada Velike Gorice te Stručni skup učitelja tjelesne i zdravstvene kulture osnovnih škola Velike Gorice. Sve informacije o samoj utrci, kao i same prijave, dostupne su na Internet stranici Maraton kluba Velika Gorica www.mkvg.hr.   