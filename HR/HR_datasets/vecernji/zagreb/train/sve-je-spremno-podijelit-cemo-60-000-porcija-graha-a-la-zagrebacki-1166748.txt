Sve je spremno za tradicionalnu proslavu Međunarodnog praznika rada, 1. svibnja, u zagrebačkom parku Maksimiru gdje će građanima biti podijeljeno 60.000 porcija graha s kobasicama, pancetom i dimljenom vratinom, istaknuo je u nedjelju navečer, uoči proslave, zagrebački gradonačelnik Milan Bandić te pozvao sve sugrađane na prvosvibanjsku proslavu.   Bandić je kao i svake godine, sa svojim suradnicima, uoči 1. svibnja obišao park Maksimir, a zatim i prenoćište Crvenog križa u Kosnici, u kojem se kuha grah za proslavu, kako bi se uvjerio je li sve u redu. To tradicionalno radimo svih 17 godina. Napravimo "inventuru" u Maksimiru i odemo u Kosnicu vidjeti kako se priprema i krčka grah i da ga svi zajedno probamo kako bi znali što će naši sugrađani sutra jesti, izjavio je Bandić novinarima u parku Maksimiru te rekao da će to biti grah 'a la zagrebački'. S obzirom na to da se ovogodišnja prvosvibanjska proslava održava u vrijeme pred lokalne izbore, Bandić je pozvao sve kandidate i kandidatkinje za gradonačelnika Zagreba da dođu u park Maksimir i zajedno s njim građanima dijele grah, a da se poslije svi zajedno fotografiraju. U Maksimiru Bandić očekuje između 40 i 50 tisuća sugrađana.  Osobno će, kaže, nakon Maksimira otići dijeliti grah na još nekoliko lokacija u gradu - umirovljenicima u Sloboštini te na Črnomercu i u Stenjevcu, a pridružit će se i tradicionalnoj proslavi 1. svibnja na Jarunu, u organizaciji Novog sindikata. Sve ostale sindikaliste, kad se vrate iz Slavonskog Broda, Bandić je pozvao na grah u Maksimir. Pročelnica Gradskog ureda za socijalnu zaštitu i osobe s invaliditetom Višnja Fortuna rekla je da se grah priprema u Ustanovi Dobri dom u Kosnici, a ondje je već večeras Bandić sve novinare, snimatelje i svoje suradnike počastio grahom i najavio da će sutra, "nakon usuglašenja stavova njega i kuharice", grah biti još 50 posto bolji. Po riječima kuharice Božice, grah se kuha cijeli dan po receptu gradonačelnika Bandića, a kuhat će se i noćas. "Trudit ćemo se da to bude stvarno najbolji grah", poručila je. U Maksimiru građane očekuje i bogat kulturno-umjetnički program i cjelodnevno druženje. 