Zagrebački gradonačelnik Milan Bandić istaknuo je da se crkva na Trnjanskoj Savici neće graditi u parku, kao što je prvotno bilo predviđeno i zbog čega su građani prosvjedovali, već će se graditi "150 metara dalje od parka". Rješenjem od 2. veljače, Ministarstvo graditeljstva i prostornoga uređenja poništilo je lokacijsku dozvolu za gradnju Župnog centra blaženog Alojzija Stepinca na Trnjanskoj Savici. Time je poništena dozvola koju je Grad Zagreb izdao 3. kolovoza prošle godine. "Mislim da će to Kaptol objeručke prihvatiti" Tu su informaciju Radio Sljemenu potvrdili iz Ministarstva nakon što je u srijedu u njihovoj emisiji "Zagrebi po Zagrebu", gradonačelnik Bandić potvrdio da će se crkva graditi "150 metara dalje od parka". Najavio je da će nešto više o tome reći u petak, 3. ožujka.   "U petak ću vam nešto više o tome reći. Bit ćete pozvani na pressicu na parceli gdje će se graditi crkva. Po prijedlogu Grada, ja mislim da će to Kaptol objeručke prihvatiti. I, na koncu, opet će biti Milan vidovit. Rekao sam da tamo ima dovoljno mjesta i za crkvu i za park. Jesam to govorio? Jesam i sad ću ponovno ponoviti. Bit će 150 metara dalje", rekao je. Dodao je da je dio parcele u vlasništvu Grada, a dio u vlasništvu privatnih osoba. "Nalog je dat da se otkupi zemlja. Mora se izmijeniti GUP (Generalni urbanistički plan) i napraviti crkva", izjavio je Bandić u emisiji Radio Sljemena. >>SDP-ov zastupnik podnosi kaznenu prijavu protiv Bandića zbog gradnje crkve na Savici >>Stanovnici Savice: Nismo protiv Crkve ali želimo da se i nas pita 