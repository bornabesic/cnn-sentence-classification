Kolona biciklista, sudionika 34. Večernjakove biciklijade, stigla je na Bundek! Nakon uspješno odvožene rute od Nacionalne sveučilišne knjižnice preko Vukovarske, Savske ceste, Radničke ceste pa do Novog Zagreba, biciklisti su stigli na cilj na Bundeku gdje je počeo gastronomsko-glazbeni program koji će trajati cijeli dan. Slavonska avenija, Savska, Vukovarska – samo su neke od ulica kojima su danas vladali biciklisti. Razlog je i više nego opravdan – Zagrepčani su vozili tradicionalnu Večernjakovu biciklijadu koja je počela u 11 sati kod Nacionalne sveučilišne knjižnice Tradicija duga 34 godine Tisuće biciklista – od onih koji prvi put voze, do onih koji se godinama prijavljuju, gradskim ulicama pedalira duge 34 godine, od 1978. kada je prvi put organizirana biciklijada koja je u svome nizu imala tek četiri godine stanke. Večernjakova je biciklijada u svojim počecima bila događanje koje je okupljalo građane – svjedoči tome i arhiva naših fotoreportera, događaj kojim su se Zagrepčani polako “zagrijavali” za početak ljeta i završetak školske godine. Tradicija je očuvana i danas, tek s promijenjenim detaljima. Nekada su se u koloni brojili pony bicikli, stari “krampovi” kako su izvještavali brojni novinari, ali i bicikli kućne izrade s tada popularnim banana-sicevima. Danas su bicikli puno više od rekreacije – prijevozna su sredstva koja su promijenila navike naših građana i zbog kojih je inicirana izgradnja biciklističke mreže, iscrtavanje staza, spuštanje rubnjaka i naglašena potreba za ulaganjem u cijelu biciklističku infrastrukturu na području grada Zagreba. Lani je rutu dugu desetak kilometra odvozilo gotovo dvije tisuće biciklista – sličan, ako ne i veći odziv očekuje se i ove godine iako je ruta vožnje sada za dva kilometara duža od prošlogodišnje. Start je bio ispred parkirališta Nacionalne i sveučilišne knjižnice (istočna strana prema fontanama) u 11 sati. Sve sudionike Večernjakove biciklijade očekuje tombola s bogatim nagradama. – Biciklisti moraju voditi računa o načinu vožnje kao i o tome da ne smiju pretjecati predvodnike biciklijade – policijsku pratnju i redare koji se brinu o sigurnosti vozača. Večernjakovu biciklijadu ne mogu voziti djeca mlađa od osam godina – poručili su organizatori. I stanka za odmor Od Nacionalne knjižnice, gdje je bio start, biciklisti su nastavili Slavonskom avenijom prema Savskoj cesti. Sa Savske se skrenulo u Ulicu grada Vukovara i vozilo prema Heinzelovoj, odakle se ruta nastavila Radničkom cestom pa Capraškom i Velikogoričkom ulicom, Ulicom I. gardijske brigade Tigrovi. Tamo se nakon kratke stanke nastavilo Ulicom grada Chicaga i Miševečkom ulicom pa na Ulicu Marina Držića kojom se kolona priključila na Aveniju Marina Držića. Nakon Mosta mladosti, sudionici biciklijade ušli su u Ulicu Damira Tomljanovića Gavrana i ruta se završila na jezeru Bundek, na šljunčanom parkiralištu na istočnoj strani jezera. >>Pripremite svoje bicikle jer se sutra vozi Večernjakova biciklijada >>Bicikl treba koristiti više jer je uvijek brži od javnog prijevoza Nakon biciklijade za sve je Zagrepčane na Bundeku organiziran bogati zabavni program, koji će potrajati do kasno navečer. Uz DJ-eve od 21 sat predviđen je i koncert kojim ujedno završava ovogodišnji projekt Kvartoteke, Soundset Radija, a na kojem će nastupiti bendovi: Sara Renar, Flyer, Nola, Picksiebner, Ante Cash,Detour, Vatra. PIK Vrbovec pobrinut će se za izgubljenu snagu biciklista, a bogat program pružit će zabavu za cijelu obitelj. Sve sudionike očekuje i tombola na kojoj mogu osvojiti vrijedne darove kao što su novi bicikl MTB Xplorer Greed 9.6 koji daruje Explorer Life ili jedan od paketa biciklističke opreme koje je za sudionike biciklijade pripremio Giant. Ove godine Večernjakovu biciklijadu podržavaju Intersport, HEP, Biolab, Wüstenrot, Thule, Hell Energy Drink i Dacia. Biciklijada se održava pod pokroviteljstvom Ministarstva zdravlja.      