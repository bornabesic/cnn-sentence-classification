Nakon što su turisti otkrili Zagreb prije nekoliko godina, sada su, izgleda, shvatili što sve mogu razgledati u njegovoj široj okolici. Vidi se to i po brojkama koje pokazuju 36 posto više noćenja u 2016. u odnosu na godinu prije. Najposjećeniji su Velika Gorica, Samobor i Sveta Nedelja. Nisu se ti rezultati dogodili preko noći. Zaslužni su za to djelatnici lokalnih turističkih zajednica. Točnije, djelatnice. Jer TZ-e u Zagrebačkoj županiji, po uzoru na TZ Zagreba koji vodi Martina Bienenfeld, vode – žene. I uglavnom su jedine zaposlenice svojih ureda. Jedna od njih je Milada Mesarić, koja na mjestu direktorice TZ Velike Gorice radi deset godina. Velik broj posjeta i noćenja imaju, među ostalim, zahvaljujući zračnoj luci. – Trenutačno se gradi i hotel u središtu grada, a i moderni interpretacijski centar, u kojem će biti i multifunkcionalna dvorana, kavana te prodavaonica domaćih proizvoda – kaže Milada Mesarić. Njena prethodnica danas je direktorica TZ Zagrebačke županije Ružica Rašperić, kojoj je karijeru, među ostalim, obilježio i posao u Uredu državnog protokola kao savjetnice za imunitete i privilegije veleposlanstava u Hrvatskoj. Iz sasvim drugog sektora, onog privatnog, na mjesto šefice TZ Samobora došla je Martina Paladina. Dugi niz godina vodila je vlastitu turističku agenciju, koja je najviše radila na ruskom tržištu. Posljednji Samoborski fašnik, najpoznatija samoborska manifestacija, bio je prvi pod njenim rukovodstvom. I već su se vidjele promjene. Fašnik je ove godine prvi put bio “digitaliziran” pa su se najbolje maske birale i putem aplikacije. Rad mlade direktorice dodatni je tako “začin” kremšnitama po kojima je Samobor poznat. A na gastrospecijalitetima, i to od buče, počiva i turizam Ivanić-Grada, čiju turističku zajednicu vodi Ankica Bešter. – Organiziramo i Bučijadu koja je od male manifestacije postala događaj na koji dolaze iz drugih gradova – kaže Ankica Bešter koja ured vodi devet godina. U njenom poslu, kaže, nema radnog vremena. Radni dan, naime, počne ujutro i traje do večeri, kada se moraju obići manifestacije koje su u tijeku. Na treće mjesto u županiji popela se Sveta Nedelja gdje u turizmu šefuje Renata Vlahović, koja je znanja u turizmu stjecala, među ostalim, i radom na moru. U Jastrebarskom pak turističku zajednicu vodi Ivana Herceg, a veću posjećenost bilježe i zbog vinskih cesta kojima su okružene te fine domaće klope plešivičkih vinara. Marinka Zubčić turizam vodi u Svetom Ivanu Zelini, poznatom po međunarodnom viteškom turniru. – Postoji nekoliko manifestacija koje se tijekom godine održavaju u Zelini i koje privlače turiste, a stalno radimo na njihovu obogaćivanju – kaže Marinka Zubčić. Jedna od najdugovječnijih je Branka Barilović, šefica TZ Zaprešića, koja svoj posao nije mijenjala 35 godina. No trebalo joj je vremena da to izračuna. Kada je počela raditi, kaže Branka Barilović, vratila se s rodiljskog, a sad ima već odraslog sina. – Moja je uzrečica da u Zaprešiću postoji cjelodnevni sadržaj za cijelu obitelj. Djed može pecati na Zajarkima, baka je na duhovnoj obnovi u Lužnici, mama “pegla” kartice u Westgateu, sin igra golf na obližnjim terenima, a kći jaše u konjičkom klubu – zaključila je Branka Barilović. 