Prvi su putnici jučer stigli na novi terminal Zračne luke Franjo Tuđman, ali i na – Kvatrić. Već su se, naime, u četiri ujutro mogli na okretištu autobusa na početku Heinzelove vidjeti ljudi s koferima. Pomalo sramežljivo i uplašeno tražili su novi autobus 290 koji je počeo prevoziti putnike od Zagreba do Velike Gorice preko Zračne luke. – Joj, dobro, došli ste. Spasili ste me, i zato što ću stići na let i zato što sam se kladio sa ženom da ćete doći. Ona je rekla da je sigurnije uzeti taksi, ali ja sam htio isprobati novu liniju – komentirao je vozaču jedan od prvih putnika. Na novoj relaciji voze ukupno tri autobusa, prvi je krenuo u 4 sata i 20 minuta s Kvatrića, a za volanom je bio vozač Filip Knežević. – Vidi se da je linija nova, ljudi pitaju hoće li doći do zračne luke, koliko nam treba, kojim putem idemo… – objasnio je Filip Knežević. Relaciju od Kvatrića do Gorice i nazad mora proći za najviše 105 minuta da ne bi kasnio, što mu je jučer polazilo za rukom, iako je u vrijeme najvećih gužvi bilo “gusto”. Najveći problem, objasnio je, stvara gužva kod Domovinskog mosta gdje je zbog radova prohodan samo jedan trak. Autobusi kreću svakih 35 minuta i jučer uistinu nije bilo kašnjenja, ali vozilo je svaki put na početnu stanicu uspjelo doći tek nekoliko minuta prije nego što je moralo opet krenuti. A da je upravo točnost najvažnija, komentirali su putnici objasnivši “kako avion nikoga ne čeka, a ne mogu baš na aerodrom krenuti pet sati ranije”. – Ovo je ipak odlična linija i svakako se isplati – rekao je Leo Klasinc koji je jučer oko 10 sati krenuo u Zračnu luku, a let za Köln imao je u 13 sati. Prije je trebao ići ili taksijem ili tramvajem do autobusnog kolodvora pa tamo na autobus do Zračne luke. To je trajalo dulje, a i karta je bila 30 kuna. Sada treba izdvojiti 8 kuna, odnosno treba kupiti dvije karte od četiri kune s obzirom na to da je riječ o dvije zone. No nisu se u autobusu vozili samo oni koji idu u zračnu luku. Prije nego što do nje dođe, autobus ide Heinzelovom do Žitnjaka pa u Petruševečko naselje, Veliku Kosnicu i Petinu, čiji su stanovnici oduševljeni što su sada bolje povezani s centrom. Nova je linija zbunila pak one koji inače koriste autobus od Kvatrića do Kozarih puteva s kojim novi autobus dijeli stajalište. Do sada je tamo bio samo jedan autobus pa su mnogi automatski ulazili bez provjere gdje vozi te umalo završili u pogrešnom dijelu grada. – Ma to je normalno, i nama i ljudima treba nekoliko dana da se uhodamo, ali sve je super – rekao je ZET-ov koordinator Ivica Sertić, koji je pazio da sve bude u redu. Nakon što prođe Zračnu luku, autobus do Velike Gorice vozi istom rutom kao i autobus 268, koji ide od Glavnog kolodvora u Zagrebu. Stoga je nova linija posebno obradovala Velikogoričane koji su komentirali da će sve biti super ako autobus 290 bude i upola manje problematičan od svojega “starijeg brata” koji je poznat po čestim kašnjenjima, zakrčenosti, incidentima... Mnogi su već prvog dana odlučili testirati novu liniju za koju se nadaju da će barem malo rasteretiti dosadašnju. Prema podacima iz ZET-a, njome se dnevno do sada vozilo više od 20.000 ljudi, a brzu liniju 330 koristilo je više od 5000 ljudi. Sada još ostaje vidjeti hoće li se na ovoj trasi uistinu sagraditi i tramvajska pruga što se već dugo najavljuje. >> Novi terminal Zračne luke 'Franjo Tuđman' počeo s radom: Sve protječe bez ikakvih smetnji ili poteškoća >> 'Terminal je lijep, no dolazak do luke prošao je loše zbog pogrešnih putokaza, a cijene su paprene' >> Zagreb se ima čime ponositi. Aerodrom izgleda svjetski 