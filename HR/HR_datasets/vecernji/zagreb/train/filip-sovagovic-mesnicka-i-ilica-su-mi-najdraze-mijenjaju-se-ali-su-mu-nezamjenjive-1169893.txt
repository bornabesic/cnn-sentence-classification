Iako voli reći da živi na relaciji između sna i jave, prava zagrebačka adresa Filipa Šovagovića jest Mesnička ulica. U centru mu je sve nadohvat ruke, a s obzirom na to da tamo i živi i radi, nema potrebe odlaziti odande i smatra da je to najljepši dio grada. Trgovine, kafići, kazališta, muzeji... ništa ne nedostaje. – Kvadrat koji čine Ilica, Frankopanska, Dalmatinska i Medulićeva mi je apsolutno najdraži dio Zagreba u kojemu provodim najviše vremena i ništa ne bih mijenjao – govori 50-godišnji glumac koji je od 1995. godine član glumačkog ansambla Gradskog kazališta Gavella. Iako se baš Mesnička ulica posebice u zadnjih nekoliko godina promijenila te više ne izgledao kao nekada, Šovagoviću je i dalje najdraža u gradu, uz Ilicu kojom se svakog dana šeće kada ide od kuće do kazališta. – Sada svaki dan imam probe jer pripremam novu predstavu “Tesla Anonimus” čiji sam redatelj i scenograf, ali u njoj i glumim – kaže Filip Šovagović te napominje kako predstava govori o manje poznatim podacima i događajima vezanim uz život i rad Nikole Tesle. O njegovim se izumima već sve zna, no njemu je cilj, ističe, prenijeti što je ovaj svjetski poznati izumitelj mislio i osjećao, a nije nikada nikome rekao. Na pitanje zašto je odabrao baš Teslu da predstavi njegov život, kaže kako je riječ o ličnosti koja je jako inspirativna za film, kazalište, knjigu… Premijera predstave je 23. svibnja, a u njoj glume i Marko Petrić, Andrej Dojkić, Antonija Stanišić Šperanda, Natalija Đorđević, Tara Rosandić, Đorđe Kukuljica i Fadil Abdulov Fafa. U odmoru od proba Filip Šovagović vrijeme provodi u šetnji u prirodi. Zagreb je barem metropola koja se može pohvaliti zelenilom, a on je svoju zelenu oazu već odabrao. – Najljepši park u Zagrebu mi je onaj u mom kvartu, veliko školsko igralište i park iza muzeja Mimara. Blizu mi je i jako je lijepo uređeno, a tamo je i velika terasa i tamo mogu po nekoliko sati provesti u razmišljanju na kraju dana – govori rođeni Zagrepčanin koji je ovdje išao u osnovnu školu i Klasičnu gimnaziju, nakon čega je studirao glumu te filmsku i TV režiju na zagrebačkoj Akademiji dramske umjetnosti. Zagreb toliko voli da čak i ljeta radije provodi ovdje, umjesto na ljetovanju, no ne skriva da mu je, osim Zagreba, srce osvojio i Jadran, a posebice Vis i Hvar gdje je prije nekoliko godina snimao i svoj film. 