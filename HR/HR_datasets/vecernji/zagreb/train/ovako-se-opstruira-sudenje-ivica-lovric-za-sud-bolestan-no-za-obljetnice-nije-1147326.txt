Da optuženici na sve moguće načine pokušavaju opstruirati suđenja i nije neka novost, no način na koji je to napravio Ivica Lovrić, optužen u aferi Štandovi, graniči s bezobrazlukom. I otvorenim ismijavanjem kako suda tako i pravne države.  Jer, dok je za sud 2. veljače, kada se održavalo optužno vijeće u aferi Štandovi, Lovrić bio bolestan, kada su gradske protokolarne obveze u pitanju ta je bolest nestala kao rukom odnesena. Naime, dok je sudu poslao ispričnicu navevši da ne može doći zbog bolesti, zbog čega je odgođeno optužno vijeće te odluka o pravomoćnosti optužnice protiv njega Milana Bandića i Zdenke Palac, Lovrić se isti dan pojavio na obilježavanju 30. obljetnice smrti Ive Vuljevića, a sve to je uredno zabilježeno na internetskim stranicama Grada Zagreba. Tamo su objavljene i fotografije s obilježavanja obljetnice na kojima se vidi Lovrić koji sjedi u prvom redu i pozorno sluša što govori suoptuženik mu Milan Bandić. Navodna bolest Lovrića nije spriječila i da se dan kasnije pojavi na dodijeli stipendija Grada Zagreba, što je također uredno zabilježeno na internetskim stranicama Grada Zagreba. Da cijela stvar bude bolja, prošlotjedna sjednica optužnog vijeća nije prva koja je dogođena zbog Lovrića. Ni ona prije zakazana nije se održala jer on, navodno, nije primio sudski poziv. Odugovlačenjem rasprava Lovrić zapravo kupuje vrijeme sebi i svom šefu Milanu Bandiću, a sve kako suđenje za aferu Štandovi ne bi počelo prije lokalnih izbora. Sljedeća sjednica optužnog vijeća zakazana je za 15. veljače pa će biti zanimljivo vidjeti tko će tada imati neki problem sa zdravljem te hoće li sud sankcionirati Lovrića zbog evidentnog nepoštovanja suda. 