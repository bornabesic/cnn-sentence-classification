Gradonačelnik Milan Bandić u jednom je doista u pravu – problem otpada ne može riješiti sam. Više je razloga tome – treba mu na čelnome mjestu u Čistoći čvrsta osoba, netko tko se ne libi, s dozvolama ili bez dozvola za komuniciranje, o činjenicama razgovarati s novinarima, no prije svega treba mu podrška u Ministarstvu zaštite okoliša. Požalio se Bandić da je od bivšeg ministra Mihaela Zmajlovića nije imao, a on mu je uzvratio davši točne termine održanih sastanaka, ali Bandić sada, pod egidom “ostavimo bivše iza leđa”, nadu polaže u dogovor s novim ministrom Slavenom Dobrovićem. S njim mora sjesti za stol, pri čemu mora biti svjestan da će, kad pokuca na ministrova vrata, na dogovor doći s dva tereta. Prvi mu je “laž” prosuta prije četiri dana. Da bi prekinuo novinarska pitanja, rekao je da već sutradan ima dogovoren sastanak s novim ministrom. Na dan sastanka, za koji je, čini se, znao jedino Bandić, ali ne i Dobrović koji je bio izvan Zagreba, gradonačelnik je bio na odavno zakazanoj sjednici Skupštine. Drugi mu je teret još gori od prvoga. Bandić će sada ministra moliti ruku suradnje, a točno u kolovozu 2014. pred svim ga je skupštinarima izvrijeđao, kada je Dobrović kao predstavnik članova Udruge za zaštitu okoliša Resnik govorio protiv spalionice kao rješenja za zagrebački otpad. – Vidjeli smo puno poze i obleke, političkih govora, a najmanje struke. Ja to zovem džuboks. Vi ste ovdje kao Slaven Dobrović, građanin grada Zagreba. Uime udruge Resnik. Točka. Točka! Niste ispred Sveučilišta – vikao je tada Bandić na Dobrovića, “filozofa” koji je došao “zaplašiti” građane svojom “suludom teorijom” o nekvaliteti spalionice. Sada je taj “suludi profesor” bez imalo struke, čini se, postao stručan, a Bandić je u trenu promijenio svoje mišljenje kada je taj “obični građanin Zagreba” dobio neku drugu titulu. Bandić sada razmišlja pa je prije dva dana rekao: Neću inzistirati na modelu ako struka kaže da nije dobro... Struka ili...? Kako god bilo, ego će obojica morati pregristi. 