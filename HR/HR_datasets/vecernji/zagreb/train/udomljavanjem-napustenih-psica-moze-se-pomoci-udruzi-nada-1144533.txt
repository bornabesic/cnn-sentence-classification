Što kada se udruga za terapijsko jahanje počne ne svojom voljom pretvarati i u azil za napuštene pse? Upravo s tim problemom muku muči Udruga Nada iz Vrbovca. – Ljudi nam u gluho doba noći ostavljaju psiće pred vratima, na hladnoći i snijegu, jer znaju da volimo životinje i da ih nećemo moći ignorirati – rekao je Mladen Dakić, tajnik udruge za rekreacijsko i terapijsko jahanje na čije imanje već više od deset godina dolaze djeca s teškoćama. Udruga na imanju ima 11 konja, a napominju kako su se mnogi kod njih našli nakon što su ih spasili od sigurne smrti. Osim o njima, sada se moraju brinuti i o psićima, čiji se broj popeo na 12 i svakog je dana sve veći. – Odlučili smo stoga javno apelirati na ljude da ne ostavljaju svoje ljubimce na takav način, ali i da nam pomognu u brizi za one koji su već kod nas – kazao je Mladen Dakić te objasnio da je Udruga Nada humanitarna neprofitna organizacija čiji se rad financira gotovo isključivo donacijama. Zbog zime i povećanog broja životinja sada im ponestaje hrane i ostalih potrepština. Redoviti trošak držanja samo jednog konja premašuje, naime, 10.000 kuna godišnje. – Može nam se pomoći donacijama, ali i udomljivanjem psića koji su trenutačno kod nas našli utočište – apelirali su iz udruge te napomenuli da je jedini uvjet za uzimanje psića obećanje da će mu se pružiti dom pun ljubavi. – Na nekima se vidi da su naučeni na kuću i brigu ljudi i sada kada su se našli na ulici potpuno su izgubljeni – objasnio je Mladen Dakić te dodao kako su Ben, Diko, Beto, Lara, Lenon, Selka i ostatak vesele družine i dalje jako zaigrani iako su ostavljeni na zimi.• 