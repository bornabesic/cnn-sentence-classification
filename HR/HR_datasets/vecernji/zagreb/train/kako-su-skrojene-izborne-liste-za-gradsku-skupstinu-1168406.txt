 Tri tjedna nakon lokalnih izbora oskarovac Branko Lustig navršit će 85 godina. A otprilike u isto vrijeme čekat će ga i prva sjednica Gradske skupštine na kojoj će kao zastupnik stranke „Bandić Milan 365“ sjediti u društvu kolegica književnice Milane Vuković Runjić, violončelistice Ane Rucner, odvjetnice Ljerke Mintas-Hodak i dvije Sandre, Paović i Perković. Obilazit će i gradske četvrti ne bi li se upoznao s problemima Zagrepčana pa iskoristio svoju poziciju da bi budućeg gradonačelnika ili gradonačelnicu upozorio na potrebne promjene, a djelovat će i na sjednicama skupštinskog odbora po želji. Tako će, pita li se gradonačelnika Milana Bandića, u novom sazivu Skupštine biti posložene njegove karte, barem baci li se pogled na listu za gradski parlament koji je predao Izbornom povjerenstvu. Hasanbegović i Bruna Esih A osim oskarovaca, odvjetnika, književnika, estradnjaka i sportaša, među 51 ime uključio je i predsjednika Gradske četvrti Podsljeme Krešimira Kompesaka, sadašnje pročelnike Slavka Kojića, Pavla Kalinića, Ivicu Lovrića i Višnju Fortunu te svoju zamjenicu Vesnu Kusin. – Na listi će biti i nacionalne manjine – rekao je Milan Bandić, koji nije uspio promijeniti Statut Grada prema kojem bi se manjincima omogućila zajamčena mjesta u Skupštini. Zato je Bandić pet manjinskih potencijalnih zastupnika predstavio na svojoj listi, a među njima su Ševko Omerbašić, Gzim Redžepi i Duško Ljuština. Unatoč tome, Zagrepčani, kako sami kažu, nekako su najmanje iznenađeni upravo gradonačelnikovom listom jer svima dobro poznata imena ionako su očekivali. A ime koje svakako nitko nije očekivao jest ono Zlatka Hasanbegovića na skupštinskoj listi Brune Esih. Gotovo je siguran njegov ulazak u Ćirilometodsku jer je na visokom, drugom mjestu na popisu. – Uvjeren sam da će HDZ ostvariti povijesni rezultat u Zagrebu, imati gradonačelnika i većinu u Skupštini – rekao je predsjednik gradskog ogranka stranke Andrija Mikulić, koji se na skupštinskoj listi nalazi odmah ispod nositelja Prgometa. Na listi i “nijemi” Ostojić I dok su na popisu visoko i Ivan Ćelić te Ivan Kujundžić, a za sjednice se spremaju i sadašnji te bivši predsjednici gradskih četvrti Dražen Hrkač, Vladimir Iviček, Stanko Gačić i Željko Fiolić, najveće je iznenađenje niska pozicija, odnosno tek 37. mjesto Marija Župana, jednog od najaktivnijih zastupnika u Skupštini u posljednjem sazivu. Jednako čudi i lista SDP-a i HNS-a, koja je tek na 23. mjesto smjestila jednako aktivnog Dominika Etlingera. Peto od 51 imena na tom je popisu ime Rajka Ostojića, koji je posljednji saziv gradskog parlamenta zaključio s nula javljanja za riječ, a po položaju na listi veće šanse za ulazak ima čak i od HNS-ova Tomislava Stojaka, inače apsolutnog rekordera po aktivnosti prošlog mandata. A da se pri sastavljanju liste nije pretjerano vodilo računa o onima koji su se već dokazali u Skupštini, vidi se i po pogledu na 18. mjesto popisa, na kojem je Ismar Avdagić, glasnogovornik kampanje Anke Mrak Taritaš, pet mjesta iznad Etlingera. Odluče li Zagrepčani svoje povjerenje, osim dosad najbrojnijim strankama u Ćirilometodskoj, dati i novima poput Živog zida, koji je listu sastavio s Promijenimo Hrvatsku, u Skupštinu bi mogli ući i supružnici Lovrinović. Ivan Lovrinović kandidat je i za gradonačelnika pa je prvi na svojoj listi, dok je na petom mjestu njegova supruga Slavica.   Niz poznatih našao se i na listama za vijeća gradskih četvrti te za mjesne odbore. Darko Domitrović, suprug Sandre Bagarić, Bandićev je kandidat u Donjem gradu, a tu su još voditeljica Vjekoslava Bach, dinamovac Branko Gračanin i Ksenija Erker. HDZ-ovci su na liste uvrstili Dubravka Šimenca i Luku Balvana, dok se Sandra Švaljek opredijelila za Kristijana Ugrinu. Živi zid igrat će na obiteljsku kartu pa listu za Vijeće Trešnjevke – sjever predvodi Hrvoje Pernar, otac Ivana Pernara.      