Zagreb je jučer imao posebne goste. Brazilac Cesar de Oliveira i njegova djevojka Silvia Alves dos Santos u Hrvatsku su potegnuli čak iz Sao Paula. Posjet metropoli dio je zanimljivog projekta – 180 pivovara u 180 dana. Tako bi se trebala zvati Cesarova knjiga.  – Obići ćemo na ovom putovanju 30 zemalja. Imamo kamper i njime putujemo šest mjeseci, već kako ime knjige kaže. Ovdje u Hrvatskoj posjećujemo Zmajsku pivovaru, Pivovaru Medvedgrad i Novu rundu – kaže De Oliveira, koji projekt sam financira. Brazil je dom najveće svjetske pivarske kompanije InBev, a kultura piva, kao i u Hrvatskoj, snažno raste.  – Zainteresiralo me da vidim kako to izgleda drugdje. U Brazilu je neovisno pivarstvo uhvatilo jakog maha pa se nadam da neću imati problema da za knjigu pronađem izdavača. Cijeli tijek puta bilježimo na blogu 2praca2prala – opisuje dvoje simpatičnih Brazilaca koji su u Hrvatsku došli iz Italije, odakle su pak stigli iz Slovenije. U Puli nisu propustili posjetiti Arenu, a u Zagrebu – Muzej prekinutih veza! Zagreb i njegovi stanovnici, kažu, vrlo su prijateljski raspoloženi, a sam ih je grad iznenadio kombinacijom modernog i klasičnog. 