Vikend koji je pred nama nudi pregršt događaja zbog kojih sigurno nećete ostati doma. Crtani romani šou, najveći festival stripa u regiji, koji je za 20. rođendan dobio i internacionalno ime, Zagreb Comic Con, održava se u Domu Hrvatskih likovnih umjetnika, a na njemu ćete moći, među ostalim, pogledati izložbu o 30 godina Dylana Doga u našoj zemlji, razgovarati s mnogim domaćim i stranim autorima te kupiti neko rijetko izdanje. Ako ste zaljubljenik u cosplay, ne propustite SFeraKon na FER-u, a ako ste mačkoljupci, navratite do West Gatea. Kasnije možete i do Tvornice, zaplesati u ritmu funka. Vodič za dobru zabavu 1. Cosplay na FER-u  Geekovi i ljubitelji znanstvene fantastike ovaj će vikend zaposjesti FER jer – počinje SFeraKon! Posjetitelji će moći istražiti svijet Harryja Pottera nizom predavanja, radionica i kvizova, doznati jesu li videoigre prije zaista bile bolje nego danas, promatrati Sunce teleskopom ili vidjeti svoje junake na cosplay natjecanju na kojemu će stručni žiri odabrati najbolje kostime. Manifestacija počinje večeras u 19 sati, a traje do nedjelje. 2. Upoznajte burmilu West Gate je rezerviran za ljubitelje mačaka. Ondje se, naime, održavaju dvije međunarodne izložbe na kojima će sudjelovati više od 200 mačaka 18 različitih pasmina iz osam zemalja, a možete ih razgledati sutra i u nedjelju. Osim, primjerice, maine coona te perzijske ili britanske kratkodlake mačke, iz Švedske dolazi i posebno rijetka pasmina burmila, koju će posjetiteljima predstaviti dvije ljupke predstavnice. 3. Orson Welles u kinoteci Filmofili ovaj vikend mogu u Kinoteci pogledati dva kultna ostvarenja slavnoga Orsona Wellesa – večeras su to “Veličanstveni Ambersonovi”, a sutra “Proces”. Projekcije počinju u 20 sati, a sutra u 11 na programu je također filmska matineja uz nizozemskog “Malog gangstera”. 4. Nevjerojatan događaj Posljednji put ove sezone u kazalištu KNAP imate priliku pogledati predstavu Ivice Boban “Nevjerojatan događaj”. Izvodi se sutra u 20 sati. 5. Jimmy Stanić i Sexy Boysi Sax će sutra ugostiti legendarnog Jimmyja Stanića i Sexy Boyse kao glazbenu pratnju koju čine Mario Igrec na gitari, Mladen Baraković na basu i Đula Njikoš na klaviru. Na koncertu koji počinje u 21 sat moći ćete se prisjetiti šlagera poput “Kobile Suzy”, “Dimnjačara” i “Prolazi sve”, velikih hitova glazbenika čija je karijera duga više od šest desetljeća okrunjena Porinom za životno djelo. Koncert u Saxu ujedno je warm up za nadolazeće, petnaesto izdanje Tabor Film Festivala. 6. Pametno kino Subotnje jutro provedite sa svojim mališanima na matineji u kinu Tuškanac, gdje će se od 11 sati prikazivati animirani film “Mala velika panda”, u kojemu Manchu pokušava spasiti svoju vrstu od izumiranja. Nakon filma maleni će gledatelji moći sudjelovati i u kreativnoj radionici koja traje 60 minuta i namijenjena je djeci od pet do 10 godina, no dobrodošli su i drugi uzrasti. 7. Dizajneri u Laubi Četvrte je godine Lauba domaćin Tjedna dizajna, na kojemu možete vidjeti doista sjajne radove domaćih i stranih izlagača. Večeras u 18 sati ondje je usto premijera hrvatskog dokumentarnog filma “Kotači snova”, a sutra od 11 klinci bi mogli uživati na radionici “Složi & obloži” na kojoj će se upoznati s raznim materijalima i njihovom upotrebom. Također sutra, u 20 sati, koncert je Nika Orosija i grupe Nipplepeople, a upad je na sve događaje besplatan. 8. Tvornica u funk ritmu Obožavatelji Songkillersa, našeg najvećeg funk-benda, sutra će moći uživati na njihovu koncertu u Tvornici. Koncertom bend slavi 20 godina od objavljivanja prvog studijskog albuma “Fleka”, s kojeg su davne 1997. skinuti i hit singlovi “Ni’ko kao ti” te “Ne znam gdje sam”. U dva desetljeća postojanja nizali su brojne uspješnice, a sutra od 21 sat možete otkriti što je dobitna kombinacija zvuka ovog funk-benda. 9. Oleanna na Ribnjaku Večernji izlazak sutra začinite odlaskom u Scenu Ribnjak, gdje možete pogledati autorski projekt Sare Stanić i Darka Stazića, predstavu “Oleanna”, koja počinje u 20 sati. 10. Zborijada na Bundeku Bundek će u nedjelju propjevati. Od 17 sati održat će se ondje Dječja zborijada, na kojoj ćete moći poslušati malene osnovnoškolce kako pjevaju poput velikih. Program će voditi glumac Berislav Tomičić, animatori su Plesni studio Tala i Laboratorij zabave, a održat će se i radionica “Priča u boji”. 11. Najveći festival stripa  Od danas do nedjelje u Domu HDLU-a održava se najveći festival stripa u regiji na kojem su gosti Jordi Bernet, Eduardo Risso, Alfonso Font... 12. La noche Espanola Španjolski ritmovi i melodije u izvedbi studenata Muzičke akademije zagrijat će vas u nedjelju u 20 sati u Koncertnoj dvorani “Blagoje Bersa”. 13. Premijera Triko Cirkus Teatra “Skupljačice tame” redateljice Ive Peter-Dragan, novu predstavu Triko Cirkus Teatra, pogledajte premijerno večeras u 20 sati u KUC-u Travno. 14. Stop i Fifty G u Bikers beer factoryju I ovaj vikend samo dobra glazba u BBF-u. Večeras od 23 sata zabavlja vas grupa Stop, a sutra u isto vrijeme možete zaplesati u ritmu Fifty G-a. 15. Multimedijalni "Fazni pomak" “Fazni pomak”, multimedijalnu instalaciju Ivana Marušića Klifa, od večeras možete razgledati u Galeriji Miroslav Kraljević. Otvaranje je u 20 sati. 