U parku Trnjanska Savica danas je u organizaciji Grada Zagreba održano anketno izjašnjavanje stanovnika o tome jesu li za ili protiv uređenje tog parka, a rezultati su pokazali da je njih 700 podržalo uređenje parka, 103 je bilo protiv i sedam listića je bilo nevažećih, a iz građanske inicijative "Čuvamo naš park" odmah su poručili da je to još jedna manipulacija gradonačelnika Milana Bandića te da osporavaju tu nelegalnu akciju i rezultate današnje ankete.   Rezultate je objavilo peteročlano povjerenstvo nakon završetka anketnog izjašnjavanja stanovnika Savice, koje se provodilo od 7 do 19 sati, a pitanje na koje su se stanovnici izjašnjavali glasilo je: "Da li ste za uređenje parka na Savici?". Zagrebački gradonačelnik Milan Bandić u petak je pozvao stanovnike Savice da se u subotu tijekom dana, u parku Trnjanska Savica izjasne žele li ili ne da Grad uredi park u skladu sa svojim projektom, vrijednim 11 milijuna kuna.   Iz inicijative "Čuvamo naš park" večeras su, nakon objave rezultata tog anketnog izjašnjavanja, poručili kako "još jedna gradonačelnikova manipulacija nije uspjela". "Rezultat ankete na Trnjanskoj Savici koju je nakon nasilnog upada u park, isplanirao, sastavio, realizirao i nadgledao Ured gradonačelnika Milana Bandića otišao je u smjeru koji su u Gradu zacrtali od samog početka. Završni igrokaz s brojanjem glasova i nepokazivanjem ispunjenih lista glasača samo je točka na političku farsu kojoj smo svjedoci od jučer u podne", priopćili su iz inicijative. Poručili su kako osporavaju i negiraju tu nelegalnu Bandićevu akciju i u potpunosti rezultate današnje ankete. "Takva brzopleta, režirana i zbunjujuća anketa ne može zamijeniti legalne demokratske procedure", istaknula je u priopćenju inicijativa "Čuvamo naš park". Podsjetili su da su oni prikupljali potpise za peticiju "Protiv predloženog preuređenja parka Trnjanska Savica i za provedbu javnog natječaja za uređenje parka" te da su skupili više od 1200 potpisa stanovnika Savice, i to potvrđeno imenom i prezimenom, adresom i OIB-om ili brojem osobne iskaznice. "1200 glasova protiv preuređenja parka po sumnjivom planu napravljenom bez javnog natječaja i s puno legalnih dubioza premoćno je više od 700 koliko je skupila Bandićeva anketa čije je manipulativno pitanje bilo 'Da li ste za uređenje parka na Savici?'. Unatoč dokazanoj prevari, nisu došli niti blizu broja ljudi koji su dali svoj glas protiv 12 milijuna kuna skupog preuređenja parka kakvog su daleko od očiju javnosti, potreba stanovnika Savice i mišljenja struke smislili i pokušali realizirati Milan Bandić i njegov tim", istaknuli su u inicijativi "Čuvamo naš park" te poručili kako nastavljaju s borbom kao i proteklih 10 dana, uključujući i 24-satna dežurstva u parku.  "Inicijativa 'Čuvamo naš park' nastavlja se boriti ZA park, park po željama, mjeri i potrebama stanovnika Savice, park čija će forma i sadržaj biti rezultat javnih tribina i natječaja", priopćila je inicijativa. 