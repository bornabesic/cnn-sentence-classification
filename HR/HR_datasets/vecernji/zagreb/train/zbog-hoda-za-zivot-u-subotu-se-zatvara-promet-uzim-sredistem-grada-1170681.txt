Tijekom održavanja manifestacije „Hod za život“ i kretanja povorke od Trga dr. Franje Tuđmana do  Trga bana Josipa Jelačića, u subotu će tim dijelom grada u potpunosti biti zatvoren promet, a na prilaznim pravcima promet će biti otežan, izvijestila je policija na svojim internetskim stranicama. Povorka pješaka krenut će u 11 sati s Trga dr. Franje Tuđmana, kretat će se Ilicom, te bi na središnji zagrebački trg trebala doći oko podneva, gdje se program nastavlja do 16 sati, kažu u policiji. Građanima, putnicima i vozačima policija savjetuje da tijekom manifestacije izbjegavaju odlazak prema centru grada kao i prometnice kojima će se kretati velika kolona pješaka. Prije i za vrijeme prolaska kolone pješaka, promet će tim ulicama biti u potpunosti zatvoren, dok će na prilaznim pravcima otežan. Tramvajski promet će od 10,45 sati do 12 sati biti obustavljen Ilicom preko Trga bana Jelačića do Draškovićeve te Frankopanskom i Savskom ulicom do Vodnikove i odvijat će se obilazno. Zagrebačka policija je na svojim stranicama objavila obilazne pravce za vrijeme zabrane prometa. 