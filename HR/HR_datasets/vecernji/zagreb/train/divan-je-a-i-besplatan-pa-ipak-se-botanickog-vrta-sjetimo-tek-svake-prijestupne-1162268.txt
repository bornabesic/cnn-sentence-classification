Što se to nalazi u centru Zagreba, jedno je od najljepših mjesta u gradu, postoji već 128 godina i ulaz je besplatan, a većina ga se ljudi sjeti posjetiti tek “svake prijestupne”, dok mnogi nikada nisu ni ušli u njega? Odgovor na ovu, zapravo tužnu zagonetku jest – Botanički vrt. Prekrasno uređena zelena oaza s više od 5000 biljaka na gotovo pet hektara površine. Svi znaju gdje je, svi znaju karakteristična zelena vrata na ulazu te dugu ogradu koja odvaja mir i idilu s jedne strane od užurbanosti i svakodnevnog života s druge. I upravo je ta ograda, točnije njezina vanjska strana, dio Botaničkog koji ljudi najbolje poznaju jer je svakog dana gledaju u prolazu, najčešće tek preko stakla u tramvaju ili autu. A koliko ih uđe u sam vrt? Unutra se šeće nekoliko turista, iznenađenih što nisu morali platiti ulaz. Ta, u drugim se gradovima ulaznice za ovakva mjesta papreno naplaćuju. I ne, to nije zato što zagrebački vrt ima manje za ponuditi. Dapače, može se mjeriti s najljepšim europskim vrtovima, no riječ je o zapravo veoma zanimljivoj tradiciji. Zemljište na kojemu je uređen još je u pretprošlom stoljeću Botaničkom darovao Grad Zagreb. Jedina je molba bila je da se građanima omogući besplatno razgledavanje. I obećanja se još drže. Osim turista, priliku je iskoristilo i nekoliko roditelja s djecom, vrtom se šeće i grupa umirovljenika, dvoje studenta s obližnjeg fakulteta uči na suncu, a tu je i jedan mladi zaljubljeni par koji razmjenjuje poljupce na klupi. I to je više-manje to. I svima njima trebamo zavidjeti iz čistog razloga što nisu samo pogledali vrt u prolazu, nego su ga uistinu i vidjeli, odlučili su uživati u nečemu što im je nadohvat ruke. I možda baš zato što je tako dostupan i besplatan, mnogi pomisle “da, nisam ondje bio već sto godina, ali stignem sutra”. A mogli bi za promjenu i danas. Botanički je lijep u svako godišnje doba, ali sada u proljeće posebno. Eno ga tamo, na Trgu Marka Marulića 9a. Ponedjeljkom i utorkom od 9 do 14.30, a od srijede do nedjelje od 9 do 19. Što čekate? •      