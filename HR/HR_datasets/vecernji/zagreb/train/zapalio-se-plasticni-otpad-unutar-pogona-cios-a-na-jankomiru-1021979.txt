Zapalio se plastični otpad unutar pogona C.I.O.S.-a na Jankomiru malo nakon 17 sati, a dim od paljevine, praćen smradom, raširio se tim dijelom grada. Vatrogasci su, javljaju nam iz JVP-a Zagreb, dojavu o požaru zaprimili u 17.19 sati i interveniraju s devet ljudi u dvama vozilima. – Gori hrpa sprešane plastike, no situacija je pod kontrolom. Nije, srećom, kao zadnji put – kazali su nam dežurni vatrogasci aludirajući na požar od 20. kolovoza kada su sudjelovala četiri vatrogasna vozila i 20 vatrogasaca te službenici Ureda za upravljanje u hitnim situacijama. Podsjetimo, požar gotovo katastrofalnih razmjera zbio se u travnju 2014., kada je izgorjelo mnogo sprešane plastike, a uz brojne vatrogasce u gašenju je sudjelovao i helikopter MORH-a. >>Ponovno gorjelo u C.I.O.S.-u, zapalila se plastika 