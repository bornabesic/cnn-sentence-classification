Noć u parku Trnjanska Savica prošla je mirno, jutro nije bilo radnika, bagera niti kamiona, a policija je redovno dežurala. Inicijativa Čuvamo naš park odlučila je službeno izaći sa zahtjevima za uređenje parka Trnjanska Savica.  Uređenje parka po demokratskoj i zakonskoj proceduri i zalaganje za javnu raspravu o potrebama za uređenje parka temeljem čega bi se izradio program i raspisao natječaj, dva su zahtjeva inicijative Čuvajmo naš park. - Mi stanovnici imamo svoje potrebe i ideje o tome kako treba urediti park. Potreban nam je veći prostor za djecu, sprave za odrasle, prostor za pse, pitka voda, novi koševi i klupe… i nadasve prirodni materijali. U javnoj raspravi, zajedno sa strukom želimo da svi stanovnici izraze i usklade svoje želje i potrebe - navode iz inicijative. Navode i da ako postoji novac za uređenje parka 'on neće ispariti nakon mjesec dana'. Pitaju se je li demokratski da stanovnici Savice prvu informaciju o uređenju parka dobivaju objavom gradonačelnika 'iza čijih leđa već kopaju bageri?'. - Nema potrebe za noćnim iskapanjima i provedbom projekta koji, ako ne računamo uski krug ljudi u Gradu, nitko od javnosti nije vidio. Novac će na računu biti i nakon izbora kada će se formirati Mjesni odbor, Vijeće gradske četvrti i kada ćemo cijelu proceduru moći provesti u skladu sa zakonom - stoji u priopćenju. Poručuju kako podupiru sva rješenja u skladu s demokratskim procedurama, a ne 'samovolju jednog čovjeka na čelu grada' te da su 'lažiranju demokracije' već jednom rekli ne i da ona niti sada neće proći.   