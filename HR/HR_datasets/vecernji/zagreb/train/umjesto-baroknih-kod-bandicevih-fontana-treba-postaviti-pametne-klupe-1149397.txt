Prozvali su ih “Bandićevim fontanama” jer se ni za jedan projekt zagrebački gradonačelnik nije toliko zalagao. Otvorene su lanjskoga rujna, no urbanisti primjećuju da treba još poraditi da se na prostor Sveučilišne livade stavi “točka na i”. Baš se, kažu, i nije razmišljalo kako ga definirati do posljednjeg detalja, što se vidi po klupama koje podsjećaju na “barokne”, a smjestili su ih pored modernih vodoskoka. Postavio ih je sam gradonačelnik u siječnju 2013., kada je rekao i kako su klupe kakve se, primjerice, mogu vidjeti na Zrinjevcu, samo privremeno rješenje te kako će nove stići na proljeće iste godine. Prošla su, istina, već četiri proljeća, no moguće je da “barokne” klupe neće dočekati i peto te da će ih se zamijeniti onima koje odgovaraju okolini. Poput pametnih klupa. Ivan Mrvoš, mladi inovator i autor pametnih klupa kakve su u metropoli postavljene ispred Rektorata Sveučilišta te kod Filozofskog fakulteta, kaže kako će ih Gradu Zagrebu do kraja veljače isporučiti još 17. Većinom za studentske domove, no na posljednjem sastanku s Bandićem govorilo se i o postavljanju pametnih klupa kod fontana. – Spomenuo je to kao ideju koja bi se mogla realizirati nakon što se postavi ovih 17 – ističe student Fakulteta elektrotehnike u Splitu čija tvrtka Include ima 15 zaposlenih. Njegove su klupe, pak, postavljene u petnaestak država na četiri kontinenta, lani su ih prodali više od 130, dok će ove godine već do kraja veljače premašiti taj broj, budući da će isporučiti 150. Pametne klupe, osim za sjedenje, služe i za punjenje mobitela, i to više njih istovremeno, imaju hot spot za internet, senzore za kvalitetu zraka, otporne su na udarce, kišu, snijeg i ostale atmosferske uvjete, a i svijetle u mraku. – Mogu svijetliti u crvenoj, plavoj, zelenoj boji, što biraju korisnici – kaže Mrvoš, dodajući da jedna klupa košta oko 2000 eura. Postaviti ih pored fontana nije nikakav problem, ističe, a ne bi im smetala ni voda koja zna prskati oko njih. A postavljanjem pametnih klupa taj bi prostor građani “posvojili” do kraja, kaže urbanist Zlatko Uzelac, a dodala bi mu se i toplina koja sada nedostaje. – U svakom slučaju, trebale bi to biti klupe dizajnirane baš za taj prostor. Možda bi dizajneri ovakve pametne klupe poput Mrvoševe mogli nadograditi – napominje Uzelac. Slaže se i njegov kolega Niko Gamulin, koji ističe da dizajn sadašnjih klupa kod fontana nikako nije primjeren tom prostoru. Autorica fontana Helena Paver Njirić, pak, kaže kako je svoju viziju klupa već poslala u Grad. U izvornom projektu zamislila ih je kao betonska uzvišenja, a trebalo je ondje biti i “Trnje post-it”, svojevrsno interaktivno polje na Sveučilišnoj livadi koje bi funkcioniralo kao oglasna ploča za stanovnike i potaknulo participaciju građana u prostoru. Možda su pametne klupe prvi korak do toga... •