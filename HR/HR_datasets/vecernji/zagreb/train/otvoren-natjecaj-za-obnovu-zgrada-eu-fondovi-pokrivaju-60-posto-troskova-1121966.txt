Nakon gotovo cijele godine, u kojoj država nije davala subvencije na obnovu zgrada, objavljen je natječaj na kojem stanari mogu dobiti čak 60 posto novca za termofasade, zamjenu stolarije, ugradnju razdjelnika ili čak zamjenu kompletnog sustava grijanja, ali i za prilagodbu zgrade osobama s invaliditetom. Natječaj je objavljen jučer i trajat će do 16. siječnja 2017. godine, odnosno dok se ne rezervira 152 milijuna kuna na koja će pikirati i stanari zgrada iz ostalih gradova, a za prijavu je potrebno imati čak 20 raznih dokumenata, među kojima i onaj da zgrada za koju se traži novac zaista postoji. Usto je potrebno imati natpolovičnu suglasnost svih stanara prema vlasničkom udjelu, energetski certifikat, projekt obnove i ugovor o gradnji. Subvencija i za projekt – Mi imamo već nekoliko spremnih zgrada koje ćemo odmah prijaviti na ovaj natječaj. Neke su zgrade ostale ispod crte na prijašnjim natječajima kada je Fond za zaštitu okoliša davao 40 posto investicije pa ćemo te zgrade sada prijaviti na ovaj natječaj i nadamo se ostvariti stanarima još veću uštedu jer sada subvencija iznosi 60 posto – kazao je Dražen Pomper, šef tvrtke Monel koja upravlja stambenim zgradama. Dodao je da će sigurno prijaviti neboder od 15 katova, jednu zgradu s četiri ulaza i nekoliko manjih zgrada, no da završavaju i projekte za još neke zgrade pa će i za njihovu obnovu tražiti novac. – Novost je u odnosu na prijašnje natječaje preduvjet da se ulaganjem mora povećati učinkovitost zgrade za 50, a ne kao ranije za 30 posto, što znači još više radova, novca, ali i subvencije – rekao je Pomper čija je tvrtka među najboljima kada je riječ o obnovi zgrada uz subvencije. Da se ulaganje zaista isplati, potvrdila je Željka Hrs Borković iz tvrtke Planetaris koja se bavi izradom projekta za obnovu. Pohvalila se zgradom u Botincu u čiju je obnovu uloženo 786 tisuća kuna uz subvenciju države od 40 posto, koja je iz energetskog razreda F prešla u razred B, što su stanari osjetili jer im se račun smanjio za čak 80 posto. – U toj zgradi naknadno smo radili i projekt zamjene grijanja s električnog na plin pa će uštede biti još i veće, a upravo takva kompletna obnova cilj je ovog novog natječaja – kazala je Željka Hrs Borković. Poručila je stanarima koji još nisu krenuli u projekt energetske učinkovitosti da još stignu dati prijavu na ovaj natječaj, ali i da krenu u posao jer će se novac osigurati i sljedeće godine. – Vremena za izradu energetskog certifikata i projekta ima, a s obzirom na to da je subvencija čak 60 posto za radove te po 85 za energetski certifikat i projekt, zaista nema smisla propustiti priliku – naglasila je Hrs Borković. Pretežno stare zgrade Važno je naglasiti da se na ovaj natječaj ne mogu javiti zgrade koje se nalaze u centru grada i koje su zaštićene kao kulturna dobra ili kao povijesna cjelina jer se one ne smiju obnavljati vanjskom toplinskom fasadom. Stanari tih zgrada mogu se nadati tek pomoći grada na sličnom natječaju iz fondova EU za obnovu zaštićenih objekata gdje se izolacija stavlja na unutarnje zidove. Margareta Zidar s Energetskog instituta Hrvoje Požar objasnila je da su zgrade pojedinačno najveći potrošači energije s udjelom od oko 40 posto u ukupnoj potrošnji energije te da su ovakve poticajne mjere posebno važne za obnovu zgrada koje nemaju odgovarajuću toplinsku zaštitu i gdje je potencijal za uštede do 80 posto. – Fond zgrada u Zagrebu je star i njih 80% ne zadovoljava današnje kriterije toplinske zaštite, a ulaganjima se utječe na trajnost zgrade, povećava se njezina tržišna vrijednost, ali i komfor stanovanja – zaključila je Zidar.• 