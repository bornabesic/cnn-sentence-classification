U Plinari deset, ZET-u osam, Autobusnom kolodvoru i Vodoopskrbi i odvodnji po šest te u Digitalnom gradu jedan. Broj je to ljudi koje trenutačno traže Holdingove podružnice, u kojima bi se do kraja godine, barem po najavama predsjednice uprave Ane Stojić Deban, trebalo zaposliti stotinu mladih i visokoobrazovanih stručnjaka. I zaista, natječaj koji je objavljen prije nekoliko dana traži upravo takav kadar. Inženjeri informatike, elektrotehnike, strojarstva, prometa, građevine, ekonomisti i pravnici trebali bi raditi na unapređenju podružnica, odnosno na modernizaciji sustava naplate, gradnji distributivne mreže Digitalnog grada te novim tehnologijama, a “pripast” će društvu od tek deset posto osoba s fakultetom, koliko ih trenutačno radi u Holdingu. Osim što će u tom smislu postati “elita”, pridružit će se i malom broju zaposlenih koji još nisu navršili trideset godina. Od oko deset tisuća ljudi, koliko ih trenutačno radi u grupi trgovačkog društva, najviše je onih između 45 i 54 godine, dok je najmanje zaposlenih onih između 18 i 24 godine. Točnije, tek je jedan radnik mlađi od 20, a svega 155 onih je koji još nisu navršili 25. Pita li se zastupnike u Skupštini, koji su na posljednjoj sjednici pred sobom imali prošlogodišnji izvještaj Holdinga, razlog takvoj dobnoj raspodjeli vrlo je jasan. Dio je zaposlenih, istaknuli su na sjednici, u podružnice došao preko određenih poznanstava, dok se mladim ljudima s tržišta rada prilike daju vrlo rijetko ili ih one potpuno zaobilaze. Odlučili su se sad iz Holdinga na drugačiji pristup. Ne samo što će zaposliti mlade već su pozvali i srednje škole te fakultete da im studente i učenike šalju na praksu, za koju će se “isplatiti odgovarajuća nagrada sukladno ugovorima “. I to sve baš sad, dva tjedna prije lokalnih izbora jer baš sad, objasnio je gradonačelnik Milan Bandić, vodi se briga o najugroženijoj skupini u strukturi nezaposlenih, mladima.  