Točno s 35 godina tradicije, Večernjakovu biciklijadu ne treba posebno predstavljati. Osvojila je srca Zagrepčana još 1978., kada je prvi put održana. Otad, uz četiri godine stanke, svake sezone svi nestrpljivo očekuju objavu datuma kada će voziti bicikl širokim avenijama inače rezerviranima za motorna vozila. Ove je godine to 13. svibnja. Start je u 11 sati kod Nacionalne i sveučilišne knjižnice, a cilj je na Bundeku. Na cilju Floraart Gotovo devet kilometara duga ruta vozi se od NSK, preko Slavonske avenije, do Savske ceste. Zatim se ide prema sjeveru i skreće u Vukovarsku, kojom se vozi sve do Držićeve avenije, u koju se skreće prema jugu. Potom se dalje ide do Ulice Damira Tomljanovića koja vodi do Bundeka. Svatko sebi određuje tempo, a pobjednici su svi koji se odluče uključiti i doći do cilja. Ako nekome treba dodatna motivacija, dovoljno je poslušati riječ stručnjaka koji su utvrdili da vožnja biciklom utječe i na raspoloženje i na zdravlje. Možda baš biciklijada bude poticaj nekome da još aktivnije koristi vozilo na dva kotača u svakodnevnom životu, što je odlično za kondiciju i uštedu. Stoga Večernjakova biciklijada svake godine okupi gotovo 2000 biciklista, među kojima uvijek ima onih koji joj se pridružuju prvi put, kao i onih koji su već tradicionalni vozači. U veseloj koloni ima i mlađih i starijih, pa su tako u njoj i vitalni umirovljenici i mališani koji još ne hodaju, ali se već voze u sjedalicama ili prikolicama na biciklima svojih roditelja. Pedaliraju cijele obitelji, prijatelji, susjedi, pa čak i psi u košaricama na volanu. Jedna od brojnih Večernjakovih biciklijada Iako se neke od glavnih gradskih prometnica na neko vrijeme zatvaraju, vozači automobila se ne bune, nego daju podršku biciklistima i bodre ih da uspiju doći do cilja. A ondje ih ove godine očekuje Floraart, međunarodna vrtna izložba koja se održava na Bundeku. Tako će svi biciklisti nakon uspješno svladane rute moći uživati u cvjetnoj rapsodiji. Slave četvrti rođendan Za sve čitatelje Večernjeg lista koji nemaju svoj bicikl, a žele sudjelovati na biciklijadi, Večernjakov je dugogodišnji partner, sustav javnih bicikala Nextbike, u povodu svog četvrtog rođendana osigurao besplatno korištenje svojih bicikala. Za rezervaciju Nextbikeova bicikla potrebno je poslati svoje ime, prezime i broj mobitela na e-mail info@nextbike.hr do 11. svibnja.   