Gradonačelnik Milan Bandić jutros je neuobičajeno održao tiskovnu konferenciju uoči sjednice Gradske skupštine koja će zasjedati u utorak ispričavši se da u ponedjeljak neće biti u Zagrebu pa je stoga i tiskovnu morao održati u subotu. Istaknuo je da će se konačno dati zeleno svjetlo gradnji nogometnog kampa na Sveticama i da već dva tjedna ima i pismeno odobrenje kardinala Josipa Bozanića.  Najavio je i da će se 11. lipnja održati ponovna sjednica Skupštine na temu stanja zagrebačkog sporta. Na pitanja oko Holdinga, odnosno, hoće li smijeniti Upravu te je li zvao Slavka Linića za novog šefa Nadzornog odbora te gradske megatvrtke nije dao konkretne odgovore. - Gradonačelnik, ili prvi službenik grada se ne dopisuje sa svojim službenicima izuzev u povijesnim prilikama. Dobio sam pismo koje je više pisano politički nego menadžerski no na njega treba odgovorit. U roku tjedan dana problem ćemo riješiti - najavio je Bandić.  Komentirao je i prosvjede branitelja i Vladinu informaciju da smo izašli iz recesije. - Podržavam svaki uspjeh, makar i malen ali nema informacije o uspjesima ove Vlade. Ova ekipa koja je u sedlu ništa ne obećava ali ni druga ekipa koja može doći neće ništa bolje napraviti ako ne uključe sve one koji nešto znaju - kazao je Bandić.  Za prosvjed branitelja je kazao da bi on, da je na čelu kolone (nap aut. Vlade) problem riješio za 6 do 8 sati. - Ljude je lako zapalit, treba ih znati ugasiti. Situacija je izuzetno ozbiljna, a ideološke podjele na rovove rade se da se ljude svrati od stvarnih problema. Daje im se kruha i igara - komentirao je Bandić. Dodao je da 'za razgovor trebaju dvoje' istaknuvši da treba voditi mudre razgovore i pregovore i problem riješiti.  S obzirom da Zagreb danas slavi Dan grada, Bandić je građane pozvao da večeras dođu na Trg doktora Franje Tuđmana gdje će se u 20.30 pustiti kratak film o projektu uređenja prema zamisli arhitekta Nenada Fabijanića dok u 21 sat mogu uživati u koncertu Zagrebačke filharmonije koji će izvesti Carminu Buranu.  - Nakon toga mlađi mogu na Šalatu gdje će Prljavci svirat Lupi petama - pozvao je Bandić.  