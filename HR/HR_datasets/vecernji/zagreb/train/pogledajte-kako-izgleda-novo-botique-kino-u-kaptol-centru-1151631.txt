Zagreb je dobio novo kino i to drugačije od svih ostalih! Otvoren je, naime večeras u 20 sati Kaptol Boutique Cinema, jedinstven i inovativni kino & bar koncept u Hrvatskoj i regiji. Uz činjenicu da je ovo prvo lasersko kino u regiji, ono posjeduje sav šarm starih arthouse kina, ali i najsuvremeniju tehnologiju i uzbudljiv dizajn. Novo kino nalazi se u Centru Kaptol na drugom katu, a interijer kina i bara, kao spoj retro i modernog stila, djelo je dizajnerskog dvojca Deana Franića i Saše Šekoranje. Kaptol Boutique Cinema ima 629 stolica u 5 dvorana te će zasigurno postat novo, važno okupljalište Zagrepčana te odgovor na potrebe pravih filmofila. Posebno treba istaknuti bar impozantnih proporcija u kojemu centralnu poziciju zauzima instalacija od gotovo dvije tone koja praktički nadvisuje šank. Namještaj je bogatog kolorita i izuzetne udobnosti, biran kako bi savršeno upotpunio ekletični ambijent kina. Da biste došli do blagajni, morate proći kroz zavjesu s doslikanim intervencijama, a pri tome vas sa suprotne strane “gleda” ležeći astronaut dok vas iz bara vas ispraća Merlinka! Kao kontrast takvoj grandioznoj konstrukciji, na terasi se nalazi prostrani zimski vrt s palmama u kojem je dozvoljeno pušenje. Fotelje i sofe savršeno su se uklopile u terasu koja je idealan zimski vrt u ovo doba, dok se ljeti pretvara u zelenu terasu. I mirisne svijeće Kaptol Boutique Cinema sastavni su dio cijele doživljajne priče novog kina & bara. Pazeći i na vizualnu komponentu uniformi za djelatnike bara, angažirana je poznata hrvatska dizajnerica Aleksandra Dojčinović koja je tim povodom spojila metalne kopče i kožne naramenice. Radno vrijeme bara razlikuje se od radnog vremena kina – od ponedjeljka do četvrtka je otvoren je već od 9 sati ujutro pa sve do ponoći, petkom i subotom do 2 ujutro, a nedjeljom ga možete posjetiti od 10 ujutro do ponoći. Kino je otvoreno svakim danom od 14 h, a subotom i nedjeljom od 10h. Ugostiteljska ponuda bara između ostalog uključuje i pomno biranu vinsku listu za koju smo angažirali vrsnu sommelierku, gđu Jelenu Šimić Valentić. U izboru vina našlo se 30ak imena koja su birana u skladu s konceptom cijelog prostora I novog, drugačijeg doživljaja kino – izlaska. Od jutra ćete moći uživati u premium kavama, čajevima a za cjelokupnu ugostiteljsku ponudu ne preostaje ništa drugo nego – doći i uvjeriti se uživo. 