U povodu 25. godišnjice međunarodnog priznanja Republike Hrvatske u nedjelju, 15. siječnja s početkom u 12 sati na Trgu bana Jelačića održat će se svečani koncert "Moja domovina". Koncert se održava pod pokroviteljstvom Vlade RH i Grada Zagreba i okupit će brojne eminentne izvođače. Na koncertu nastupaju Tereza Kesovija, Dražen Žanko, Vladimir Kočiš – Zec, Hrvoje Hegedušić, Krunoslav Kićo Slabinac, Magazin, Mladen Kvesić, Đani Maršan i Radojka Šverko. Prigodne domoljubne pjesme na koncertu će izvesti i Najbolji hrvatski tamburaši, Klapa Hrvatske ratne mornarice te Orkestar OSRH pod ravnanjem dirigenta Miroslava Vukovojca Dugana. Svi izvođači na kraju koncerta izvest će pjesmu "Moja domovina" koju je početkom Domovinskog rata snimio Hrvatski Band Aid. Vatromet kod fontana U sklopu obilježavanja ove jubilarne obljetnice održat će se i svečana akademija u Koncertnoj dvorani Vatroslava Lisinskog, a u večernjim satima održat će se i vatromet kod fontana u Ulici Hrvatske bratske zajednice. Svečani program održat će se na sam dan priznanja, budući je točno 15. siječnja 1992. godine Republiku Hrvatsku međunarodno priznalo dvanaest zemalja tadašnje Europske zajednice. Članicama Zajednice istoga dana pridružile su se Austrija, Bugarska, Kanada, Mađarska, Malta, Poljska i Švicarska. Prva država koja je priznala Hrvatsku bio je Island koji je ovu odluku donio još 19. prosinca 1991. Isti dan takvu odluku donijela je i Njemačka, ali je odluka stupila na snagu 15. siječnja, danom priznanja i ostalih članica EZ-a. Međunarodno priznanje Hrvatske dva dana prije Europske zajednice objavila je Sveta stolica, a 14. siječnja San Marino.   