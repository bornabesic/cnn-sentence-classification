Nepoznate činjenice iz povijesti Trešnjevke zapisuju ne bi li ih sačuvali od zaborava. Tih nekoliko pojedinaca (predvođeni jednim od najpoznatijih blogera o Zagrebu) povijest svog kvarta počelo je mijenjati tek jednom šetnjom. Sve je krenulo iz ljubavi prema dijelu grada u kojem žive. A danas je “Mapiranje Trešnjevke” postalo prilično ozbiljna organizacija. Ne samo da organiziraju edukativne šetnje te istražuju priče, mitove i lokalni identitet četvrti i to zapisuju na blogu, već ekipa iz “Mapiranja” sada to čini kako bi poduprla veliku izložbu koja se priprema za jesen u Muzeju grada Zagreba. Izložbu i istraživanje o ta dva kvarta inicirao je Muzej grada Zagreba. A za tu je potrebu osnovan još jedan “ogranak”. S obzirom na to da će izložba tematizirati i povijest Trnja, sada postoji i grupica ljudi organizirana oko “Mapiranja Trnja”. Veselimo se čitati nepoznate štiklece iz tog kvarta, a dotle evo nekih koje su nama zapele za oko vezane uz Trešnjevku. Jeste li znali, primjerice, da je na Savskoj cesti 60 od 1877. do 1960. djelovala ženska kaznionica? Ili da na Trešnjevci još uvijek postoje kuće sa žutim znakom “x”, kojima su se označavale kuće pogodne za stanovanje nakon velike poplave 1964. godine? Sjetili su se u svojim šetnjama i gostionice Dva potoka u blizini današnje crkve Sv. Mati Slobode, koja je bila popularno okupljalište 1930-ih Jarunsku cestu... Uz povijest, bilježi se i sadašnjost, na Facebook stranici javljaju i novosti iz kvarta. Sve te činjenice zapisuju ne bi li Trešnjevku u nekom budućem razdoblju predstavili gostima grada. Ture i šetnje te povijest Trešnjevke prikazali bi putem letaka i knjižica na kojima bi naznačili kuda se mogu kretati. Trešnjevka, smatraju, ima puno toga za ponuditi, a sličnu će priču uskoro razviti i Trnje. Priča o kaznionici na Savskoj i popularnoj gostionici na Jarunu samo je dio onoga što ćemo možda vidjeti na jesen u Muzeju grada Zagreba, čiji kustosi pripremaju niz aktivnosti kako bi prikupili što više građe. Ne sumnjamo da će u istraživanju doći do još zanimljivijih “caka”. A svi koji misle da imaju ekskluzivu, javite se Muzeju grada Zagreba ili jednom od "Mapiranja". 