Da će baš oni postati glavnim likom glavnog grada u nedjelju, nadat će se osmero kandidata. Njih sedmero, kojima to ne uspije, tješit će se osvojenim mjestima u Gradskoj skupštini, a da ni mikrolokalno nije “za baciti”, dokazalo je 3346 Zagrepčana, koliko ih se kandidiralo na jednoj od 202 liste za 17 vijeća gradskih četvrti te 8234 njih koliko ih želi biti u jednom od 218 mjesnih odbora. Najmanja razina mjesne samouprave birat će se s čak 1268 ponuđenih lista. Za Bandića i misica A baš kao što na popisima za Skupštinu ima više i manje poznatih zagrebačkih imena, i na listama za kvartove poznati su glumci, manekenke, poduzetnici, liječnici, djelatnici ministarstava, ali i svojevrsni “povratnici” u politički život metropole. Tatjana Holjevac, kći Većeslava Holjevca, za kojeg je Zagreb prešao “preko Save”, bila je predsjednica Skupštine od 2005. do 2009., posljednji zastupnički mandat odradila je od 2009. do 2013. kao dio Zagrebačke nezavisne liste, a sad bi željela postati predsjednicom Vijeća gradske četvrti Gornji grad. Suprotstavit će joj se, između ostalih, dojučerašnji skupštinar SDP-ov Tin Pažur, na čijoj se listi za Vijeće našao i najpoznatiji zagrebački klobučar Zlatko Cahun. Listu “Zagreb je naš” u Gornjem gradu predvodi glumica Urša Raukar, a na njoj se nalazi i suprug joj, urbanist Niko Gamulin, kao i Krešimir Sučević Međeral, jedan od “lovaca” HTV-ova kviza Potjera. Ni susjedni, Donji grad, nije ostao zakinut za poznate face pa listu Milana Bandića za Vijeće četvrti predvodi Darko Domitrović, suprug operne dive Sandre Bagarić, a na prvom mjestu popisa “Zagreb je naš” glumac je Vilim Matula. A neće se seliti u politiku samo s dasaka koje život znače već i s modnih pisti. Predsjednica Vijeća četvrti Maksimir, osvoji li najviše glasova tamo lista sadašnjeg gradonačelnika, postat će Livija Butuči, prva domaća manekenka koja je ostvarila i inozemnu karijeru. Mostovi aktivisti S imenima koje na prvu svi prepoznaju nisu išli HDZ-ovci, ali kao svoju uzdanicu u Podsusedu odabrali su Zorana Piličića, pomoćnika ministra obrane, dok su za Stenjevec odabrali još jednu desnu ruku ministra, ovog puta prometa, Jure Šarića. Mostovci su najzanimljiviji bili u Novom Zagrebu-istok, gdje su listu za vijeće načinili, između ostalog, od Ratka Bedekovića iz Udruge za zaštitu okoliša Jakuševec te mladog Jerka Balića, koji je prije nepune dvije godine pokrenuo inicijativu o preimenovanju željezničkog Savskog mosta u “Hendrixov”. Predsjednica Brezovice trebala bi postati, odaberu li Zagrepčani listu Sandre Švaljek, Sanja Sarnavka iz udruge B.a.B.e., a predsjednik Donje Dubrave bivši košarkaš Mladen Cetinja.  