Zagrebački heroji, pripadnici Javne vatrogasne postrojbe, dobitnici su nagrade za “Najpothvat godine”. Brončanu povelju i plaketu Hrvatske vatrogasne zajednice dobili su kao priznanje za spašavanje 21 čovjeka i dva psa iz požara u Ulici Ante Topića Mimare u Malešnici početkom prosinca prošle godine. Kada je tog zimskog jutra zbog prevrnute svijeće planulo spremište u podrumu peterokatnice i požar se proširio po cijeloj zgradi, na teren je izišlo 19 vatrogasaca iz postaja Jankomir i Centar. Užurbano su gasili buktinju i izvlačili stanare stubištem ili preko balkona autoljestvama. Nekoliko je osoba ozlijeđeno jer su se nagutali dima, ali su srećom gasitelji spriječili veću tragediju i štetu. Vatrogasna je ekipa po godišnju nagradu u Zadar otišla direktno s požarišta. Oni su, naime, prvi došli na zahtjevnu intervenciju gašenja požara u C.I.O.S.-u u ponedjeljak navečer. Na uigranu ekipu ponosan je i njihov šef, zapovjednik Javne vatrogasne postrojbe grada Zagreba Siniša Jembrih. – Bez lažne skromnosti, ali mi zaista samo radimo svoj posao. Ne osjećamo se bolje ili hrabrije od drugih ljudi. Mislim da su u ovoj državi pravi heroji oni “mali ljudi” i poduzetnici koji rade i plaćaju porez da bismo mi, korisnici proračuna, mogli raditi svoj posao – kazao je zapovjednik.  