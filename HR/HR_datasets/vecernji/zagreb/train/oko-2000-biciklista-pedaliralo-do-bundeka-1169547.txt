Stajali su automobili u koloni sve dok i posljednji sudionik Večernjakove biciklijade nije prošao zagrebačkim ulicama. Policija je na sat vremena zaustavila promet kako bi dvije tisuće biciklista otpedaliralo sigurno do Bundeka. Krenuli su u 11 sati sa starta s istočne strane Nacionalne i sveučilišne knjižnice, a potom po Slavonskoj aveniji prošli Savskom, Vukovarskom, Držićevom, Mostom mladosti te ulicom Damira Tomljanovića Gavrana do novozagrebačkog jezera. Na biciklijadu s rikšom Biciklistima je na startu podršku došao dati i gradonačelnik Milan Bandić, koji je ove godine morao zbog zdravstvenih razloga preskočiti bicikliranje. – Nažalost ne mogu voziti, još nisam povadio konce. Inače bih rado bio s glavnim urednikom Draženom Klarićem i dečkima iz Večernjeg lista na čelu kolone. Volim voziti biciklijade i zbog sebe, da budem u kondiciji, ali i zbog onih koji organiziraju dobre stvari, promoviraju zdrav stil života. Hvala Večernjakovoj biciklijadi zbog toga, hvala Večernjem što organiziraju, što su ustrajni i uporni – kazao je gradonačelnik Bandić te najavio da će, uz trenutačnih 450 kilometara staza, izgraditi još 200. – Zagrepčani vole biciklirati, svaki dan sve više ljudi vozi bicikl. Pratimo broj biciklista koji prođu određenim stazama, između Lisinskog i gradske uprave imamo brojač gdje dnevno prođe preko 3000 biciklista. Na tim frekventnim mjestima idemo dalje raditi staze – rekao je gradonačelnik. Ideju izgradnje biciklističkih staza podržava i Damir Aračić, koji je kroz cilj na Bundeku prošao s braćom Ilijom i Josipom te 3-godišnjom kćeri Lanom i 5-godišnjim sinom Davidom. – Radim u Norveškoj i Nizozemskoj, gdje je bicikliranje potpuno druga dimenzija nego u Hrvatskoj. Ondje biciklisti imaju svoje “autoceste”, posebne ceste izgrađene samo za njih – kaže Damir Aračić, koji je kćer Lanu vozio u malenoj rikši zakačenoj za bicikl. Njoj je osam kilometara, dodao je, duga relacija za vožnju, no njemu, jednako kao i njegovoj braći, nije bilo teška ruta. Da bi ruta trebala biti i duža, smatraju Danijel i Lara Šelj, kojima je bicikl prijevozno sredstvo bez kojeg ne idu van iz kuće. – Na biciklijadi smo gotovo svake godine, zabavno je voziti se u masi, treba iskoristiti priliku voziti se velikim prometnim cestama kada su oslobođene od automobila. Nama bi super odgovaralo da je vožnja duga sat do sat i pol – kažu, dodajući da im se sviđa što se vozi laganim tempom jer tako i djeca i umirovljenici i mlade obitelji imaju priliku svi zajedno voziti jednako. Izrada šešira, besplatna hrana Padova nije bilo, a da sve prođe u redu, pobrinuli su se zagrebački policajci, koji su vozili na čelu kolone.   Pridružili su se i članovi Hrvatskog biciklističkog saveza, njih desetak, koji su i izložbom dresova na Bundeku pridonijeli promoviranju biciklizma, a uz izložbu, na jezeru je Večernji list organizirao cjelodnevni program pa su posjetitelji mogli, primjerice, besplatno isprobati specijalitete kulinarske legende Branka Ognjenovića. Dijelio je porcije paštete i salate od tune, koju je osigurao Marikomerc. – Dobro je da se u salatu stavi malo čilija, pogotovo u toplim danima, da otvori krvne žile – rekao je Branko Ognjenović. Na Bundeku su poklone iznenađenja dijelili i sponzori – Dukat, Hell Energy Drink, Dacia, Protea sport, Hansgrohe, Enzita, Intesport, Matić voda i pivnica Medvedgrad. Posjetitelji su mogli popričati s predstavnicima Crvenih nosova, a sve materijale pomogli su dijeliti učenici IX. gimnazije, koji su volontirali na biciklijadi. – Naša gimnazija ima 20 godina dugu tradiciju volontiranja. Učenici odrade više od četiri tisuće sati godišnje, a volontiranje smo uklopili u školu kao predmet – rekla je voditeljica Ingeborg Radimiri. Na Bundeku su tako pomagali učenici 1. razreda Marko Mayer i Tereza Žugaj, koji volontirati vole, kažu, i zbog druženja, upoznavanja novih ljudi, a na taj način razvijaju komunikacijske i organizacijske vještine. Roditelji i djeca mogli su se iskušati i u izradi papirnatih šešira, na radionici Muzeja grada Zagreba. – Izrada šešira iznimno je jednostavna, a svaki primjerak napravi se za najviše pet minuta – rekla je Vesna Leiner. Zabavljalo se do kasno popodne, a za atmosferu se pobrinuo Mario Valentić koji je vodio program biciklijade. Izrađivali i zdravi smoothie Biciklijadu su predvodila dva Dacia automobila, a nove bicikle, koje je osigurao Protea sport, uručili su dobitnicima nagradne igre Večernjeg lista. Posjetitelji su na Bundeku mogli vidjeti kako napraviti zdravi smoothie, to im je omogućila Enzita. – Prvi put smo ove godine na biciklijadi i biciklistima, ali i posjetiteljima, približavamo još jedan dio zdrave strane života, ovog puta u obliku shakea koji smo pripremili od banane, koja je baza i dobar izvor kalija, rižina mlijeka, proteina graška, sirovog kakaa koji je bogat željezom, rogača i chia sjemenki – objasnili su postupak izrade smoothieja iz Enzite. Poglede je privlačilo i smart vozilo tvrtke Hansgrohe, a svi koji su prošli cilj dobili su i poklon s Dukat Fit proizvodima i bidonom od Intersporta.   