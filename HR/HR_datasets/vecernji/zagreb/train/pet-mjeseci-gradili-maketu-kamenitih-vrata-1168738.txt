Majka Božja od Kamenitih vrata te sam nekadašnji ulaz na Gornji grad odnedavno imaju umanjenu verziju. I to u obliku makete. Ideja je došla od Mladena Ančića, stanovnika Sigeta, a realizirao ju je u prostorijama Crvenog križa u istom naselju s kolegom Venom Lekom. Novi dom – u Dvercu Kamenita vrata do jučer su stajala u prostorijama gdje su i nastala, no željom Mladena Ančića odlučili su ih, u ime Crvenog križa, pokloniti gradu Zagrebu. Učinili su to jučer u Gradskoj upravi, kada je gradonačelnik Milan Bandić obećao da će tu kreaciju postaviti u palaču Dverce. Umanjena Kamenita vrata zapravo i nisu tako mala. Trebala su ih, naime, nositi dva čovjeka kako bi ih dopremili na Trg Stjepana Radića, a do trećeg kata prevezli su ih u kolicima. – Imaju barem pedeset kilograma, ako ne i više – kaže Mladen Ančić iako ih, priznaje, nije vagao. No odlučio ih je napraviti nakon što je gledao Venu Leku kako izrađuje mali Eiffelov toranj i vukovarski vodotoranj. – Obojica volontiramo u Crvenom križu, a Veno je ta svoja dva rada također donirao. Eiffelov toranj Crveni je križ uručio francuskoj ambasadi, nakon atentata u studenome 2015. godine, a vukovarski vodotoranj poklonili su gradu Vukovaru. Pomislio sam, koji dio Zagreba bih mogao izraditi kao rođeni Zagrepčanin, a prva su mi na pamet pala Kamenita vrata. To je prvi put od njihova postanka da je model slike Majke Božje prebačen u neki drugi format – ističe Mladen Ančić, koji je s Venom Lekom Kamenita vrata izrađivao pet mjeseci. Izrađena su od kamena, drveta i stakla, a sav materijal im je doniran. Kako bi malu znamenitost dodatno “podigli”, na okvir vrata postavili su LED rasvjetu, koja je jučer, inzistirao je Ančić, morala biti upaljena pri uručivanju gradonačelniku. Vitraj Majke Božje – S obzirom na to da sam cijeli život radio u grafičkoj industriji, tako sam i Majku Božju odlučio tiskati na reljefnom, kaljenom staklu, a ubacio sam detalj cvjetnog vitraja kako bi rad bio specifičan – kaže Mladen Ančić. Projekt Kamenitih vrata razvijat će i dalje, a sljedeći je korak izrada u obliku zagrebačkog suvenira koji stane u torbicu pa ga turist lako može ponijeti kući. Njih dvojica već rade na sljedećem projektu – izradi modela HNK, a trenutačno razgovaraju hoće li ga izraditi u 3D printeru ili ručno u drvu.  