Milan Bandić, aktualni zagrebački gradonačelnik i predsjednik stranke Bandić Milan 365 - Stranka rada i solidarnosti, danas je objavio kandidaturu za novi, šesti gradonačelnički mandat pod sloganom "Živim Zagreb". Bandić je kandidaturu za novi gradonačelnički mandat objavio u Paviljonu broj 12 Zagrebačkog velesajma u nedavno otvorenom prostoru Tehnološkog parka, gdje će uskoro početi raditi 360 mladih poduzetnika jer je to, kako je rekao, budućnost ovog grada i ove zemlje.   Bandić zasukao rukave Prije obraćanja javnosti skinuo je sako i kravatu te zasukao rukave na bijeloj košulji, a u opširnom govoru u kojem je predstavio 11 projekata za novi mandat poručio je: "Gradonačelnik nije i ne treba biti sveprisutan, a još manje Batman, ali treba živjeti s građanima u punom smislu te riječi. Treba živjeti Zagreb". Istaknuo je da je Zagreb danas multikulturalan i multietničan, otvoren, slobodan i siguran grad u kojemu ima mjesta za svakog čovjeka, za svaku nacionalnu manjinu, osobu s invaliditetom, čovjeka u potrebi. "Zagreb nikome ne okreće leđa", poručio je i ustvrdio da je Zagreb socijalno najosjetljivija europska metropola. Sebe je svjetonazorski definirao kao hrvatskog antifašista, koji je socijalno osjetljiv i voli svoju domovinu. "Kad je u pitanju nacionalno, onda nitko ne može biti nacionalniji od mene, ali treba cijeniti svoje i poštivati drugoga. Niti vodeća aktualna stranka ima ekskluzivno pravo na domoljublje, niti dojučerašnja vladajuća stranka ima ekskluzivno pravo na socijalno", poručio je Bandić.  O holokaustu i petokraki  Osvrnuvši se na najavljeno postavljanje spomenika žrtvama holokausta u Zagrebu poručio je da se moramo jasno odrediti prema holokaustu, najvećem zlu 20. stoljeća.  "Svaka država koja temeljni zid svoje države gradi na zločinu i rasizmu nije demokratska ni hrvatska niti neovisna. Drugi to ne žele tako izravno reći, ali tu se ne smije mucati, kao što nema ni mucanja da su petokraku uprskali kao slobodarsku, antifašističku na Bleiburgu i poslije jer su pet godina nakon 1945. odvodili ljude koji se nisu nikada vratili", rekao je Bandić. Optužio je lidere velikih stranaka da su bili protiv referenduma o preferencijalnom glasovanju, zbog čega je on zaradio kaznenu prijavu, jer su protiv toga da narod bira ljude, a ne stranačke ulizice koje je na listu postavio predsjednik stranke. Založio se da građani barem 30 posto svojih predstavnika izaberu sami i ustvrdio da "nema veće i bolje demokracije od neposredne demokracije".  Projekti za novi mandat Predstavljajući 11 projekata za mandat od 2017. do 2021., nabrojao je obnovu 5000 zagrebačkih fasada, podršku mladoj start-up zajednici, poduzetnicima i obrtnicima, izgradnju nove sljemenske žičare i tračničko povezivanje Zračne luke Franjo Tuđman s Kvatrićem, kao prvu faza budućeg metroa. Također je naveo decentralizaciju mjesne samouprave, izgradnju 1600 stanova na Podbrežju, Remetinečkog rotora, Radničke ceste i novih biciklističkih staza, centra za gospodarenje otpadom i zatvaranje odlagališta otpada Jakuševec. Bandićevi projekti su i spašavanje Imunološkog zavoda, izgradnja hospicija i nove dječje bolnice, nastavak projekata škologradnje te izgradnja nove zgrade knjižnice i kongresnog centra. Također kani postaviti spomenike Franji Tuđmanu, domovini, žrtvama holokausta te Zrinskim i Frankopanima.     Predstavljene su i dvije kandidatkinje za zamjenicu gradonačelnika, Jelena Pavičić Vukičević i Olivera Jurković-Majić. >> Evo koliku podršku trenutno imaju kandidati za gradonačelnika Zagreba! >> Mrak Taritaš o izvidima DORH-a: 'Da nisam postala prva na anketama, vjerojatno o Gunji ne bismo slušali' 