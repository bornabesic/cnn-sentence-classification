Skinuo je sako, razvezao kravatu i zasukao rukave. Tim je potezom aktualni zagrebački gradonačelnik Milan Bandić krenuo u kampanju za još jedan mandat. Učinio je to prije nego što se popeo na binu na kojoj je predstavio program koji planira provesti ako ponovno pobijedi na izborima. Uz svoje zamjenice, Jelenu Pavičić Vukičević te Oliveru Jurković Majić, prodekanicu ZŠEM-a, u polusatnom govoru iznio je 11 točaka koje nisu “predizborni štos”, već su ili započeti projekti ili će ih vrlo skoro pokrenuti. Program je predstavio na prvom katu Paviljona 12 Zagrebačkog velesajma, u tzv. Tehnološkom parku gdje će raditi 360 poduzetnika, a upravo je podrška mladoj start up zajednici jedno od njegovih obećanja. Osim toga, dalje će gurati i obnovu pet tisuća zagrebačkih fasada, nastaviti radove na žičari za Sljeme, za koju je prije tri dana izabran i izvođač radova, a tu je i tračničko povezivanje Zračne luke s Kvaternikovim trgom. Zalagat će se i za decentralizaciju mjesne samouprave te za izgradnju već započetih zgrada s 1600 stanova u Podbrežju. - Na jesen će biti gotovo 600 njih. Od toga će trećina biti namijenjeno najmu, trećina za socijalu te trećina za znanstvene novake - kazao je Milan Bandić. Postavljanje četiri spomenika, Franji Tuđmanu, domovini, Nikoli Šubiću Zrinskom i žrtvama holokausta jedna je od točaka, a uskoro će krenuti i radovi na rotoru. Do 2020. zatvorit će smetlište na Jakuševcu, a zalagat će se i za izgradnju nove knjižnice u Paromlinu. Izgradit će i hospicij, a u suradnji s Vladom namjerava spasiti Imunološki zavod i izgraditi dječju bolnicu.      >> Evo koliku podršku trenutno imaju kandidati za gradonačelnika Zagreba! >> Mrak Taritaš o izvidima DORH-a: 'Da nisam postala prva na anketama, vjerojatno o Gunji ne bismo slušali' 