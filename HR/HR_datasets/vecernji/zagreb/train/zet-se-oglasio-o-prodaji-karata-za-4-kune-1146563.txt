U Zagrebu je novouvedena ZET-ova tridesetominutna vozna karta po cijeni od četiri kune više nego dobro prihvaćena, poručuju iz ZET-a dodajući kako su pojedini građani kupovali veće količine karata odjedanput. "Otkako je u opticaju, prema informacijama s terena, nova je karta i više nego dobro prihvaćena. Od jutros je u upotrebi nadograđeni sustav elektroničke naplate prijevoza u vozilima, a ne bilježimo poteškoće u radu. Naravno, nekoliko će dana trebati da se putnici naviknu na proces kupnje tridesetominutne karte", istaknuo je glasnogovornik ZET-a Tomislav Jurić. Prodajna mreža je dobro opskrbljena. Međutim, primijetili smo kako su pojedini građani kupovali veće količine karata odjedanput. Vozači su odmah po dolasku na okretišta uzimali dodatne količine, kao i pojedini kiosci, kaže Jurić. Etlinger (SDP): Karte od 4 kune nepoštene prema kupcima pokaza Gradski zastupnik i tajnik zagrebačkog SDP-a Dominik Etlinger rekao je Hini da je više od tri i pol godine mandata Milan Bandić donosio odluke protivne interesima, potrebama i željama građana, a dobre poteze čuvao za predizborno vrijeme. Zagrebački SDP više se puta zalagao da cijena karte bude određena prema duljini vožnje jer je riječ o najpoštenijem načinu naplate, po principu "plati onoliko koliko se voziš". Nažalost, za to nije bilo sluha jer se čekalo na lokalne izbore, ustvrdio je Etlinger. "Ovom promjenom svi putnici koji redovno plaćaju opći mjesečni pokaz od 360 kuna ili opći godišnji pokaz od 3.480 kuna stavljeni su u nepovoljan položaj. Građanima koji provedu do 30 minuta u javnom prijevozu u jednom smjeru, a takvih je najviše, kupnja pokaza više nije isplativa, već im je jeftinije kupovati nove polusatne karte", kaže Etlinger. U slučaju petodnevnog radnog tjedna kalkulacija pokazuje da se za polusatne karte treba izdvojiti 176 kuna, a u varijanti šestodnevnog radnog tjedna 208 kuna. U oba slučaja, cijena je značajno manja od cijene mjesečnog i godišnjeg općeg pokaza ZET-a, naglašava Etlinger. Mrak Taritaš (HNS) za "pametne karte" Najavio je da će SDP Gradskoj skupštini uskoro predložiti da se smanjenjem cijene općih godišnjih i mjesečnih pokaza ispravi nepravda nanesena velikom broju ljudi koji kupuju pokaze. HNS-ova kandidatkinja za gradonačelnicu Zagreba Anka Mrak Taritaš prokomentirala je novu ZET-ovu kartu ponovivši da građani trebaju putem "pametnih karata" plaćati onoliko stanica koliko se voze. "Svugdje u svijetu normalno je da plaćate prema broju stanica koliko se vozite, da imate kombinirane pametne karte. Našim građanima želim da te pametne karte imamo u drugoj polovici godine", poručila je Mrak Taritaš. >>Bandić uvodi pravi novitet: Pola sata vožnje u javnom prijevozu platit ćete 4 kune 