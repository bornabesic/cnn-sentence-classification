Prvih 100 roditelja s troje i više djece u Zagrebu dobilo je u ponedjeljak rješenja o priznavanju prava na novčanu pomoć za majke odgajateljice, a primat će iznos od 5250 kuna neto, rekao je na dodjeli rješenja u palači Dverce zagrebački gradonačelnik Milan Bandić.   U mjesec dana otkako je odluka Gradske skupštine na snazi, stiglo je 1570 zahtjeva za priznavanje statusa majke odgajateljice, odnosno roditelja odgajatelja, rekao je Bandić i najavio da će svakog idućeg mjeseca biti dodijeljeno po 100 rješenja, dok svi ne ostvare to pravo. "To su roditelji heroji, danas imati troje, četvero ili petero djece, u situaciji kada se loše živi, nije lako. Ova mala simbolična gesta, da se roditeljima odgajateljima osigura 5250 kuna mjesečno do navršene 15-te godine života djeteta, velika je pomoć za one koji vole i žele imati djecu, a ponekad zbog ekonomskih razloga to ne mogu", istaknuo je Bandić. Najavio je i da će saborski Klub zastupnika Bandić Milan 365, Narodne stranke Reformista i nezavisnog zastupnika Kažimira Varde predložiti da se ta mjera proširi na cijelu Hrvatsku, što će, uvjeren je, podržati većina saborskih zastupnika. "Trg Stjepana Radića i Kaptol su zajedno - Crkva potiče obitelj, gradska uprava i gradonačelnik potiču obitelj. Ja očekujem da će na prvoj sjednici Vlade ta tri trga - Markov trg, Kaptol i Radićev trg biti zajedno, da sve majke u Hrvatskoj dobiju status roditelja odgajatelja", izjavio je Bandić. Uvjeren je da će to Vlada prihvatiti jer to nije samo "umotvorina Milana Bandića" i njegov hir nego nasušna potreba zemlje. "Nema Hrvatske bez ljudi i nema Hrvatske bez obrazovane Hrvatske. Morate stimulirati da se ljudi rađaju i omogućiti im što je moguće jeftinije ili besplatno obrazovanje", rekao je zagrebački gradonačelnik. >> Bandić pohvalno o Martini Bienenfeld kao mogućoj ministrici turizma: 'Sve je rečeno' 