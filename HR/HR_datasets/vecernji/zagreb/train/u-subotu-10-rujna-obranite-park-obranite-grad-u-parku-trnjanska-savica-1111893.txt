Nakon predaje posljednje žalbe na lokacijsku dozvolu, borba za očuvanje parka na Savici ulazi u svoju najžešću fazu – ove subote Zagreb se brani na Savici. Kako bi pokazala koliko jak može biti glas građana, inicijativa Čuvamo naš park organizira Veliko subotnje okupljanje u suradnji s Pravom na grad bit će još jedna u nizu akcija stanovnika Savice okupljenih u Inicijativi, a koji se bore za trajno očuvanje parka u njegovu sadašnjem obliku, protiv bilo kakve gradnje u njemu te za pronalaženje primjerene lokacije za crkvu kroz dijalog u kojem će se čuti i njihov glas. “Obrani park, obrani Grad” započet će u 12:00 i trajati do 13:30. U službenom dijelu okupljenima će se obratiti predstavnici Inicijative i organizatori skupa, a zatim će zasvirati Kawasaki 3P, Dunja Knebl, Miki Solus, Šumski, Vibrica, Drum’n’bijes i Zli bubnjari. Uz njih će u prostoru parka nastupiti performeri iz Cirkorame, klaunovi koji će odigrati predstavu i držati radionicu, a sprema se i izložba dječjih likovnih radova. Poseban dio programa bit će mali performans kojim će se vizualizirati veličina preko 45 metara visokog zvonika planiranog crkvenog kompleksa koji je digao na noge ne samo ovo naselje uz Savu, nego i mnoge druge. Istovremeno, bit će to prilika za popodnevno druženje svih generacija koja će pokazati pravu ulogu parka u funkcioniranju naselja poput Savice. Podsjetimo, mimo bilo kakvih razgovora sa stanovnicima ovog zagrebačkog kvarta, a pogotovo onima koji žive odmah uz park izdana je zasad još nepravomoćna lokacijska dozvola za izgradnju crkvenog kompleksa u Parku Trnjanska Savica. Otimanje parka načinima skrivenim od javnosti i izbjegavanjem demokratskih procedura pokazuje se sva drskost gradonačelnika i gradskih vlasti prema jedinim vlasnicima i financijerima – građanima. >> Inicijativa za očuvanje parka na Savici: Park je materijalno i duhovno vlasništvo građana 