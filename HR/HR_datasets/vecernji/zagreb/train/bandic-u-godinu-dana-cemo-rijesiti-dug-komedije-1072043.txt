Zagrebački gradonačelnik Milan Bandić najavio je  da će u idućih godinu dana s rebalansom proračuna i novim proračunom riješiti dug Gradskog kazališta Komedija, a ako je kod upravljanja kazalištem bilo većih nepravilnosti odgovarat će njegov bivši ravnatelj Niko Pavlović.  Pavlović je 17. ožujka na sjednici zagrebačke Gradske skupštine razriješen dužnosti ravnatelja Komedije, a za v.d. ravnatelja postavljen je Adam Končić. Bandić je rekao da Končić sada treba zajedno s nadležnim gradskim uredom pripremiti natječaj i predložiti sanaciju duga od pet milijuna kuna.   Ustvrdio je kako je bivšem ravnatelju slao poruke da se "ne prekombinira" i vodi računa o namjenskom trošenju sredstava, no kako nije došlo do toga sada će nadležne institucije utvrditi je li bilo nepravilnosti, a u tom slučaju će Pavlović morati odgovarati. Na upit da komentira to što je državna revizija pokazala da Zagreb ima izuzetno vrijednu imovinu, ali malo zarađuje na njoj, Bandić se složio da gradske vlasti malo zarađuju ali, ističe, revizija nije našla nikakve nepravilnosti u njihovu radu, za razliku od drugih institucija, poput DUUDI-ja. U vezi premještanja prodavačica cvijeća sa Splavnice (na Jelačićevu trgu) na Opatovinu, rekao je da se radi o privremenom premještaju zbog radova u Radićevoj ulici, a prodavačice će se vratiti na staro mjesto čim završe radovi. Bandić nije htio komentirati pitanje što očekuje u srijedu na Županijskom sudu, koji bi trebao raspravljati o osnovanosti optužnice protiv njega i ostalih osumnjičenih u aferi Agram za nezakonitosti teške najmanje 20 milijuna kuna, već je novinare uputio na svoje odvjetnike.  U prostorijama stranke Bandić Milan 365 - Stranka rada i solidarnosti, javnosti su predstavljeni njezini novi članovi, troje istaknutih intelektualaca - akademik Josip Božičević, povjesničar književnosti Slobodan Prosperov Novak i književnica Milana Vuković Runjić. >> Adam Končić postao v.d. ravnatelja Komedije 