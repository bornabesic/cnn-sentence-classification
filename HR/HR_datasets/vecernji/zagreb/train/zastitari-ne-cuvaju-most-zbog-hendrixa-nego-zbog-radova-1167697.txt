Bijes Zagrepčana izazvala je fotografija objavljena na stranici grupe na Facebooku “Zakaj? Za Kajzericu?” koja se proširila društvenim mrežama. Prikazuje automobil zaštitarske tvrtke uz Željeznički most, poznat i kao Hendrixov. – Zaštitar od 0 do 24 čuva most da netko ne bi napisao “Hendrix”? Odličan način za bacanje novca – zaključio je autor fotografije s obzirom na to da je most nedavno prebojen i da mnogi priželjkuju vraćanje poznatog natpisa. Drugi je stanovnik Kajzerice, pak, dodao da je isti automobil ondje već tjedan dana, ali da je u početku bio ispod mosta. No, dio je građana i pohvalio to što se most napokon čuva. – Zašto bi netko na svojem vlasništvu dopuštao bilo kakve natpise i uništavanje? – zapitao se jedan komentator koji je zaključio da zaštitare nije angažirao Grad, nego Hrvatske željeznice. Međutim, prevarili su se u pretpostavkama. Naime, zaštitari zaista dežuraju uz most, ali razlog nisu grafiteri. Nije ih, usto, angažirao ni Grad ni HŽ. Riječ je o zaštitarskoj tvrtki Securitas, u kojoj kažu da ih je angažirao izvođač radova koji je prije tjedan dana počeo postavljati novu rasvjetu na mostu. Zaštitari su angažirani kako bi čuvali opremu te spriječili da se netko približi radovima i strojevima.