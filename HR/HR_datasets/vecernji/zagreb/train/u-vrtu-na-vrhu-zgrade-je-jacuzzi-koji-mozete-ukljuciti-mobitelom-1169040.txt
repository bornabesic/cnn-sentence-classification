Uživate u šetnji Stradunom, vadite svoj pametni telefon i palite svjetlo u svojem stanu na zagrebačkom Jordanovcu. Tek toliko, radi privida da je netko u stanu dok je on zapravo prazan. Jednako tako možete zimi pojačati grijanje da vas za pola sata, kada stignete kući, dočeka topao prostor. Stanovi kojima se upravlja na dodir prsta nisu novost na tržištu. No ovih je dana dovršen projekt u kojem su, prvi put u Hrvatskoj, objedinjeni najviši svjetski standardi gradnje. Zidno grijanje i hlađenje Urbane vile, čiji koncept su nazvali “Home of the future”, u Zagreb je dovela tvrtka Alfa stan, a četiri niske zgrade gradile su se dvije godine, iako je cijeli projekt pripreman posljednjih pet. Službeno još nisu stavljeni na tržište, no bez obzira na to tri stana već su prodana. – Mogu reći da su to najluksuzniji stanovi na tržištu. Prodali smo samo onima koji su do nas došli preporukom – kaže Hrvoje Novaković iz Alfa stana. Među njima je prodan i najveći stan na nekoliko etaža, od 420 kvadrata, cijene 1,2 milijuna eura. Ima ih sveukupno 12, po tri stana u četiri vile. – Svaki stan ima zasebni ulaz, što stanaru jamči maksimalnu privatnost, a ujedno time pružamo dojam življenja u kući – objašnjava H. Novaković. Dojam kuće “pojačali” su i vrtovima, a za njihovo uređenje angažirali su i krajobrazne arhitekte, koji su pazili da posađeno bilje ne bude prenisko niti previsoko – već da naraste dovoljno da zaklanja poglede, a opet da ne preraste samu kuću. Tu su i jacuzziji na krovovima odnosno vrtovima, s pogledom na cijeli grad. – Svaki otvoreni prostor ima odvode i dovode ako stanar želi postaviti zimsku kuhinju. Spojili smo i žice za zvučnike. Pored jacuzzija postavili smo i jedra koja se sama sklapaju. Svaki stan ima svoju vremensku stanicu, pa ako vjetar puše više od 25 kilometara na sat, platno se automatski sklapa – kaže H. Novaković. Na sličan način automatski sustav navodnjavanja bilježi padaline, tako da se ne pali ako je dan prije padala kiša. – Sustav ima i podno te zidno grijanje i hlađenje, a temperatura se regulira putem tzv. dizalice topline, koja s pomoću 200-litarskih spremnika vode pokreće cijeli sustav. I ventilacija je automatska. U spavaći dio stana tako se upuhuje svježi zrak, dok se iz kupaonice izvlači vlaga i nema potrebe za otvaranjem prozora. To omogućuje do pet puta veću uštedu energije – kaže H. Novaković. Kontejneri pod zemljom Uz pomoć tableta ili pametnog telefona može se upravljati i nadzornim kamerama te protuprovalnim sustavom, no uključite li zabranu ometanja na portafonu, nitko do vas neće moći doći. – Unatoč tome što su kamere postavljene na cijelom kompleksu, u sustav se može staviti niz fotografija osoba koje ne želite da kamera prati – kaže H. Novaković. U svaki je stan ugrađen i središnji usisavač, tako da je za usisavanje potrebno samo crijevo koje se ukopča u utičnicu, čime se aktivira usisavač bez dizanja prašine i s minimalno buke. – Motor je u garaži, tako da je buka prebačena iz stana – kaže H. Novaković. Pametna je čak i WC školjka. Neugodne mirise isisava van, a potom se svjež zrak upuhuje u prostor. A kad završite s nuždom, WC za čas postaje bide. Da bi stanare lišili i smrada od otpada, kontejnere su odlučili stavili – pod zemlju. 