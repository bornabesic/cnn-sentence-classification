Ljubitelji trčanja danas su se okupili u Samoboru na humanitarno-rekreativnoj utrci Večernjeg lista, na kojoj se sudjelovalo njih nekoliko stotina. U sklopu manifestacije i kampanje "Zdravo proljeće" trčale su cijele obitelji, a bilo ih je svih naraštaja. Svi koji su trčali donirali su simboličan iznos za Sigurnu kuću Caritasa Zagrebačke nadbiskupije, a novac su mogli donirati i oni koji su se našli na Trgu kralja Tomislava kako bi pratili utrku. Već u 9.30 sati u borbu za prvo mjesto krenuli su najmlađi od sedam, osam i devet godina pa je tako 400 metara najbrže prešao Niko Vlajčević. Mladi Samoborac inače trenira nogomet, a njegova sestra blizanka Ana, starija svega dvije minute, pratila ga je u stopu i završila četvrta. Na cilju su ih dočekali roditelji Marinela i Viktor te njihova godinu stara šnaucerica Leda. - Cijela obitelj trči kad god stigne. Umjesto da svakodnevne redovne rute prelazimo pješice, mi trčimo. Najčešće od crkve do doma, oko jedan kilometar - kažu roditelji. Dječju utrku dugu 800 metara trčali su oni od deset, 11, 12 i 13 godina, a među njima je bio Vid Bartolec, strastveni boksač. Na 1500 metara iskušali su se najstariji, od 14 do 17 godina. Jedni od najstarijih sudionika su bračni par Stojević, 65-godišnja Dragica i 66-godišnji Mladen, koji su istrčali utrku od pet tisuća metara. - Počela sam trčati kad sam otišla u mirovinu iako suprug trči već 35 godina. Nikad nisam bila sportašica, a sad ne mogu bez trčanja - kaže Dragica Stojević. Trčanje je zavoljela i Robertina Mauzer (41) iz Male Gorice kod Svete Nedelje, i to prije godinu i pol dana. - Čitav život se bavim sportom. Isprobala sam sve, od fitnessa do rukometa. No ništa nije pomoglo mojoj bolesnoj kralježnici kao trčanje. Pet kilometara bez stanke uspjela sam otrčati za dvadeset šest minuta - kaže Robertina Mauzer. Utrku na 5000 metara za one starije od 18 godina trčalo je njih je 248, najbrži je s 18 minuta bio Kristijan Subić, kojeg su na utrci prozvali "Kiki Gonzales". - U tijeku trčanja ne postoje faze u kojima mislim da ne mogu više. Mogu trčati do sutra. Ovo mi je prva utrka nakon nekoliko mjeseci jer sam morao mirovati zbog bolova u nozi, no i dok ne trčim, bavim se nekom drugom fizičkom aktivnosti. Jednostavno bez toga ne mogu - kaže Kristijan Subić. Iza njega u muškoj kategoriji drugi je završio Davor Čakanić sa 18,17 minuta, dok je treće mjesto osvojio Neven Čorko (18,37 minuta). Najbrža žena na pet kilometara bila je Petra Crnković s 22,02 minuta, druga je završila Iva Stošić (22,59), a treća Ksenija Dugić (23,14). "Nabrijanu" atmosferu dodatno je s pozornice podgrijavala Doris Pinčić Rogoznica, a između utrka za zagrijavanje su bili zaduženi treneri iz studija FitnessOF. Klinci su se, pak, zabavljali na radionicama modeliranja JumpingClay, a najboljima u "odrasloj" utrci nagrade su uručili glavni urednik Večernjeg lista Dražen Klarić te gradonačelnik Samobora Krešo Beljak, a šlag na kraju bio je nastup tamburaškog sastava Begini. Kampanja "Zdravo proljeće" nastavlja se tradicionalnom Večernjakovom biciklijadom 13. svibnja.  >> VIDEO Pogledajte kako je bilo na proljetnom polumaratonu VIP Zagreb21 