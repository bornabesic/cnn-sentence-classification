Kad su prije deset godina iz Slatine došli u Zagreb, suočili su se s brojnim izazovima koje sa sobom nosi preseljenje iz malog mjesta u veliki grad. Na većinu su se već navikli, no među njima nije to da im redovito nestaju bicikli. Stoga su trojica prijatelja, Natko Bošnjak, Slaven Pokrivko i Antonio Filipović, odlučili doskočiti problemu koji muči Zagrepčane te su osmislili pametni sustav zaključavanja bicikala Bike2Lock. – U Slavoniji možeš cijeli život voziti bicikl, ostaviti ga bilo gdje i nikad neće nestati. Ovdje su mi ukrali već dva bicikla koja su bila vezana za ogradu na osmom katu zgrade s videonadzorom – kaže 27-godišnji Natko Bošnjak. To je bio poticaj za osmišljavanje posebne parking-kapsule u koju stane jedan bicikl i koja se zaključava nakon što se vozilo stavi u nju. Ideja je da se postave na najprometnije lokacije u gradu i da ljudi u njima ostave bicikl bez straha. Ne samo da ga nitko neće ukrasti nego ga nitko neće moći ni taknuti. – To je garaža za bicikl. Vozač će dobiti karticu kada ga ostavi, a nakon što plati parkiranje, kapsula će se otvoriti – ističe Bošnjak te dodaje da sat neće biti skup, kunu-dvije. Moći će se plaćati kovanicama, ali i aplikacijom čija je probna verzija jučer predstavljena. Mladi inovatori kažu da je Grad oduševljen idejom te da će već u svibnju na jedno parkirališno mjesto na Glavnom kolodvoru postaviti prvi komplet kapsula. Uključuje od šest do osam komada te sustav za informiranje i naplatu, a cijena mu je oko 12 tisuća eura. A dečki su se počeli probijati i na svjetskoj sceni pa tako danas putuju u Dubai. Izabrani su među 1000 mladih tvrtki iz cijelog svijeta da predstave proizvod na jednom od najvećih investicijskih sajmova u svijetu, a nadaju se i osvajanju nagrade od 500 tisuća dolara. • 