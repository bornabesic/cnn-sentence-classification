Točno 342 metara. Toliko iznosi udaljenost od centra gradske moći do centra gradske propasti, odnosno od ureda gradonačelnika do Paromlina, simbola stagnacije razvoja. To je zaključak performansa kojim je jučer nova politička platforma za lokalne izbore “Zagreb je naš!“ predstavila svoj program. Platforma zasad okuplja nekoliko stotina građana koji za sebe kažu da su “aktivisti, znanstvenice, učitelji, sindikalisti, kulturnjaci, umirovljenice, odgojiteljice u vrtiću, sportašice, sudionici kvartovskih inicijativa, društveni poduzetnici...“. Dio je članova platforme već poznat javnosti po svom političkom ili društvenom angažmanu. Među njima je i aktivist Tomislav Tomašević, koji je u sklopu performansa u Paromlinu otkrio bistu Milana Bandića. – Želimo pokazati da je on odgovoran za ovakvo stanje u gradu, ali i da su jednako odgovorne i velike stranke. Zato su na bisti ispisani nazivi SDP, HDZ, HSLS, HNS... Svi oni samo glume opoziciju, ali zapravo podržavaju Bandića na vlasti – objasnio je Tomašević i dodao da upravo zato ova platforma želi okupiti građane, inicijative i progresivne političke stranke kako bi konačno uzeli upravljanje gradom u svoje ruke. Izići će na lokalne izbore na svim razinama, od kvartova do Skupštine, jer smatraju da građani trebaju sudjelovati u odlučivanju i u mjesnim odborima i u Gradskoj skupštini. Kandidata za gradonačelnika zasad nemaju, ali i ta je opcija, istaknuli su, otvorena. – Nazivom “Zagreb je naš!“ želimo poručiti da to nije grad jedne osobe, političara, nego i moj i tvoj i vaš i naš. Naši su vrtići, škole, parkovi, kvartovi, ulice... I zato zagovaramo politiku široke participacije u kojoj građani odlučuju o resursima u svome gradu – rekla je Danijela Dolenec, profesorica na Fakultetu političkih znanosti. Pozvala je također sve građane da se mobiliziraju te formiraju liste za mjesne odbore i gradske četvrti. – Naš je cilj drugačiji i bolji Zagreb u kojemu je javni interes iznad privatnog, u kojemu se odluke ne donose na temelju klijentelizma, u kojemu neće biti moguće malverzacije prostorom i u kojemu građani neće biti gubitnici – zaključio je kemičar Nikola Biliškov. Platforma je najavila i niz skorašnjih aktivnosti.• 