Vuk samotnjak. Naslov jednog od najpopularnijih dječjih filmova postao je stvarnost u Zoološkom vrtu. Sedamnaestogodišnji vođa čopora Silver nedavno je ostao bez posljednjeg brata pa sad nastambom šeta posve sam. Još je aktivan i zdrav Usamljen, međutim, nije, kažu iz Zoološkog, jer Silver je već pravi penzioner pa vrijeme uglavnom provodi odmarajući se. – Vukovi u prirodi žive petnaest godina, a on je okoćen u studenom 1999. godine – objasnila je zoologinja Dijana Beneta iz ZOO-a te dodala kako je starac inače pravi Zagrepčanin jer od rođenja živi u istoj “kući”. A otkako je došao na svijet, objašnjavaju u Zoološkom, za njega se znalo da će biti poseban. Sa svojom gotovo bijelom dlakom razlikovao se od sivo-smeđih pripadnika svog čopora, a mirnom, ali ponosnom i staloženom ćudi odmah je osvojio timaritelje. – On je naprosto divan. Naravno, divlja je životinja pa mu ne možete prići i, primjerice, pomaziti ga, ali on točno poznaje ljude koji se o njemu brinu i uvijek im se razveseli – govori zoologinja i dodaje kako vođi novi čopor neće dovoditi. Posve je to nemoguće, objašnjava, jer u već formirani čopor nova jedinka ne može ući. – Situacije je takva da se u stabilan čopor vukova ne uvode nove jedinke jer ih čopor smatra prijetnjom te, nažalost, to završava teškim ozljedama i smrću novopridošle jedinke. Čak i mladunci s vremenom moraju otići i osnovati svoj čopor – objasnila je Dijana Beneta te kazala kako će se u Zoološkom uskoro opet moći vidjeti više vukova, ali nikako prije nego što dođe Silverovo vrijeme za odlazak. Stari vuk, kaže zoologinja, još uvijek je aktivan, fizički zdrav i veseo, tako da se s dovođenjem novih jedinki koje će osnovati čopor neće žuriti. – Trenutačno smo u procesu odabira, odnosno moramo naći mlade mužjaka i ženku koji će biti kompatibilni i zajedno moći osnovati čopor. Jedan od tih vukova potencijalno je u Subotici, ali nećemo još ništa poduzimati, dok god je Silver kod nas. Ne želimo ga seliti u manju nastambu da dovodimo nove vukove, jednostavno želimo da proživi svoj život do kraja kako je i zaslužio – iskrena je D. Beneta. Uskoro nova nastamba A novi začetnici čopora bit će smješteni u novoj nastambi, koja je planirana uz onu smeđih medvjeda. – Novoosnovani čopor u budućnosti će biti smješten uz euroazijske riseve te će predstavljati važnu edukacijsku cjelinu hrvatskih autohtonih velikih zvijeri – kazala je zoologinja. Dotad posjetitelji još uvijek mogu vidjeti vjerojatno najstarijeg vuka u Hrvatskoj, koji je, osim po svojim godinama, bijeloj boji i simpatičnoj naravi, poznat i po tome što je kumče “vukova s Tuškanca”, igrača Cibone.• 