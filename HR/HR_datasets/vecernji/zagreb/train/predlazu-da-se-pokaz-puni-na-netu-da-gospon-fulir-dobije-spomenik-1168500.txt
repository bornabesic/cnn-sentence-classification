S pola Zagrepčana se rukovao, ali svima ruku ipak još nije uspio stisnuti, pa će, najavio je prije mjesec dana, ideje svojih sugrađana gradonačelnik Milan Bandić crpiti preko interneta. Odnosno, oni će ih postaviti na stranicu “Zagreb – inovativni grad”, a čelnici gradskih ureda prijedloge će pregledavati i ocjenjivati koliko su zanimljivi, potrebni i valjani. Najviše bi unapređivali ZET Iako Zagrepčani imaju priliku svoje ideje Gradu predstaviti još puna dva mjeseca, i one koje su dosad pristigle mogle bi pročelnike, a i gradonačelnika, natjerati na žešći posao. Jer budu li, kako su obećali, slušali glas naroda, uskoro će se morati baciti na postavljanje skulptura likova iz romana “Zvižduk s Bukovca” u Park Zvonimira Milčeca, na osposobljavanje podvožnjaka u ulici Dubravica, na postavljanje ekološke rasvjete u gradu, ali i na uvođenje glazbe u vozila javnog prijevoza. S potonjim, odnosno općenito sa ZET-om, moglo bi biti najviše posla jer Zagrepčani bi unaprjeđivali baš tu Holdingovu podružnicu. – Trebalo bi uskladiti vozne redove, uvesti novu, kružnu tramvajsku liniju Črnomerec – Vukovarska – Trg bana Jelačića – Črnomerec, omogućiti da se pokazi “pune” internetskim bankarstvom, a vlak koji se planira s Kvatrića do Velike Gorice trebao bi biti na vodik – inovativni su predlagači na platformi koja omogućuje i komentiranje svake od ideja, ali i postavljanje fotografija, pa se nerijetko razrađuju i cijeli projekti. Prometno rješenje za gužve u Gajnicama s popisom ulica i nacrtom kako bi se automobili trebali kretati ponudio je Emil Mikec, dok je bivša kontrolorka Zlata Županić dopisom iz 2007. podsjetila da je još tada Gradu predložila da se napravi replika konjskog tramvaja, ali njezina ideja, nažalost, do gradonačelnika uopće nije došla. – Željela bih da se moj prijedlog realizira ponajprije u svrhu promicanja turizma te za druge promotivne svrhe i prigodne svečanosti – objasnila je bivša kontrolorka, a ona nije jedina koja se brine o turističkom potencijalu Zagreba. Siniša Sakoman, primjerice, u tu bi svrhu kabine buduće sljemenske žičare nazvao po znamenitim Zagrepčanima ili likovima iz knjiga “sa zagrebačkom tematikom”. Pokretanjem večernjeg sajma knjiga na Dolcu metropola bi privukla još više ljudi, smatraju predlagači ideja, a javio se i jedan, kako se predstavio, stranac u Zagrebu, koji, pak, misli da bi grad bio najljepši da se na Jelačić-placu više ne održi nijedan sajam, odnosno da se na njega ne stavljaju šatori. Razmišlja se i o tome kako si olakšati život, pa se predlaže da i računi Gradske plinare budu na jedinstvenoj uplatnici Holdinga, a jedan je, kako sam za sebe kaže, “penzioner2009”, ustvrdio da bi plaćanje računa bilo još jednostavnije odluči li se Holding na uvođenje samonaplatnih uređaja po kvartovima. Građani bi sami očitavali brojila, a misle da bi se to moglo organizirati preko aplikacije za mobilne uređaje. Ekotržnica u Vrbanima Mislili su i na jedan od trenutačno većih problema u Zagrebu, odvajanje otpada. – Po uzoru na brojne francuske gradove, trebalo bi uvesti kompostiranje u parkovima – kaže jedna od predlagateljica, koja smatra da bi se na taj način omogućilo odvajanje otpada i onima koji žive u zgradama. Jer stanovnici glavnoga grada, kažu članovi udruge Vestigium, i te kako znaju živjeti ekološki. Upravo oni predlažu prvu ekološku tržnicu u Zagrebu, i to u Vrbanima, na trgu iza bivše Name. Na obližnjem Jarunu treba postaviti još mostova, kojima bi se spojili otočići, a stanovnici Zagreba razveselili bi se zasigurno, kažu predlagači, i skulpturi Relje Bašića, odnosno “gospona Fulira” na Gornjem gradu. – Zahvaljujemo na odličnoj ideji. Zbog njezine složenosti bit će nam potrebno neko vrijeme da je obradimo, pa molimo za strpljenje – odgovor je službi na gotovo svaki prijedlog na “Zagreb - inovativni grad”, a u realizaciju ideja trebalo bi se krenuti nakon završetka projekta, za dva mjeseca.   