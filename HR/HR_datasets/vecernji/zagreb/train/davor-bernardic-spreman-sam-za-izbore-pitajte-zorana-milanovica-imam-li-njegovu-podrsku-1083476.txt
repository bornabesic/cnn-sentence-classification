– Ja sam kao predsjednik zagrebačkog SDP-a spreman za izbore u gradu. Spreman sam biti kandidat, ali ćemo to još na stranačkim dogovorima usuglasiti – poručio je Davor Bernardić ne odgovarajući direktno ima li podršku šefa SDP-a Zorana Milanovića. Na to kaže da ipak treba pitati osobno Milanovića ima li ili nema podršku. Što se tiče raspuštanja splitskog SDP-a, Bernardić kaže kako je na stranačkim sastancima izrazio svoje mišljenje i kako vjeruje da će ljubav pobijediti, a ako ljubav ne pobijedi, onda će pobijediti razum. Kako je poručio Bernardić, zagrebački SDP trenutačno svu svoju podršku usmjerava odgajateljicama u zagrebačkim dječjim vrtićima pa su za nadolazeću sjednicu Gradske skupštine zatražili upravo raspravu o stanju u tim odgojnim ustanovama.  – Odgajateljice ne smiju biti potplaćene, a Grad Zagreb mora izraditi plan mreže vrtića. Tražimo također da se odgajateljicama vrate stimulacije za posebne programe koje provode u odgojnim skupinama, da Grad osigura više novca za didaktičke igračke, i da se počne smanjivati broj vrtićkih grupa gradnjom novih vrtića. Od 2012. obećana je izgradnja vrtića na Malešnici, Španskom i drugim dijelovima grada, no to nije realizirano – rekao je Bernardić. Poručio je da će, kada za godinu dana SDP osvoji vlast u Zagrebu, sva djeca koja pohađaju vrtiće imati pravo na učenje jednog stranog jezika i sudjelovanje u jednoj sportskoj aktivnosti posve besplatno.  >> 'Ili se Kosor želi "oprati" pred izbore ili je riječ o dogovoru u Domoljubnoj koaliciji' >> Zagrebački HDZ: Mi smo za ozbiljno vođenje grada, tražit ćemo i promjenu imena Trga maršala Tita 