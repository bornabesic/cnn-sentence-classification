S jedne je strane izazvala oduševljenje građana koji su zaključili “da se sada više nitko ne bi trebao švercati”, a s druge je pak strane pobudila skepsu uz sumnju je li ružičaste boje samo da bi “zamazala oči prije izbora”. Kako god bilo, nova je ZET-ova polusatna karta od trenutka kada je puštena u promet glavna tema svih razgovora. Njezina cijena od četiri kune natjerala je i najokorjelije švercere da pokleknu i “štancaju” kartu. One koji su i inače bili uzorni putnici, oduševila je pak nakon što su izračunali koliko će im uštede donijeti. Građani se sada, s primjerice 100 kuna, mogu voziti čak 25 puta, a do sada su s istim iznosom mogli tek 10 puta. Odlazak na posao bit će i dvostruko jeftiniji, no mnogi su zaključili da ZET ne bi zbog toga trebao pretrpjeti gubitke jer će puno više ljudi kupovati karte. Već se prvi dan činilo kao da je doista tako jer su građani karte zaista mahnito tražili, a čak su i spremali zalihu za slučaj da nestanu. Na kioscima i u vozilima ih je ipak bilo dovoljno, tako da karte, barem prvih dana, nisu nestale.  No postavilo se pitanje hoće li nestati za nekoliko mjeseci, točnije nakon izbora. Nije tajna da su upravo cijene ZET-a omiljen predmet predizbornih obećanja u metropoli, pa je tako i prije osam godina baš uoči izbora određena zona oko Trga na kojoj je vožnja bila besplatna. Nakon izbora je nestala, pa mnogi strahuju da ista sudbina čeka i ružičastu kartu za nekoliko mjeseci.  Onda će se znati i je li ovo bila pametna odluka. Koliko god, naime, ZET treba pohvaliti na brzini i kvaliteti kojom je ispunio želju gradonačelnika Milana Bandića, nitko ne krije da je nova karta upravo njegova ideja i želja.  S obzirom na to da iza nje ne stoje studije ili procjene stručnjaka, ne zna se zapravo hoće li biti isplativa i dugoročno održiva. Do tada građani mogu samo uživati u uštedi i još jednom ponoviti već poznatu “da je barem svaka godina izborna, pa da su nam karte cijelo vrijeme ružičaste”. A kad bi još takve odluke bile donesene s planom, gdje bi nam bio kraj. 