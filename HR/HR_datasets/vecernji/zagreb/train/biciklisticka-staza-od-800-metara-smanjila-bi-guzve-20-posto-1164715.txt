Prometne gužve na Novoj Branimirovoj smanjile bi se 20 posto, a biciklistički promet u gradu dobio bi novi uzlet. Jedini “uvjet” za to je izgradnja biciklističke staze koja bi se protezala uz južni kolnik Nove Branimirove od Ulice Donje Svetice do Heinzelove ulice. Rješenje je to koje predlaže iskusni inženjer i vještak cestovnog prometa Goran Husinec, a kojim bi se istok Zagreba biciklističkom stazom povezao s centrom. – Staza bi zahtijevala vrlo mala financijska sredstva, a prostirala bi se „praznim“ koridorom tako da se ne bi moralo rušiti ni jedno drvo. Staza bi bila ukupne dužine oko 800 metara i širine 2,2 metra s dva biciklistička traka u dva smjera. Uz novu modernu biciklističku stazu biciklisti bi dolazili do centra grada za manje od deset minuta – objašnjava Goran Husinec, i sam strastveni biciklist. Dok je centar grada dobro pokriven biciklističkim stazama, kao i potez od Maksimira do Peščenice, problem nastaje na raskrižju ulica Nova Branimirova i Donje Svetice. Kako kaže sudski vještak, tu se sastaju biciklisti koji putuju na posao u centar grada iz Dubrave, Maksimira i Ravnica s biciklistima iz Peščenice. Do centra više nema staze, a jedina je mogućnost vožnja po nogostupu koja nije dopuštena te je prostor preuzak pa dolazi do svađe s pješacima. Taj bi se problem riješio spomenutom biciklističkom stazom koja bi bila barem metar udaljena od ceste, za slučaj da prilikom nezgode biciklist ne padne na samu prometnicu. Za vrijeme lijepog vremena Novom Branimirovom prođe oko 3000 biciklista na dan, a Goran Husinec smatra da bi ih, da postoji kompletna staza za vožnju, bilo još i više. Građani bi tako manje koristili automobile i zagađivali zrak te se ujedno bavili fizičkom aktivnošću koja je dobra za njihovo zdravlje. Inženjer je projekt biciklističke staze osmislio poučen vlastitim iskustvom, a u posebnom je programu i nacrtao kako bi to konkretno trebalo izgledati. – Odrastao sam na Peščenici. Nekad, sad već davno, s pokojnim ocem biciklom sam išao u centar grada. Nije bilo ni jedne biciklističke staze. Vozili smo se nogostupima jer je i onda bilo opasno voziti se biciklom po cesti,iako je to zabranjeno zakonom, ali i danas se tome „gleda kroz prste“ jer je i policija svjesna opasnosti vožnje biciklom po brzim prometnicama – prisjetio se vještak Husinec. 