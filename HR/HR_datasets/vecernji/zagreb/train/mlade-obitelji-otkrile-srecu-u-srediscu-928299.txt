Blizina središta grada, tramvajska zona, Muzej suvremene umjetnosti, zelenilo i okruženje Bundeka, Avenue Mall, Arena centar, tržnica u Utrinama..., stanovnici Novog Zagreba, kako sami kažu, gotovo da nemaju potrebe odlaziti iz toga dijela grada. Mnogobrojni sadržaji razlog su zbog kojeg je nekadašnja spavaonica postala popularno mjesto za život, a one koji traže stanove dodatno je ohrabrio pad cijena nekretnina u četvrti Novi Zagreb - istok, i to od 11 posto. Najnoviji su to podaci portala Centar nekretnina objavljeni u veljači. Prosječna cijena stana lani iznosila je 1472 eura, dok je ove godine pala na 1309 eura. - Novi Zagreb živnuo je otkako su otvoreni trgovački centri, a najviše se traži Lanište i Središće, kao novi mladi kvartovi - rekla je Antonija Mikšić iz Opereta nekretnina. Cijene na Laništu kreću se, dodala je, od 1250 do 1300 eura po četvornom metru, dok u Središću cijena kvadrata drži vrijednost zbog blizine Bundeka. No mladim obiteljima, kojih je najviše u novim zgradama smještenim iza Muzeja suvremene umjetnosti, nije problem dati dvije tisuće eura po kvadratu ili 1500 do 1600 za starogradnju. - Doselili smo se prije dvije godine iz Travnog, gdje su svi sadržaji smješteni u Mamutici, a tramvaj je daleko. Ovdje je idealno jer je na nekoliko stotina metara i pizzeria, slastičarnica, kafići, mesnica i park za šetnju, što je idealno za mlade mame - kaže Anita Katunić gurajući kvartom kolica s djetetom. Nedostataka ipak ima i u ovom najtraženijem kvartu, kažu stanovnici, pa je tako nesnosna prometna gužva i gotovo nemoguće naći parkiralište u vrijeme raznih događanja na Bundeku. - U takvim situacijama, koje su ljeti česte, ni Hitna pomoć ne može prići zgradi - kaže Živko Đuretić, koji u Središću živi već dvadeset godina. Razlika između Središća tada i danas, dodaje, velika je, a naselje je tada sličilo na smetlište. U Novom Zagrebu stanove traže, kažu stručnjaci, oni koji su ondje odrasli ili već neko vrijeme ondje žive. No za određene kvartove gotovo da i ne pitaju. Zbog nedostatka infrastrukture gotovo se nitko ne interesira za Brezovicu. - Granica na zapadu je Blato, dok se na istoku kupci dobro raspitaju o mirisu koji dolazi s Jakuševca prije nego što kupe stan u Dugavama - kaže agentica za nekretnine Mikšić. Blanka Kovačić, baka - Središće je puno zelenila i parkova za djecu u kojima provodim vrijeme s unukom koju čuvam Milka Baljak, umirovljenica - U Središću sam od 1982., kada je ovdje bilo tek nekoliko kućica, a gradnja je tek počela Damir Kos, lokalni mesar - Problem je jedino parkiranje. Dugo kružim poslije posla dok ne nađem mjesto Antonia Turčić, umirovljenica - U centar idem samo u posjet šogorici, a ne pamtim kad sam zadnji put bila na Dolcu Anita Katunić, mlada majka - Zasad u kvartu nema nedostataka, čekamo da se sagrade nove zgrade pa ćemo vidjeti hoće li ih biti 