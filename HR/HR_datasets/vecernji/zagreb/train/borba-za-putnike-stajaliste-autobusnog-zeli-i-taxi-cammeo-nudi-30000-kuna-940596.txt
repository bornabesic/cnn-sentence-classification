Taksi Cammeo, nakon tri godine prometovanja na ulicama Zagreba, napokon želi ugrabiti najbolja i najprofitabilnija stajališta i na njima ostvariti apsolutnu prevlast. Tako se vodeći ljudi tvrtke nadaju kako će napokon izboriti priliku da svoja vozila jedini mogu parkirati na atraktivnoj poziciji – onoj unutar zgrade Autobusnog kolodvora, u tunelu, neposredno uz perone. Za to su iz svoje blagajne spremni iskeširati, kako neslužbeno doznajemo i iznos veći i od 30 tisuća kuna – mjesečnog najma! Cijena je to kojom bi se Cammeo izborio za poziciju koja godinama pripada Radio Taksi Zagrebu. Naime, Cammeo je sit lovljenja putnika na parkiralištu nasuprot zgrade u kojoj se iz mjeseca u mjesec bilježi sve veći broj putnika. Primjerice, samo je u travnju u jednom danu na Autobusnom kolodvoru prodano ukupno 7737 karata, što je pak najbolji rezultat spomenute Holdingove podružnice u posljednjih deset godina. – Svakako da će ta pozicija donijeti puno i nama i našim putnicima – poručio je Kosta Minovski, vlasnik Cammea. Ipak, na svoju će ponudu Cammeo morati pričekati da iz Holdinga ponove natječaj jer su u toj tvrtki početkom ovog mjeseca bez ikakva objašnjenja i obavijesti svima koju su se odazvali poništili raspisani poziv. U njemu je pak propisan početni iznos najma tunela iznosio šest tisuća kuna bez PDV-a. Koliko su pak iz Radio taksija Zagreb spremni uložiti u stajalište na kojem godinama dominiraju, nismo uspjeli doznati jer se cijeli jučerašnji dan nisu odazivali na naše pozive. Osim pozicije na Autobusnom kolodvoru vodeći ljudi tvrtke Cammeo već su počeli s prvim razgovorima s francuskim koncesionarom da bi ugrabili ekskluzivnu priliku i postali jedini prijevoznici od i do zračne luke. – Imali smo nekoliko sastanaka i, kako se za sada čini, francuski su koncesionari oduševljeni kvalitetom naših vozila i odorama vozača. Očito je da paze na svaki detalj. Ništa nije dogovoreno ni definirano, tek pregovaramo – objasnio je Minovski, koji nije želio otkriti je li se na sastancima već raspravljalo o cijeni. >>Radio taksi prijavio Cammeo zbog nezakonitog poslovanja 