Da još ima poštenih ljudi, pokazuje i posljednji primjer koji je oduševio brojne Zagrepčane. Vjerojatno i ne sluteći, vozačica Nikolina postala je prava zvijezda!  Naime, Ana iz Zagreba nemalo se iznenadila kada je došla do svog automobila i vidjela da ga je netko udario. Ipak, prvotni šok ubrzo je zamijenilo olakšanje kada je na automobilu vidjela poruku: "Ispričavam se, zabila sam se u vaš auto. Ovo je moj broj telefona da razmijenimo podatke o osiguranju", napisala je Nikolina i na kraju poruke ostavila svoj broj telefona.  Ana se toliko oduševila njezinim postupkom da je Nikolinu javno pohvalila na Facebook grupi "Zakaj volim Zagreb". Još ima poštenih ljudi, svaka čast Nikolina, napisala je Ana na grupi, a brojni komentatori su također pohvalili potez vozačice. Među komentarima pojavila se sumnja je li Nikolina uopće ostavila dobar broj, no doznajemo da je Nikolina i tu pokazala poštenje. Broj je točan, a Ana i Nikolina odmah su se čule i dogovorile za susret. Je li se i vama dogodila slična situacija? Pošaljite nam vašu priču na e-mail javi@vecernji.net i rado ćemo je objaviti! 