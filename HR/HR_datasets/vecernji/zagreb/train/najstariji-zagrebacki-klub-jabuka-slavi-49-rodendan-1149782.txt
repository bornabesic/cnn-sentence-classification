Jabuka je ugazila u pedesetu godinu postojanja i tu povijesno neosporivu činjenicu slavi još narednih mjesec dana. Objavljujemo pregled cjelokupnog programa koje je vodstvo najstarijeg zagrebačkog kluba osmislilo specijalno za ovu veliku brojku i posebnu godinu. Iako je klub u 2017. ušao hektično i borbeno, vjerojatno je svima i više nego jasno da je Jabuka jača nego ikad. Svojim vjernim, starim i novim, posjetiteljima voditelji kluba žele priuštiti feštu koju će pamtiti, barem, do idućeg, okruglog rođendana. – Ovo je naš rođendan i naš poklon svima koji Jabuku i dalje vole. Pošto za 50. obljetnicu kluba planiramo puno dužu proslavu, gdje ćemo aktivnostima i koncertima izaći i u veće dvorane, koncertne i javne prostore, za ovaj 49. rođendan napravili smo DJ varijantu, kao presjek glazbe i imena koja su obilježila DJ kabinu Jabuke. Na taj smo način htjeli i novim generacijama pokazati zašto su njihovi roditelji i danas zaluđeni Jabukom. U vrijeme prije interneta, Youtubea, pa čak i MTV-a, Jabuka je uz rijetke radijske programe bila mjerilo za dobru mjuzu i obrazovala na tisuće pripadnika zagrebačke cool škvadre – kaže Marin Viduka Stiv, voditelj GK Jabuka. Svi programi petkom i subotom počinju u 23 sata, besplatan ulaz i happy hour, traje do 24 sata. Novost su putopisna predavanja četvrtkom, za njih je nešto drugačija i ranija satnica, od 20 do 02 sata. O detaljima iz tjedna u tjedan obavještavat ćemo vas na vrijeme, a možete ih pratiti i na službenim stranicama GK Jabuke. SLUŽBENI PROGRAM Petak 17.02. REKONSTRUKCIJA DJ HERMA Subota 18.02. REKONSTRUKCIJA DJ ALEN KOSANOVIĆ Rođendanskoj proslavi pridružili su se Herma i Alen, legende 80-ih koji su svojim djelovanjem u tom razdoblju dali najveći pečat klubu. Glazbeno su odgojili generacije Jabučara. Baš zbog toga za njih je rezerviran vikend koji pada na sam Jabukin rođendan, i to u dane kojima su oni inače puštali osamdesetih. Petak 24.02. MAŠKARE U JABUKI DJs FAT FRIENDS Subota 25.02. ENTERTAINMENT DJ SMS DEUTSCH Maškarama u Jabuci i ove godine vraća se stari običaj koji je u tom klubu bio vrlo živahan prije nekoliko dekada. Svi zamaskirani imaju besplatan upad cijelu noć. Glazbenu kulisu obilježit će dvojac Fat Friends, koji već godinama puštaju na brdu što u podrapanim hulahopkama, što u debljem izdanju. U subotu će svoj doprinos rođendanskom mjesecu dati SMS Deutch, poznat i kao Emil Tedeschi, svojim već uhodanim programom Entertainment obično stvara gužvu u klubu. Četvrtak 02.03. PUTOPISNO PREDAVANJE NIKOLE HORVATA Petak 03.03. DARK SIDE DJ TOMI PHANTASMA Subota 04.03. NIGHT OF FAITH AND DEVOTION DJ FUKI Za prvi vikend u ožujku pripremljeni su noviteti i rariteti. U četvrtak, po prvi put u Jabuci, organizirano je putopisno predavanje, gost je Nikola Horvat. On je prvi Hrvat koji je propješačio Pacific Crest Trail - stazu u SAD-u dugačku 4300 km, od Novog Meksika do Kanade. U petak tipična jabučarska večer uz dark 80-te i program Dark Side DJ-a Tomija Phantasme. Jednokratni povratak DJ Fukija i njegovog dugogodnišnjeg NOFAD-a, koji je činio okosnicu novije Jabučne povijesti. Fuki se također pridružio rođendanskoj proslavi kluba, a razveselit će sve ljubitelje Depeche Moda i sličnih mladih bendova. Četvrtak 09.03. PUTOPISNO PREDAVANJE ANA BAKRAN Petak 10.03. DISCORROSION PARTY DJ END Subota 11.03. THE HEADMASTER RITUAL DJs SINIŠA ŠVEC &amp; MISLAV O Drugo predavanje u Jabuci održat će Ana Bakran, naša Jabučarka koja je stopirala od Zagreba do Bora Bore, njezino putovanje trajalo je više od tri godine. U petak DJ End, u zagrebačkim i europskim dark krugovima poznat je po svojim dugogodišnjim programima, u Jabuci pušta svoj Discorrosion party. Legendarni Siniša Švec i Mislav O; Švec je kao radijski voditelj i DJ itekako poznat zagrebačkoj publici. 