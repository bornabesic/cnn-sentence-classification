Nakon što je iz Ureda gradonačelnika Milana Bandića obaviješteno kako će se sutra od 7 do 19 sati na Savici potpisivati peticije odnosno anketirati građani čime bi se trebalo definirati jesu li stanovnici tog zagrebačkog naselja za ili protiv preuređenja parka Trnjanska Savica, oglasila se i Inicijativa Čuvamo naš park. – Inicijativa Čuvamo naš park oštro se protivi ovoj ishitrenoj, nedemokratskoj i loše režiranoj akciji, bez obzira radi li se o potpisivanju peticije ili ispunjavanju ankete, koja ide kontra svih demokratskih načela i zdravog razuma. Izričito smo protiv ovakvih akcija, koje unose nemir, svađu i dijele susjede na Savici – priopćeno je. – U različitim, ali definitivno nejasnim i nepotpunim informacijama i pozivima Bandić poziva na potpisivanje peticije ili ispunjavanje ankete te ponovo postavlja svoje zakone i pravila, u rokovima koje sam određuje i interpretacijama koje sam definira. Jedne informacije govore o potpisivanju peticije na Savici (ne definira se gdje) od 7 do 19 sati u kojoj bi se stanovnici izjasnili za ili protiv uređenja parka. Druge informacije pozivaju na susret u parku u isto vrijeme i ispunjavanje ankete. Ishitrena odluka, s najavom kraćom od 24 sata, da se o budućnosti parka legitimno odlučuje na ovaj način po svom sadržaju je nelegalna, a onda i prepuna logičkih rupa – napisali su u svom priopćenju.  U novijem priopćenju inicijativa donosi "zakone i logiku" na koje upozoravaju javnost. ZAKONI: 1. U trenutku kada su raspušteni Mjesni odbor, Vijeća gradskih četvrti i Gradska Skupština gradonačelnik spominje peticiju kao alat za donošenje odluka fingirajući uključenost građana, struke i jasno zaobilazeći postojeće procedure. 2. Kada već gradonačelnik ne zna, moramo upozoriti da njegov prijedlog krši nekoliko postojećih procedura na zakonskoj razini: Jedinice lokalne samouprave dužne su pri donošenju odluka ili planskih dokumenata kojima se utječe na interese građana provoditi savjetovanje s javnošću.  Savjetovanje s javnošću mora trajati u pravilu 30 dana, a provodi se objavom planskog ili drugog dokumenta koji se donosi s obrazloženjem razloga i ciljeva koji se žele postići njegovim donošenjem, te pozivom javnosti da dostavi svoje prijedloge i mišljenja. O provedenom savjetovanju jedinice lokalne samouprave su dužna objaviti izvješća 2006. godine Republika Hrvatska potpisala je Aarhušku konvenciju kojom se javnosti omogućuje sudjelovanje u odlučivanju po pitanju okoliša.  Zainteresirana javnost se mora obavijestiti, bilo putem javne obavijesti ili pojedinačno, zavisno od potreba, u ranoj fazi postupka odlučivanja po pitanjima okoliša, i to na adekvatan, blagovremen i učinkovit način, priopćili su iz Inicijative. LOGIKA: 3. Ne postoje konkretne informacija o Bandićevoj peticiji i/ili anketi.  Primjerice, o mogućnostima zakoje stanovnici mogu potpisati, mjestu gdje potpisuju, osobama i tijelima koja organiziraju i provode potpisivanje, tijelima koji to nadgledaju i brinu seda se poštuju procedure i da nema lažiranja, tijelima koje provjeravaju liste i prebrojavaju glasove, itd. Pitanja ima bezbroj, a informacija gotovo ništa, osim da je evidentan jedini organizator svega Grad Zagreb i Milan Bandić, naručitelji projekta (čije nacrte usput, dosad nitko nije vidio osim ljudi iz Grada).  To evidentno govori o namjernoj površnosti ove akcije prema javnosti, i mogućnostima malverzacija i zloupotreba na najvišoj razini. NAŠA PETICIJA: 4. Inicijativa Čuvamo naš park već nekoliko dana skuplja potpise u peticiji protiv radova u parku – da se ispitaju stavovi sugrađana – i trenutno smo na 940 potpisa od kojih je oko 800 ljudi sa Savice. Bandićev protuskup u srijedu okupio je 200tinjak ljudi od kojih dobar dio nije bio iz naselja. Nikako ne  podržavamo sutrašnju akciju, kakva god bila, samo ističemo, u ovom trenu: Savica – Bandić 800:0. Svaki put kada se javno razotkriju manipulacije (prvo crkva, sada plastični park), gradonačelnik pribjegava improvizacijama. Pozivanje na peticiju koju Bandić sada izvlači kao «spasonosno» rješenje još jednom jasno dokazuje da on uopće ne razumije što znači demokratska procedura. Inicijativa Čuvamo naš park zalaže se za javnu raspravu o potrebama za uređenjem parka temeljem čega bi se izradio program i raspisao natječaj za uređenje i pokrenula javna rasprava. Jedino se na taj način mogu zaista čuti glasovi, potrebe i želje svih stanovnika kvarta i iznaći rješenje od javnog interesa. Trud koji Bandić proteklih mjeseci ulaže kako bi posvađao i podijelio stanovnike Savice je šokantan, ali ne čudi. Inicijativa u potpunosti podupire sva rješenja u skladu s demokratskim i zakonskim procedurama, a ne samovolju Milana Bandića koji se sada predstavlja kao lažni spasitelj stanovnika Savice.  Bandić se posljednjih 10-tak dana ne ponaša kao gradonačelnik Zagreba nego kao neprijatelj svojih građana koje pod svaku cijenu želi okrenuti jedne protiv drugih, pa i ovom anketom/peticijom koju sada predlaže te je kao takav izgubio svaki kredibilitet i ne može o ovome pitanju odlučivati na svoju ruku, lažirajući volju građana Savica za svoje političke interese, priopćenjem zaključuje Inicijativa Čuvamo naš park.   