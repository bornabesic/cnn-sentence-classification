Cijene čišćenja dimnjaka od siječnja će skočiti u nebo. Umjesto sadašnjih 16 kuna, Zagrepčani koji žive u kući, a griju se na kruta goriva, za čišćenje će izdvajati 60 kuna, a ako se griju na plin, 54 kune. Oni koji žive u zgradama, a griju se na drva, čišćenje će plaćati 36, a ako se griju na plin 30 kuna. Najskuplje će proći oni koji se griju na plin, a imaju nove, moderne laf dimnjake jer će čišćenje umjesto dosadašnjih 21 kunu platiti čak 217 kuna. Kada se uzme u obzir da dimnjak treba čistiti do tri puta godišnje, riječ je o novom udaru na kućni budžet, što bi moglo dovesti i do još većeg izbjegavanja dimnjačarskih usluga te ugrožavanja života jer se i sada ne čisti svaki treći dimnjak. – Neke cijene će se korigirati jer nisu mijenjane više od 16 godina, a u međuvremenu je sve poskupjelo i dogodila se inflacija. To smo morali učiniti kako bismo pokrili troškove poslovanja – kaže Marko Tomešić, predsjednik Nadzornog odbora novoosnovane Dimnjačarsko-obrtničke zadruge. Nove će cijene zaživjeti ako gradski zastupnici na sjednici 22. prosinca podrže prijedlog koji je gradska uprava usuglasila sa zadrugom, koja bi time postala i krovna organizacija svih dimnjačara u Zagrebu. Grafika: Milan Ilić Više cijene, pak, trebale bi povećati zaradu dimnjačarima kako bi oni mogli izdvajati pet posto prihoda za rad zadruge te četiri posto za punjenje gradskog budžeta. Iz Grada objašnjavaju da se krovna zadruga za sve dimnjačare uspostavlja zato što će se time dobiti isti cjenik za cijeli Zagreb budući da je dosad svaki od 24 dimnjačara na području na kojemu je imao koncesiju mogao mijenjati cijene jer ih one dogovorene u Obrtničkoj komori nisu obvezivale. I dok dio dimnjačara smatra da im zadruga nije potrebna, Tomešić ističe da će se pojednostavniti odnos Grada i dimnjačara jer se više neće raspisivati natječaji za čišćenje dimnjaka za svih 57 područja Zagreba, već samo jedan. Ako skupštinari podrže prijedlog, čim zaživi zadruga, građanima će biti dostupna i nova internetska aplikacija "Dimnjačar". – Ondje će biti dostupni svi podaci o nama i bit će zabilježen svaki dimnjak. Građani i komunalni redari koji su zaduženi da kažnjavaju one koji ne dopuštaju čišćenje imat će stvarni uvid u svaki dimnjak u gradu, odnosno čisti li se ili ne – objašnjava Tomešić. Dimnjačari koji nisu sretni s ovakvim rješenjem podržavaju novitete, ali smatraju da je riječ o gomilanju birokracije i uzimanju novca obrtnicima. Ističu da im se uništavaju obrti jer postaju najamnici zadruge, a kako se brišu granice koncesije, nestaje i odgovornost, pa je upitno tko će biti kriv ako se posao ne obavi kako treba. Osim građana, loše će proći i pekari jer će poskupiti i čišćenje pekarskih peći. Umjesto dosadašnjih 470 kuna, uslugu čišćenja plaćat će 564 kune. 