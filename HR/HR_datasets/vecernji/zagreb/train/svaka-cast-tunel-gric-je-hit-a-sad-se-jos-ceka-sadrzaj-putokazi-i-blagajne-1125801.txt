Nevjerojatno. Odlično. Zanimljivo. Cool. Zabavno. Tako na Trip Advisoru, web-stranici na kojoj turisti iz cijelog svijeta dijele svoja iskustva, opisuju tunel Grič. Kao nova atrakcija za sada ima 17 osvrta, a trenutačno je na 62. mjestu znamenitosti koje u Zagrebu treba posjetiti. Između ostalog, ocijenili su ga Esthera iz Kanade, Adam iz SAD-a, bračni par iz Rumunjske..., a svi su dali ocjenu odličan. Međutim, nakon oduševljenja, gotovo svaki komentar završava opaskom koju nije nužno pročitati od turista jer su je već primijetili i Zagrepčani. Ona glasi: “ima još puno potencijala“. Pristojan je to način da se kaže kako je tunel zbilja odlična atrakcija i svaka čast Gradu što ga je otvorio. No sad se očekuje još jer samo tunel nije dovoljan. Očekuje se inicijativa koja će iskoristiti potencijal i pomaknuti tunel Grič s broja 62 u top 10 jer to zaslužuje. Za početak tunelu treba dobra priča koju ima svaka velika turistička atrakcija. Zasnovana je na činjenicama, ali i na legendama koje su turistima posebno drage. Tisuće turista svakog dana posjete Julijin balkon u Veroni iako znaju da nije pravi. Jednako kao što se magneti s komadićima Berlinskog zida koji to zapravo nisu u Njemačkoj prodaju po dvostruko višoj cijeni od ostalih. Mnogo je primjera legendi koje su tek marketinški trik koji se dobro prodaje i upravo je jedna takva potrebna tunelu Grič. Zatim treba postaviti i putokaze do njega jer sada ga mogu pronaći samo oni koji slučajno do njega zalutaju ili se unaprijed informiraju. Kada dođu u tunel, tamo ih pak treba dočekati sadržaj, a na ulazu – blagajne. Jer dobre se atrakcije naplaćuju, to je činjenica. Na otvaranju tunela bilo je riječi o naplati na koju se ubrzo zaboravilo. No Grad što prije treba ponuditi sadržaj, a onda i stati iza njegove kvalitete i bez straha ga naplatiti. I sami turisti zaključuju da je tunel toliko dobar da bi vrijedilo i još samo nadležni moraju shvatiti kakav dragulj imaju pred nosom. • 