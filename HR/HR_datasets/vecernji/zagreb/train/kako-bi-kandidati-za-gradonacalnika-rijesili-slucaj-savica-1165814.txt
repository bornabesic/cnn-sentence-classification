Koliko je slučaj “Savica“ kompleksan, pokazuje činjenica da gotovo svaki kandidat za gradonačelnika ima svoju ideju kako bi riješio problem. Pritom je jedino oko čega se slažu da je – sadašnji gradonačelnik Milan Bandić u krivu. Provjerili smo stoga kako bi oni koji pretendiraju na njegovu funkciju riješili situaciju u kojoj građani već tri dana dežuraju da bi park obranili od bagera. U borbi su im se neki od kandidata i osobno pridružili pa je tako nezavisna kandidatkinja Sandra Švaljek objasnila da je na prosvjed stigla jer je i sama Trnjanka, ali i zato što suosjeća sa stanovnicima Savice koje nitko ništa ne pita. – Preko noći im je nametnuta promjena i umjesto da prizna pogrešku i uvaži stavove građana, Milan Bandić provodi samovolju i poručuje da su mu građani nevažni – rekla je Švaljek te dodala kako je njezin stav da projekt treba vratiti na početak te ga predstaviti građanima i stručnjacima radi ocjene opravdanosti i ekonomičnosti odluke o gradnji u vrijednosti od 12 milijuna kuna bez provedbe javnog natječaja. Da je u cijeloj priči najgori upravo netransparentni odnos Grada prema građanima, smatra i Marko Sladoljev, kandidat MOST-a. – Bio sam na Savici i razgovarao s brojnim ljudima, ne samo onima koji su na prosvjedu. Načelno je većina za radove, ali ne na ovaj način – kazao je Sladoljev te objasnio kako je veliki problem što nisu konzultirani ni Gradska četvrt ni Mjesni odbor, a to je svakako potrebno kao i organizirati raspravu s građanima. – To nije investicija od nekoliko tisuća, nego od nekoliko milijuna kuna i sumnjivo je kada ima toliko nepravilnosti – poručio je Sladoljev. Podsjetimo, nakon što su prije dva mjeseca poslije dvije godine borbe uspjeli spriječiti gradnju crkve na najvećoj zelenoj površini u kvartu, stanovnike Savice prošlog su tjedna šokirali radovi o kojima ih nitko nije obavijestio. S informativne su table doznali da će na livadi uskoro niknuti rekreacijski park u kojemu će više od 40 posto površine biti betonizirano. Posao je pak dobila arhitektonska tvrtka koja postoji tri mjeseca. – To je samo nastavak investicijskog urbanizma gdje Grad gradi nešto na štetu građana uvjeravajući ih kako je to u njihovu interesu. I to radi njihovim novcem – objasnio je Tomislav Tomašević, kandidat platforme Zagreb je naš, koji je prije nekoliko godina, kaže, stajao pred bagerima u Varšavskoj, pa je sada učinio isto i na Savici. S obzirom na to da je njegova glavna poruka da građani trebaju aktivnije sudjelovati u odlučivanju, napominje da je ponosan na sve koji su se odlučili usprotiviti samovolji gradonačelnika. – Mislim da je to njegova osveta. Nije vjerovao da će ga itko uspjeti spriječiti da izgradi crkvu i ne može to oprostiti stanovnicima Savice – zaključio je Tomašević koji se nije htio izjasniti kako bi park trebao izgledati jer kaže da je to odluka građana. On bi čak organizirao kvartovski referendum te obavezno proveo javni natječaj za arhitektonsko rješenje. Jasno mišljenje ima pak HNS-ova Anka Mrak Taritaš koja smatra da predloženi projekt nije ništa više nego nasilje nad prostorom. – Tamo treba sačuvati prirodno zelenilo, proširiti dječji park, zamijeniti klupe te ograditi dio za pse. Ja kao arhitektica mislim da nikakvi veći radovi nisu potrebni – kazala je Mark Taritaš te istaknula kako se s njom slaže i većina ljudi s kojima je jučer dežurala u parku, a dijelila je i kavu. Smatra da je minimum pristojnosti poslušati stav građana koji je poprilično jasan. A da zelenilo treba posebno čuvati, misli i Ivan Valek, kandidat Hrvatske braniteljske pučke stranke koji je pozvao sve da čuvaju pluća grada, pa čak i građane da imaju što više biljaka kod kuće.• 