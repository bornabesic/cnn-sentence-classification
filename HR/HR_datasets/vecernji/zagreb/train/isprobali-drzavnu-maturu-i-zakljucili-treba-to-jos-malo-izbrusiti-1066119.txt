Zadubljeni u papire prije testa, ali i pri izlasku iz dvorane u kojoj su rješavali kontrolne zadatke. Razlika je bila tek u osmijesima. Oni koji su dobro ponovili gradivo prije polaganja probne državne mature sretno su zaključivali, gledajući u papire na kojima su vježbali zadatke, da su tako i napisali. Drugima pak preostaju još tri mjeseca da bolje utvrde ono što su učili u srednjoj školi kako bi upisali fakultet po vlastitoj želji. Svi su se, međutim, složili: vježba za državnu maturu i više je no odlična stvar, pogotovo kad se to može obaviti besplatno. Stiglo je iz tog razloga 1650 maturanata jučer u Otvoreno učilište Algebra u Zagrebu. Prvo se pisao ispit iz matematike, potom hrvatski i strani jezik po odabiru, a svoje znanje nisu iskušali samo Zagrepčani već i Samoborci, Virovitičani, Koprivničanci. – Rezultate ispita dobit će za desetak dana, a bit će im točno prikazano kakav je njihov rezultat u odnosu na prosjek svih onih koji su pisali probnu maturu kod nas – objasnila je Klaudija Šarkanj iz Algebre. Razni ispiti državne mature mogu se naći na internetu, dodala je, ali poanta nije da budući studenti odvoje nedjelju kako bi došli rješavati test koji mogu i sami pronaći te na njemu vježbati kod kuće, pa je ove koje su jučer rješavali sastavio poseban tim stručnjaka. – Želim upisati anglistiku, pa ću se pri učenju usredotočiti upravo na to. Iz matematike ću polagati nižu razinu, a ondje su zadaci dosta jednostavni, barem ako je suditi prema ovima koje sam rješavao – rekao je Dorian Horvat iz Gimnazije A. G. Matoša u Samoboru. Matematika na višoj razini ipak je u potpunosti druga stvar, priznala je Kristina Matić, maturantica X. gimnazije Zagreb. – Namjeravam studirati farmaciju, pa će mi trebati. Hrvatski i engleski dobro mi idu, ali brojke ću još morati usavršiti – ustvrdila je Kristina. Dodala je kako su se prije polaganja ispita prvo svi dobro razgibali. Pomoglo je fizički, ali i za “razbijanje svake treme”. 