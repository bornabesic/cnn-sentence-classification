Zašto vam to ne bi bila dnevna ili barem tjedna aktivnost i rutina, a nakon dnevnih ili tjednih treninga mogli biste svoju novu kondiciju provjeriti i na ovogodišnjoj Večernjakovoj biciklijadi, koja će se održati 4. lipnja, i uživati u nezaboravnom druženju. Znano je da je bicikliranje višestruko korisno i za ekologiju i vaše zdravlje pa čak, krenete li biciklom na posao, i za vaš budžet. Bicikliranje sagorijeva kalorije, oblikuje mišiće, čuva zglobove i srce i daje životnu energiju, a sve to mogu biti razlozi i za vašu odluku za vožnju biciklom. Odlučite li se za odlazak na posao biciklom, istraživanja govore da možete, putujući samo desetak kilometara u jednom smjeru dva puta tjedno, sagorjeti čak 3000 kalorija. To je više od pola kilograma mjesečno pa će vam tako bicikliranje pomoći i u formiranju figure. Zna se i da vožnja biciklom utječe i na ljepše oblikovanje nogu jer u vožnji rade mišići potkoljenice, prednje i stražnje strane natkoljenice kao i mišići stražnjice. Također aktivni su i trbušni i mišići donjeg dijela leđa, a rad core mišića, kao i tricepsa na rukama, osjetit ćete odlučite li se za vožnju usponima. Prošle godine je rutu dugu 10 kilometara na Večernjakovoj biciklijadi odvozilo 1460 biciklista svih uzrasta. Vjerujemo da će nam se ove godine pridružiti još više sudionika na ovom obiteljskom događanju. >>Kolika bi trebala biti ruta Večernjakove biciklijade? 