Posjetitelji pizzerije Desirée na Laništu od prošlog tjedna taj talijanski specijalitet mogu jesti uz dodatak. Ako žele, na bilo koju vrstu pizze osoblje može staviti Brutalero umak, od kojeg se, kažu u Desiréeu, i najveći ljubitelji ljutog crvene i znoje. Ljuti umak stavlja se na jednu krišku, odnosno dvije ako je društvo veće, no onaj tko je jede ne zna koja je kriška ljuta. "Rulet pizzu", kako su je nazvali, osmislili su u suradnji s mladim zagorskim obrtnikom koji se krije iza brenda "Volim ljuto", a Brutalero je jedan od najljućih umaka na tržištu. – Željeli smo se na neki način izdvojiti iz ostale gradske ponude i biti drugačiji od dvije tisuće pizzerija, koliko ih ima u Zagrebu. Vidjeli smo kako je u Americi popularna igra s papričicama, pa smo ju samo prilagodili našim uvjetima – kaže Ivis Burić, koja je zadužena za odnose s javnošću te pizzerije, dok vlasnik Antoni Krolo dodaje kako su se izdvojili i stvaranjem novog doživljaja jer se danas rijetko tko zabavlja s društvom uz hranu. 