Grafiti kao urbana estetika, a ne vandalizam. Napokon su to Zagrepčani shvatili, pa su i grafiteri postali sve traženiji za “poslove” oslikavanja prostora. Kornjača koja je nastala u Bijeloj noći na Gornji grad već privlači veliki broj turista, HEP je spremnik za paru visok pedeset metara također odlučio oslikati baš grafitom, a na taj način prostorije su “osvježili” i u Studentskom centru. – Nova akademska godina, novo ruho! SC su oslikali mladi zagrebački umjetnici, a samu ideju dao je jedan od njih, grafiter Leon Batan. Krovna tema svih grafita su studenti, a svaki se onda pojedinačno bavi nekim aspektom njihova života, smještajem, prehranom, zabavom... Kako sve to izgleda, najbolje će se moći vidjeti sutra, na dosad najvećoj brucošijadi Sveučilišta – objasnio je Mate Vukšić, koordinator projekta. Posjetitelje brucošijade, dodao je, očekuje program na dva floora, tri pozornice, i to uz tri vrste glazbe. Blue stage zauzet će DJ-evi eM Bee i Jurkia, na Black stageu nastupit će Mrtvo hitovlje te grupa Mnogi drugi, dok će ljubitelji domaće glazbe na Red stageu uživati u Tamburašima za dušu. Na brucošijadu se mogu uputiti “svi koji se osjećaju kao studenti”, a cijena ulaznice 20 je kuna.  