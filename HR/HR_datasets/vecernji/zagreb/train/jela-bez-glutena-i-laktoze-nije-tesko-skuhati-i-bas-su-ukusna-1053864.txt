Kako obogatiti krem-juhu od poriluka, s čime se može kombinirati heljda, na koji način zgusnuti puding napravljen od lješnjakova mlijeka... Sve to, ali i druge kulinarske trikove, naučili su svi koji su “zaprljali” ruke na radionici Centra za kulturu prehrane. U Nazorovoj 18 polaznici su učili kako izraditi jela bez laktoze i glutena, pa su nakon kratke edukacije spremali i kruh bez brašna s humusom (namazom od slanutka), dok se kao glavno jelo pekla heljda s lososom, bučinim uljem i lanom... – Bezglutensku prehranu moraju konzumirati svi koji su alergični na pšenicu, raž, ječam ili zob. Gluten ne podnose oni koji boluju od celijakije. Potrebno je dobro promotriti namirnice prije nego što ih se kupi. One bez glutena imaju na sebi prekrižen znak pšenice – kazala je nutricionistica Petra Kišić te dodala da oni koji, pak, ne podnose laktozu, najčešće bez problema konzumiraju jogurt, no mlijeko, koje nije prerađeno, ne mogu piti. Akademiju zdravog kuhanja organiziraju Ordinacija.hr i Centar za kulturu prehrane uz partnera Natur pur Interspar, čiji su se proizvodi koristili prilikom izrade jela. I dok su se polaznici uhvatili kuhanja, nutricionistica ih je nadgledala i uskakala prema potrebi.  – Sve što je u kuhinji je na raspolaganju je i u svaku ladicu smijete zaviriti – objasnila je na početku radionice Petra Kišić.  Sudjelovao je i Marin Relatić, koji se i inače trudi jesti zdravo, a već je bio na radionici o organskoj hrani, na koju je došao na nagovor djevojke. Nakon svake radionice i dvosatnog kuhanja, sve što se napravilo mora se i – pojesti. A kada je hrana na tanjuru, svaka ekipa predstavlja na koji način je izradila svoje jelo. Radionica “Bez glutena i laktoze, molim!” održava se još 25. i 27. siječnja. Sljedeća tema je “Prezimi zdravo i vitko!”, a radionice počinju početkom veljače. Cijena jedne radionice je 150 kuna po osobi, a prijaviti se možete na mail info@kulturaprehrane.hr ili na telefon 01/481-4466. 