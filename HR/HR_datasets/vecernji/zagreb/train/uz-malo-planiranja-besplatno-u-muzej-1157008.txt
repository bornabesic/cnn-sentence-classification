Vremena su takva da treba paziti na svaku kunu, a zbog pretankih novčanika, složit će se mnogi, nerijetko, iako nezasluženo, ostanu zanemareni muzeji, kazališta i kulturne manifestacije. Stoga su, da bi se približili ljudima, neki muzeji odlučili besplatno otvoriti svoja vrata na određene dane. Većina Zagrepčana zna tek za najpopularniju akciju, Noć muzeja, no može se i inače proći jeftinije, uz samo malo planiranja. Besplatno se u Arheološki muzej, primjerice, može svake prve nedjelje u mjesecu. – Gledamo na taj dan kao na naš doprinos gradu i građanima, da nas mogu posjetiti oni koji si to inače ne mogu priuštiti – poručuju iz Arheološkog muzeja, koji program provodi već tri godine, a ističu da na taj dan uvijek ima nešto više posjetitelja. Svake subote u 15 sati, usto, uz plaćenu ulaznicu organiziraju besplatno vodstvo kroz stalni postav. Dan za besplatni ulaz u Muzej suvremene umjetnosti, pak, svaka je prva srijeda u mjesecu, i tako već sedam godina. – Naši su posjetitelji već naučeni na to i redovito dolaze, a mi onda organiziramo i razna događanja, gostovanja, vodstva – kažu u MSU. U Muzej grada Zagreba (MGZ) i Tehnički muzej također se može besplatno, ali prvo se treba dobro informirati kada točno. – Mi nemamo određene dane kada imamo otvorena vrata, ali nekoliko puta mjesečno može se doći k nama bez plaćanja ulaznice – napominju u Muzeju grada Zagreba te objašnjavaju da je ulaz besplatan dok traju neka posebna događanja, poput “Živih slika”, te kada se otvara ili zatvara neka izložba. Slično je i u Tehničkom muzeju, u koji građani bez plaćanja ulaznice mogu desetak puta godišnje, primjerice dok traje energetski tjedan ili na Međunarodni dan muzeja. Neki muzeji ipak nemaju takve pogodnosti pa u Klovićevim dvorima, primjerice, kažu da o njima još nisu razmišljali, dok u Muzeju za umjetnost i obrt drže da bi ih u budućnosti mogli uvesti. Etnografski muzej pak među prvima je imao dan otvorenih vrata jednom mjesečno, ali su od toga odustali. – Na taj je dan navala bila tolika da je bilo nemoguće funkcionirati. Sada je cijena ulaznica stalno 20 kuna, što, smatramo, nije previše – poručuju iz Etnografskog muzeja.• 