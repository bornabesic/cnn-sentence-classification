Stanari višestambenih zgrada iz 15 gradskih četvrti, osim Sesveta i Brezovice, mogu dobiti subvenciju iz proračuna od 60 do čak 80 posto za obnovu fasada. Novi je to prijedlog gradonačelnika Milana Bandića o kojemu će se danas raspravljati na Skupštini. Stanarima užeg centra nudi se subvencija od 80 posto, a onima iz šireg centra i duž Ilice te uz Vukovarsku i Aveniju Većeslava Holjevca 70 posto. Ostali dijelovi grada treća su zona u kojoj će se sufinancirati 60 posto iznosa. Počinje – s Britancem – Očekujem da se u roku dvije godine obnovi 80 posto oronulih fasada – kazao je Bandić. Zato je odlučio da prve tri zgrade koje će po novo ruho budu one na Britancu kako bi obnovom trga i novim fasadama, rekao je, zaokružio cjelinu. Tako će 20 posto obnove platiti stanari Nazorove 1, Nazorove 5 i Britanskoga trga 7. – Obnavljat ćemo cijele ulice, a mijenjat ćemo i odluku o komunalnom redu kako bismo mogli lakše kažnjavati grafitere, čiji će roditelji morati platiti bojenje cijelog pročelja – najavio je Bandić. Grgo Jelinić, predsjednik Gradskog povjerenstva za obnovu fasada, kazao je da su subvencije dobar put da se ozbiljnije krene u radove. Objasnio je da su uvećane jer je na sadašnjih 55 posto subvencije odaziv građana malen. – Puno je zgrada u kojima je pričuva mala i gdje ima starih osoba koje ni takvu ne plaćaju pa je teško očekivati da će se upustiti u radove – rekao je Jelinić. Napomenuo je da cilj projekta nije energetska obnova već uređenje grada, no ona pročelja za koje Zavod za zaštitu spomenika kulture da dozvolu moći će se obnoviti i energetski učinkovitom fasadom. Upravo je to i bila i zamjerka Odbora za kontrolu u Skupštini, koji je predložio da se pronađe rješenje kojim bi se u sufinanciranju obnove pročelja s Fondom za zaštitu okoliša uklopila i energetska obnova tako da zgrade cjelovito riješe problem. Milijun iz blagajne Najveći upravitelj zgrada u Zagrebu je Gradsko stambeno-komunalno gospodarstvo (GSKG) s više od 80 posto ukupnog stambenog fonda, prema čijem su izvješću od 2001. do 2015. obnovljena 123 pročelja, za što je dana subvencija od 15,8 milijuna kuna. Najgori rezultati upisani su protekle tri godine, kada su obnovljena samo tri pročelja, a ove godine četiri fasade, od kojih je i ona u Bauerovoj, u kojoj stanuje predsjednica Kolinda Grabar-Kitarović. Vrijednost je radova u 2016. godini 2,36 milijuna kuna, od kojih Grad subvencionira milijun.  