Odite u podrume, izvucite bandijere, stavite ih na prozore, bolje ‘zgleda – da zastavama obilježe Dan državnosti pozivao je Zagrepčane prošle godine gradonačelnik Milan Bandić. Trobojnice imaju, gotovo je siguran bio, jer im ih je vlastoručno podijelio na Trgu bana Jelačića još 2012., kako ne bi propustili sve veće državne praznike obilježiti upravo bandijerama, kako on kaže. Nosače već nabavili A budući da se zastave na praznike vijore tek s rijetkih balkona, kako bi “doprinio jačanju domoljublja među Zagrepčanima” odlučio je ih je gradonačelnik trajno postaviti na svim ulazima u grad. Na Domovinskom i Jankomirskom mostu te Mostu slobode, na Sarajevskoj, Radničkoj, Jadranskoj, Slavonskoj i Aleji Bologne crven-bijeli-plavi već stoji, a to je, izgleda, tek početak, jer za 350 tisuća kuna Grad će nabaviti još dvije tisuće zastava. Hrvatskih i grada Zagreba. – Zastave su dimenzija 200x100 centimetara s ušicima na užim dijelovima zastave te s metalnim alkama s obje strane ušitaka radi pričvršćivanja zastave – jasno su objašnjene dimenzije u natječaju koji je raspisao Grad, a zna se i da će šivati od poliestera. Grbovi, i države i grada, bit će našiveni s obje strane zastave, a kako točno mora izgledati “bandijera”, oni koji se budu javljali da ih izrađuju mogu pogledati u Sektoru za ceste Gradskog ureda za prostorno uređenje iz kojeg, pak, doznajemo da se za širenje domoljublja priprema još od listopada prošle godine. – Tada su se nabavljali nosači zastava za 350 stupova javne rasvjete – doznajemo iz Ureda za prostorno uređenje, u kojem kažu kako se i prije sedam mjeseci naručilo više od tristo zastava namijenjenih “postavljanju na glavne prometnice ulaza u grad”. Za barjake, dodaju iz gradskog ureda, tada se potrošilo pola milijuna kuna. – Nije to nikakav novac, a možda i građane tako, kao u Americi, educiramo da vole svoju zemlju – zaključio je, pak, gradonačelnik Milan Bandić, čijih je trenutačnih petstotinjak zastava, a i još planiranih dvije tisuće razveselilo Zagrepčane. Protiv njihova postavljanja nemaju apsolutno ništa, a kako kažu, pri ulasku u svoj grad, zahvaljujući njima, osjećaju se “nekako svečano”. – Čini mi se da ih je i više od petsto trenutačno, a i da ih je sad dosta. Lijepo to izgleda, ali trebalo bi gledati na što bi se još novac mogao potrošiti, možda sanacija kakvog igrališta, ali i ovog mosta, koji samo što se ne sruši – iskren je bio Marin Gretić, kojeg smo jučer sreli na Mostu slobode. I Bandić objesi svoju Ipak, priznao je mladi Zagrepčanin, hrvatske trobojnice, a i plave zagrebačke zastave, koje su postavljene na svim lokacijama u razmaku od 300 metara do kilometar i pol, poseban je gušt gledati i u vožnji biciklom, i u šetnji. – Mislim da daju dojam prave metropole. Tko god je smislio da se one postave, dobro se sjetio, a ako je na njih potrošeno i više od milijun kuna, neka je – rekla je umirovljenica Kata Gačić, pa dodala kako je posebno veseli što se zastave nisu maknule iz Vukovarske nakon Dana neovisnosti u listopadu 2016., kao što se to radilo ranijih godina. Zagrepčanima se sviđa, a gradonačelnik se, kako sam kaže, nada da će sad njegovi sugrađani, kad “vide kako se vijori” i po svojim balkonima početi postavljati stjegove. Poziva ih barem na to redovito Bandić, koji ni na svom prozoru u Bužanovoj za praznike ne propušta objesiti šahovnicu.      