Svojim je turama odlučila otkriti već pomalo zaboravljene mistične zagrebačke lokacije pune starih legenda te je kreativnošću osvojila Zagrepčane i turiste, a sada i – britanski The Guardian. Turistička vodičica Iva Silla, naime, dospjela je s “Nepoznatim Zagrebom” odnosno sa “Secret Zagreb Walks” na listu deset najboljih alternativnih tura u Europi. Riječ je o turističkim turama, stoji u objašnjenju The Guardiana, koje na drukčiji način prezentiraju grad te se ističu originalnošću, pa se Zagreb tako našao uz bok Amsterdamu, Stockholmu, Lisabonu, Parizu i Barceloni. – Nisam znala da ću se naći na listi i gotovo sam zanijemjela od sreće i šoka. Redovito pratim što europski i svjetski mediji pišu o turističkoj ponudi te sam iz znatiželje otvorila popis i tek tada shvatila da sam i ja na njemu – kaže Iva Silla, koja je ture po Zagrebu počela voditi prije tri godine. Zaključila je kako turistima može ponuditi nešto novo, napustila uredski posao i otvorila tvrtku. Čini se da nije pogriješila, pa je tako od jedne ture, “Opsjednuti Zagreb”, nastala cijela serija, nazvana “Nepoznati Zagreb“. Sad su tako u ponudi i ture “Uspavani zmaj” te “Zagrebarium”. Organizira i tematske razglede grada za “Noć vještica” i Božić, ali i igre za turiste na Gornjem gradu, poput lova na vještice. – Drago mi je što se nalazim baš na popisu drukčijih tura jer upravo to i želim. Cilj mi je pokazati drugo lice Zagreba koje je također zanimljivo – govori Iva Silla, čije mistične šetnje vode od ukletih kuća i sablasnih skulptura zmija i zmajeva sve do groblja. “Zagrebarium”, pak, predstavlja hrvatske znanstvenike i izumitelje. – Ne želim turiste upoznati samo s činjenicama, nego im ispričati cijelu priču, koju će zapamtiti – ističe vodičica koja za vrijeme tura nosi i posebne tematske kostime u čijim su izradama sudjelovali zagrebački obrtnici. U početku je vodila dvije ture mjesečno, a sada je bukirana gotovo svaki dan. Cijena po osobi je 75 kuna, a raspored se može pronaći na stranici Secret Zagreb.• 