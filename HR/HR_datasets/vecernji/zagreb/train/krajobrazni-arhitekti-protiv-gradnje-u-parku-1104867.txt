Inicijativa Čuvamo naš park i dalje nastavlja sa svojim aktivnostima. Zahvaljujući izvještavanju velike većine medija uspjeli smo upoznati širu javnost s našim problemom koji jest lokalan, ali je opći primjer netransparentnog i od građana otuđenog upravljanja gradom. Takav problem mogao bi se dogoditi svakom, bilo kada i bilo gdje. Ono što je u ovom trenutku najvažnije jest to da smo dobili podršku najmjerodavnijih, a to je struka. Nakon što nas je podržalo Društvo arhitekata Zagreba, podršku dobivamo i od Hrvatskog društva krajobraznih arhitekata. Na najbolji način u jednoj su rečenici saželi ono za što se zalažemo, a to je da naš park ostane netaknut te da se za gradnju crkve pronađe zamjenska lokacija: „Smatramo lošim potezom oduzimati uređenu površinu parka, dok u blizini postoje neuređene površine koje bi bile mnogo korisnije u službi izgradnje nove župne crkve.“ U prilogu donosimo cjeloviti tekst pisma podrške. I dalje se zalažemo za dijalog budući da na Savici postoje alternativne lokacije na kojima se može sagraditi crkva koju stanovnici žele i trebaju, jednako kao što žele i trebaju park nedirnut gradnjom. Zalažemo se za odluke vođene javnim interesom i preporukama struke, a ne interesima pojedinih skupina i sumnjivim zamjenama zemljišta. Pozivamo sve koji su potpisali peticiju "za gradnju crkve na Savici", posebno one izvan Savice i Zagreba, da prouče našu web stranicu i upoznaju se s djelovanjem inicijative Čuvamo naš park. Mnogi od njih ne znaju da daju potpis za razaranje jednog prekrasnog parka, sječu 25 stabala i oduzimanje djeci travnjaka za igru. Zašto rušiti uređeni park kad možemo imati i park i uređenu novu površinu s crkvom? Nije li to tragično? Ono što u ovom kratkom vremenu nismo uspjeli jest osvijestiti javnost koliki je zapravo razmjer devastacije parka i koliko je stvarno velika gradnja predložena idejnim projektom za lokacijsku dozvolu. Ovdje se ne radi o skromnoj građevini koja „zauzima svega 9,4% parka, a sve ostalo ostaje zeleno“, kako tvrde iz Župe bl. Alojzija Stepinca. Govorimo o građevini ogromnih tlocrtnih dimenzija i visine peterokatnice, s velikim pristupnim trgom, pristupnom alejom i tornjem sa zvonikom visokim 45 metara, što je dvostruko više od svih okolnih zgrada. Govorimo o građevini koja se svojim postavom i gabaritima ne pokušava uklopiti u postojeći park jer to ni uz najbolju volju jednostavno nije moguće. Govorimo o građevini koja dominira parkom, gdje će park u potpunosti biti podređen zgradi crkve koja će ga koristiti kao svoje vanjsko proširenje. Želimo vjerovati da se devastacija i betonizacija ovakvih razmjera neće i ne smije tolerirati. Nadamo se da su prošla vremena kad su se donosile lokacijske dozvole bez uvažavanja mišljenja struke i zainteresiranih građana. Izdavanjem lokacijske dozvole Grad Zagreb bi u potpunosti ignorirao sve relevantne stručnjake (arhitekte, urbaniste i krajobrazne arhitekte) – upravo one koji su najkompetentniji I čije mišljenje bi trebalo biti najrelevantnije. Također, važno je i upitati se kojim interesima se vodi Grad ako se zanemaruje mišljenje struke. Vjerujemo da je upravo ovo trenutak kada Grad Zagreb mora staviti javni interes ispred svakog drugog. Inicijativa Čuvamo naš park 