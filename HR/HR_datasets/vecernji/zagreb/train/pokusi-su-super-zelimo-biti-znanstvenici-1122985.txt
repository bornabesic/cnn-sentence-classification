Što je to lužina i što će se dogoditi ako je pomiješamo s kiselinom? Kako možemo tvarima promijeniti boju? Što je kemijska reakcija i zašto znanstvenici u laboratoriju nose bijelu kutu? Pitanja su to s kojima se muče i neki srednjoškolci, a učenici 2. e razreda zagrebačke Osnovne škole Tituša Brezovačkog jučer su na Fora znanstvenoj radionici doznali odgovore. Znatiželjni drugašići, oboružani epruvetama, kapaljkama i Petrijevim zdjelicama, miješali su sok od kupusa sa sodom bikarbonom, octom te praškom za rublje. Kako je sok mijenjao boju iz ljubičaste u ružičastu, pa u plavu i zelenu, tako je oduševljenje malih znanstvenika raslo. – Sanja, vidi! Ja imam plavu, žutu i zelenu boju sad u epruveti – hvalio se Marijan kolegici. A Marija je, proučavajući svoju epruvetu s ružičastom tekućinom, zadivljeno promrmljala kako jednoga dana želi biti – znanstvenica. Fora znanstvenu radionicu, prvu u ciklusu, njihovu razredu darovao je časopis Radost. – Radost već nekoliko godina organizira radionice po osnovnim školama. Svaki ih razred može osvojiti osam ako se svi njegovi učenici pretplate na časopis – objasnila je voditeljica radionice Lovorka Vincetić, dodavši kako tako po cijeni od 150 kuna učenici dobivaju deset časopisa, radionice i knjige. Osnovna škola Tituša Brezovačkog tako je dobila knjige “Čudnovate zgode Šegrta Hlapića”, koje će đaci čitati za lektiru, a četiri druga razreda imat će po osam znanstvenih radionica do božićnih praznika. Sljedeća je idućega petka. – Radionice obuhvaćaju područja kemije, fizike i biologije. Inače nerijetko zamorno predavanje djeca na radionici svladaju bez problema jer sve sama isprobaju kroz pokuse – kazala je L. Vincetić. Znam: Ne kod kuće! Učenici se ne susreću često s takvim oblikom nastave pa nam je Toni rekao kako je prvi put sam izvodio pokus. – Najviše mi se sviđalo kada sam dobio plavu boju u epruveti jer mi je ta najdraža. Bilo mi je sve jako fora – dodao je Toni. Njegovoj kolegici Petri, pak, najviše se svidjelo kada se vatra ugasila bez prisustva kisika. – Naučila sam i da takve pokuse ne smijem sama raditi kod kuće pa jedva čekam novu Fora radionicu – rekla je Petra.  >> Društvo dijaloga – manje nasilja 