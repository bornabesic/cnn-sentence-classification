 U prepunoj Zagrebačkoj katedrali i na kaptolskom trgu ispred nje, Zagrepčani su sinoć obilježili blagdan Majke Božje od Kamenitih vrata, zaštitnice Zagreba, a procesija sa slikom Majke Božje, koja je zbog radova u Radićevoj ulici išla Mesničkom ulicom, bila je svečanija i velebnija nego dosad, jer se protegnula cijelom Ilicom od Trga bana Jelačića do Mesničke i Kamenitih vrata. Podrška u trenucima kušnje Euharistijsko slavlje predvodio je utjecajni član "papinske vlade", kardinal Robert Sarah, prefekt Kongregacije za bogoštovlje i disciplinu sakramenata. - Nemojmo se nikada dati obeshrabriti pred ideologijama i pred njihovim đavolskim strategijama kojima žele razoriti Crkvu, brak, obitelj, te nauk, moral i Božje zapovijedi, jer nas Majka Božja uvijek prati i podupire u trenucima kušnje. Blažena Djevica neprestano prati svece u njihovu životu. Naš ljubljeni blaženik kardinal Stepinac, želio je umrijeti u društvu Djevice Marije, moleći svetu krunicu i primajući sakramente. Bogorodica je, dakle, Čuvarica naše svetosti - rekao je u homiliji kardinal Sarah, koju je većim dijelom posvetio kardinalu Stepincu. - Blaženi Alojzije je bio svjestan da sve ovisi o Gospodinu. Bio je čovjek neizmjerno zaljubljen u Blaženu Djevicu te je, ojačan tom povezanošću s Djevicom Marijom, sav svoj život darovao u služenju Bogu i braći ljudima, osobito posljednjima i napuštenima. Kao svećenik i biskup, nije nikada napustio povjerene mu vjernike, nego ih je po cijenu života branio od zlostavljanja silnika. Nije se bojao biti ubijen, nego je hrabro prokazivao zlodjela političkoga sustava onoga vremena. Nije se klanjao pred moćnicima - Budući da je bio čovjek vjere, blaženi je kardinal Stepinac među bogatim i moćnima izazivao bojazan i strah. Bio je Božji čovjek i zauzimao se za ljude - rekao je kardinal Sarah, naglasivši da se Stepinac nije klanjao pred moćnicima ovoga svijeta, nego je, u ime Božje i radi obrane vjere, njegova riječ bila kristalno jasna i bez dvoznačnosti i kompromisa. - Vjera je ta koja te čini snažnim i hrabrim. Bio je zapravo osuđen na smrt, ali kao veliki čovjek vjere, nije bio malodušan, jer je njegovo pouzdanje bilo položeno u Gospodina. Dopustio je da bude ubijen, ali nije se odrekao katoličke vjere. A koliko će kršćana danas, poput blaženoga Alojzija, pred svime što se protivi našoj vjeri, ponovno reći: Da, ja sam kršćanin - zapitao se kardinal Sarah. Nadbiskup zagrebački kardinal Josip Bozanić rekao kako u Jubilarnoj godini valja moliti za milost otvaranja Božjem milosrđu. - Danas posebno molimo za domovinu Hrvatsku i njezine građane, za sav hrvatski narod u domovini i po svijetu, za hrvatske branitelje koji su nam oslobodili zemlju i omogućili život u slobodi, za one kojima je povjerena vlast da savjesno, odgovorno i promičući zajedništvo rješavaju otvorena pitanja kako bi se ostvarili uvjeti za izgradnju bolje budućnosti Lijepe naše - rekao je Bozanić. 