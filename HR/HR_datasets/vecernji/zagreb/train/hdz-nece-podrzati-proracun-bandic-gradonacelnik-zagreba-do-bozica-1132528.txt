Milan Bandić bi na lokalne izbore predviđene za svibanj mogao bez titule gradonačelnika i bez ''darova'' financiranih iz gradskog proračuna. Autori takvog scenarija bit će HDZ-ovi skupštinski zastupnici na čelu s predsjednikom skupštine Andrijom Mikulićem. Čini se da ni oni uz SDP-ovce i HNS-ovce kao ni HSLS-ovce neće podržati proračun za iduću godinu. Kako neslužbeno doznajemo, za takav rasplet koji inicira HDZ, a kojem je u pozadini prekidanje svih veza s gradonačelnikom uoči izbora, dano je zeleno svjetlo iz središnjice. Naši izvori kažu da Plenković želi da lokalni HDZ raskine veze s Milanom Bandićem. Iako je danas na sjednici skupštine na dnevnom redu prvo čitanje proračuna, a tek 20. prosinca njegovo izglasavanje, sve su jasniji signali da će se HDZ sada okrenuti. – Do 20. prosinca je malo vremena da se proračun iz ovog kakav je predložen za prvo čitanje preusmjeri u razvojni. Ako to uspije, onda ćemo ga podržati. Vidjet ćemo. Nije to osveta Bandiću zato što nas nije podržao u namjeri da promijenimo ime Trga maršala Tita. I lani smo prilikom usvajanja proračuna uložili četiri amandmana, a gradonačelnik ih do sada nije realizirao – kazao je Andrija Mikulić. Bandić danas nije želio komentirati napise o tome kako HDZ neće podržati proračun grada Zagreba za iduću godinu. – Pitajte me o tome 20. prosinca navečer, negdje oko 20 sati – kratko je poručio Bandić Dogodi li se da 20. prosinca skupštinari ne izglasaju proračun, gradonačelnik u roku od 8 dana mora predložiti privremeno financiranje grada. Odbije li se i ono, Vlada imenuje povjerenika koji onda preuzima grad do izbora. 