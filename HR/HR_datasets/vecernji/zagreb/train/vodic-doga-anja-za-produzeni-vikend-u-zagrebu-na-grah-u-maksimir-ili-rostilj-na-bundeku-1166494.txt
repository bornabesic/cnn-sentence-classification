Svi koji se za ovaj produljeni vikend nisu uputili na obalu, imaju pregršt opcija za Praznik rada u Zagrebu i njegovoj okolici. Na ruku ide i to što će, prema prognozama, biti sunčano vrijeme te ugodnih 17 stupnjeva. U ponedjeljak tako možete, primjerice, na grah u Maksimir ili na roštiljadu na Bundek, a navečer na koncert Ivana Zaka u Zaprešiću. Roštiljanje je jedna od glavnih aktivnosti za 1. svibnja, a želite li isprobati kako to rade poznati chefovi, zaputite se na Bundek na Chill&Grill festival. U 12.15 sati posjetitelje očekuje cooking show Branka Ognjenovića. Gradonačelnik Milan Bandić tradicionalno će dijeliti grah u parku Maksimir. Proslava počinje u 10 sati podjelom karanfila, a nastavlja se nastupom Puhačkog orkestra ZET-a, Zagrebačkih mažoretkinja te KUD-a Sveta Ana Odranski Obrež. Na pozornici na ulazu u park razmjenjivat će se razni sastavi i zborovi, a u 11.30 nastupa Kićo Slabinac. Puhački orkestri nastupat će od 12 do 14 na vidikovcu. Živi zid, pak, organizira roštiljanje na Bundeku, HNS je na Jarunu, a koalicija Zagreb je naš, Nova ljevica, ORaH, Radnička fronta i Za grad pozivaju na grah i druženje uz glazbu u Parku Stara Trešnjevka. Na grah se može otići i u neki od planinarskih domova na Sljemenu, a usput obići i utvrdu Medvedgrad, koja je otvorena od 11 do 19 sati. Ulaznica je 15 kuna. Špilja Veternica i Rudnik Zrinski su zatvoreni. U slučaju da ponestane mesa za roštilj, otvoreni su svi trgovački centri, a radno je vrijeme većine do 21 sat. U Avenue Mallu čak redovno radi i poslovnica pošte. Skraćeno će raditi tek Centar Cvjetni. Trgovine će biti otvorene do 17, a Konzum do 19 sati. Rade i dućani trgovačkih lanaca. No, želite li povrće kupiti na zagrebačkim tržnicama, to ćete morati učiniti dan ranije jer za Praznik rada ne rade. Zatvorene su i Veletržnica i hladnjača. ZET-ovi autobusi i tramvaji vozit će, pak, po blagdanskom voznom redu. U zaprešićkim Novim dvorima roštiljada je od podneva, a u 20 sati na Trgu Ivana Pavla II. nastupa Ivan Zak. Proslavu organiziraju i u Dugom Selu, Ivanić-Gradu, a u Vrbovcu je biciklijada od 30 kilometara. 