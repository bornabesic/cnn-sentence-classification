Najprepoznatljivija i jedna od najstarijih gradskih ulica uskoro će promijeniti svoj izgled. Više od pola stoljeća bilo je potrebno da u Ilici nikne novi neboder. Dva tornja imat će 19 katova i biti visoki 70 metara, odnosno bit će iste visine kao i onaj u blizini Jelačić placa, a koji je otvoren još 1959. godine. Izgradnju budućeg nebodera na broju 212-214 investitor je čekao otkako je zemljište kupio prije trideset godina. Riješili su i probleme sa stanarima koji su to zemljište u blizini Mandaličine koristili kao parkiralište. A trenutačno pregovaraju s izvođačima kako bi već početkom listopada mogli početi gradnju. Investitor kompleksa Kristali d.o.o., društvo u vlasništvu Stanograda, stambeno-graditeljske zadruge koja je od Britanskog trga do Črnomerca sagradila 32 kuće, uložit će 200 milijuna kuna. Projekt koji su nazvali Crystal Center, a čiji je autor Goran Rako i njegov tim “Radionice arhitekture”, sastajat će se od stambeno-poslovnog nebodera (Crystal Tower) i hotela s četiri zvjezdice sa sedamdesetak soba (Crystal Hotel). – Već smo prodali 20 posto stanova, trideset posto lokala iznajmili smo dugoročno na deset godina – priča projektni menadžer Kristala Zvonimir Škegro. Stambeni dio centra proteže se od 16 do 19 kata i ima 53 luksuzna stana od 50 do 180 kvadrata. Jedan je čak i prodan, i to onaj najveći, kome je cijena 2900 po kvadratu. – Najniža je, pak, 2500 eura. Što je kat viši, više su i cijene – priča Z. Škegro, dodajući kako su lođe od stanova potpuno u staklu kako stanarima ništa ne bi zaklanjalo pogled – sa sjeverne strane na Medvednicu ili na južni urbani dio grada. U sklopu kompleksa bit će i slastičarnica, kafić, restoran na 6. katu s terasom na otvorenom, poliklinika, polivalentna dvorana, wellness s bazenima i fitness-centar te dječji vrtić. – Bit će to privatni vrtić eminentnog imena – kaže Škegro. Upravo zbog ovih društvenih sadržaja je Crystal Center kao gradski projekt prihvatila i Skupština Grada Zagreba. – Črnomerec kao kvart s takvim je sadržajima u deficitu – objašnjava Škegro. Usto, planiraju i podzemnu garažu koja će se kopati ispod zemlje na četiri etaže, ulaz je predviđen iz Ilice, a izlaz u Mandaličinoj. – Cijeli kompleks u Ilici trebao bi biti gotov do zadnjeg kvartala 2018. godine – rekao je Zvonimir Škegro. 