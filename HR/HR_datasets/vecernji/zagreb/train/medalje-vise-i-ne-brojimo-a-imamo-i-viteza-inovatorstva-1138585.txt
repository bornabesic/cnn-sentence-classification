Zlato, zlato, zlato, srebro, bronca, zlato, bronca, srebro, zlato, zlato... I tako unedogled. Ako je suditi prema medaljama koje su inovatori sa Sveučilišta u Zagrebu osvojili, može se zaključiti da su inovacije na fakultetima ove godine doživjele pravi “bum”. Miljenko Šimpraga, prorektor za inovacije, transfer tehnologija i komunikacije, postao je europski vitez inovatorstva, studentske inovacije pokorile su domaće, europske i svjetske sajmove, a i profesori s Grafičkog fakulteta osvojili su pak europski Grand Prix u Bruxellesu, što je trijumf kakav nijedan fakultet Sveučilišta u Zagrebu nije doživio u zadnjih 20 godina. – Inovacije su jedna od glavnih misija Sveučilišta. S naših 4500 doktora znanosti te 75.000 studenata potencijal je velik – rekao je Šimpraga i dodao kako je cilj Sveučilišta profesorima i studentima pomoći da prijave, provedu, zaštite i komercijaliziraju projekt. Područja u kojima zagrebački istraživači prednjače su tehnika, biomedicina i biotehnika. Najuspješnija inovacija prema nagradama ove godine dolazi s Grafičkog fakulteta, a rješava problem krivotvorina u modnoj industriji. “Nevidljivo označavanje u vizualnom i infracrvenom spektru na tekstilu s Ink jet tehnologijom” projekt je profesora Vilka Žiljaka, Ivane Stanimirović Žiljak i Jane Žiljak Vujić te Klaudija Papa, inače i dekana Grafičkog fakulteta, a na INNOVI u Bruxellesu osvojio je Grand Prix te je proglašen najboljim u konkurenciji više od 250 inovacija iz 15 zemalja svijeta. – Korištenjem naše tehnologije na tkaninu se ugrađuje dvostruka slika. Jedna je “prava“ i vidljiva golim okom, a druga zaštita vidljiva infracrvenim kamerama koja onemogućuje falsificiranje – objasnio je Vilko Žiljak i napomenuo da unatoč tome što je projekt nagrađen za primjenu u tekstilnoj industriji, njegova je vrijednost u tome što se može primjenjivati na gotovo svemu što se tiska, od papira, ambalaže, tkanine... Stoga je želja autora projekta da se zaštita koristi prilikom tiskanja diploma na Sveučilištu u Zagrebu. Veliki uspjeh studenata Brojim su se nagradama okitili i studenti inovatori. Poseban su uspjeh ostvarile ekipe s Fakulteta elektrotehnike i računarstva, Medicinskog fakulteta, Fakulteta strojarstva i brodogradnje i Fakulteta kemijskog inženjerstva i tehnologije. Među njima je i Luka Grgar s Medicinskog fakulteta koji je osmislio GuardianMed, kateter s antiseptičkim sredstvom. Ove je godine s kolegicom Darijom Šimić osvojio tri zlatne i jednu srebrnu medalju, a sa svojim je izumom gostovao u Kini, Švicarskoj... – Cijenim pomoć koju sam dobio od Sveučilišta pri izlaganju na sajmovima. Također, poznajem kolegu kojem je fakultet dao prostor za razvoj inovacije, što je svijetli primjer suradnje koju treba poticati – rekao je Luka Grgar. • Nakon 12 godina rada na razvoju inovacija te još dvije godine na funkciji prorektora Miljenko Šimpraga proglašen je vitezom inovatorstva na europskoj razini. Riječ je o prestižnoj tituli koja se na belgijskom sajmu INNOVA dodjeljuje onima koji su dali velik doprinos ovom području. –To je dokaz i meni i Sveučilištu da napreduje u jako dobrom smjeru i da smo prepoznati na europskoj razini – rekao je Šimpraga.      