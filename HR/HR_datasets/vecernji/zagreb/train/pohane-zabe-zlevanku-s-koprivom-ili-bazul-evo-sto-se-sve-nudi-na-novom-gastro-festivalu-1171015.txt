Još noć prije nego što su na Europskom trgu bacili žablje krakove u veliku teću na hrpu kosanog luka, Ivan i Mate Ilić te Jure Taslak na Neretvi su hvatali ove vodozemce. Očistili su ih za Zagreb popriličan broj. Jer, kažu, očekuju da će trgom prodefilirati na tisuće posjetitelja. Pripadnici dvije obitelji koje u Vidu u blizini Metkovića drže restoran “Đuđa i Mate” sljedećih će tjedan dana svoje specijalitete pripremati u sklopu prvog izdanja Gastro Best Festa. Festival je to na kojem se predstavlja domaća hrana pa se mogu kušati autohtoni i tradicijski specijaliteti, poput brudeta od žaba i jegulje, kojeg porcija košta 70 kuna, a jučer ga je pripremalo društvo iz Vida. Za istu se cijenu mogu probati i pohani žablji kraci. Prilika da se kušaju jela do kojih će se inače u Zagrebu teško doći može se iskoristiti sljedećih devet dana jer manifestacija traje do 28. svibnja. A osim što nude autohtone specijalitete, na Europskom trgu predstavljaju i sve ono što je Hrvatska usvojila, poput bosanske, turske, talijanske i austrijske kuhinje. Probati se tako mogu soparnik, uštipci, čobanac, štrukli, pljukanci s tartufima, sir i vrhnje, pljeskavice, roštilj, lignje, srdelice, čobanac, japrak, teleća jetrica, Jelačić-šnite, skradinska torta, buhtle, štrudle, fritule, kroštule... Novim su festivalom organizatori htjeli u fokus staviti hranu koja nije podlegla svjetskom trendu modifikacije. – Naša je gastronomska baština vrlo trendi, a zapravo je jednostavna, seljačka, siromašna i ispravna. Poanta je festivala da iz hrane izvučemo upravo nju samu, izvorni okus te uživamo u bogatoj eno i gastro ponudi – kazala je direktorica Suzy Josipović Redžepagić. Manifestacija je otvorena jučer, a već su se u devet ujutro trgom proširili mirisi. Jela je među prvima počela pripremati ekipa iz Cheese bara, koja je skuhala 30 litara zagrebačkog “bažula”. – S mrkvicom iz Markuševca i domaćim špekom – dodao je glavni kuhar, koji će sljedeći tjedan spremati i pastrvu u kukuruznom brašnu, novigradske dagnje i kozice sa špagetima, boškarina s domaćom paštom... Na jednom štandu isključivo proizvode od koprive nudi Mirjana Šeb Čižmešija. Ondje se mogu naći medenjaci od koprive, a 150 grama košta 20 kuna, pita od jogurta, brusnice i koprive za osam ili zlevanka s koprivom za šest kuna. – Ljudi smatraju da je kopriva korov, no ona je iznimno zdrava biljka – rekla je Mirjana Šeb Čižmešija.