Učenici zagrebačke XV. gimnazije, popularno zvane MIOC, sami su uredili podrum svoje škole u modernu učionicu. I prije je to bio prostor u kojem su učenici sami organizirali interna druženja nakon nastave ili pod pauzom. No taj je prostor donedavno bio, kao i svaki podrum, ne previše ugodan za boravak učenika. Upomoć su im priskočili zaposlenici Brigade, agencije za projektiranje i optimizaciju prodajnog mjesta, produkt dizajn i arhitekturu. – Formirali smo grupu od petnaestak zainteresiranih učenika – dizajnerića. Dogovorena je domaća zadaća. Trebalo je osmisliti koje bismo sve funkcije željeli imati u tom prostoru, u koji dio prostora bismo smjestili koju od željenih funkcija te kako bismo uredili pojedine dijelove prostora kaže ravnateljica Ljiljana Crnković. Svaka dva tjedna učenici su se nalazili sa stručnjacima za prostornu komunikaciju iz Brigade, koji su ih vodili kroz proces dizajniranja. Imali su zajedničke kreativne radionice, no sve su napravili sami. Dizajnirali su i jedan stol te nacrtali mural na zidu. Novac za financiranje vanjskih dobavljača preuzela je škola. – Oduševljeni su. Prostor intenzivno koriste, uvijek je pun – ujutro prije nastave, za vrijeme odmora, nakon nastave. Na raspolaganju im je 10 računala spojenih na internet, prostor za osobne laptope na kojima mogu raditi zadatke i projekte, prostor za učenje, prostor za odmor i druženje ističe ravnateljica. Novi je prostor organiziran po potrebnim zonama, napravljeno je četiri do pet različitih zona korištenja koje nisu jasno separirane. Poanta novog prostora je da se može neformalno sjesti na bilo koji kauč, družiti se ili pripremati neki rad. – Najteže je bilo dogovaranje i usklađivanje ideja između članova grupa i vodstva radionica. Kada je sve bilo dogovoreno, rad je bio najmanji problem – kaže Mislav Bui, učenik 3. razreda. 