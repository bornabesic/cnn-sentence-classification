Još jedan vozač ZET-a postao je žrtvom nasilja na radnome mjestu - jučer oko 4.30 sati u Aveniji Marina Držića vozača autobusa linije 31 M. J. (38) s leđa su bez povoda napala dvojica gluhonijemih mladića. Vozač je, unatoč udarcima, nastavio voziti do najbliže policijske patrole, gdje su mladići privedeni, a tijekom dana na Prekršajnom sudu priznali su krivnju. Taj slučaj nije izoliran incident, već još jedan u nizu napada - u posljednjih sedam dana napadnuto je čak četvero vozača, svi u noćnim satima i bez valjana razloga. No, izgleda da sve češće nasilje odgovorne, ali i javnost, ostavlja ravnodušnima. Proteste i obustavu prometa ZET-a od prije više od mjesec dana Zagrepčani su shvatili samo kao manju nepriliku u kretanju gradom te pružili samo kurtoazne riječi podrške. Ipak, više zabrinjava činjenica da su najodgovorniji i najmanje zainteresirani za problematiku nasilja nad vozačima. Dok u ZET-u raspolažu podacima da je od početka godine 24 vozača pretučeno, u Policijskoj upravi zagrebačkoj taj je broj zamjetno manji - samo 7. Da bi apsurd bio veći, u Gradskom poglavarstvu uopće ne znaju što se događa na noćnim linijama ZET-a. Pročelnik Gradskog ureda za promet Davor Jelavić kaže da "brojke negdje stoje, a da ih zna - ne zna"! - Svi samo pitaju kasne li tramvaji i autobusi, a nikoga nije briga što se događa kad padne mrak i putnici postanu sve rjeđi. Tada, nažalost, u našim autobusima, vrijedi zakon jačega, i to treba riješiti. Pojedinim aktivnostima probat ćemo poboljšati sigurnost radnika - kazao je dopredsjednik Sindikata vozača i prometnih radnika ZET-a Anto Jelić. Točne korake koje će poduzeti nije znao, ali je odlučno ustvrdio da njegov Sindikat radi dobar posao. Vozači ne dijele njegovo mišljenje jer smatraju da se mnogo toga moglo i mora promijeniti. Ozlijeđeni vozač M. J. kaže da ovakva radikalna situacija traži i radikalna rješenja. - Govore o nekakvom videonadzoru. To bi moglo malo ublažiti problem, ali pravo rješenje je policijska pratnja u vozilu ili potpuno ukidanje svih noćnih linija - tvrdi M. J. koji se na posao, zbog tjelesnih ozljeda i psihičkih povreda, neće vratiti sljedećih mjesec dana. Sudeći prema zainteresiranosti odgovornih za sigurnost radnika bez kojih bi cijeli grad postao kaos, sustavno bavljenje problemom, analiza uzroka, a potom i zaključci na kojima se treba temeljiti politika suzbijanja nasilja, još će pričekati. Vozačima preostaje tek nada da im, nakon što uđu u kabinu, s leđa neće pristupiti putnici koji voznu kartu plaćaju šakama. N. SEVER ŠENI, S. VELJKOVIĆ Briga odgovornih za vozače - apsurdi i paradoksi Briga o vozačima ZET-a najbolje se oslikava u sljedećem: 1. Evidentiran broj napada na vozače: MUP - 7, ZET - 24 2. U Gradskom uredu za promet znaju za problem, ali - ne mogu pronaći papire 3. Sindikat odlučno tvrdi da će nešto učiniti, ali što - ne znaju 4. Napade na vozače PU zagrebačka locirala je "u raznim dijelovima grada". Rezultat takve brige - četiri napada na vozače u sedam dana. (N. S. Š., S. Ve.) "Ajmo nekog razbit" Sociolozi napade na vozače ZET-a tumače kao trend, stil života i činove nasumičnog nasilja. Mladi, koji su najčešći napadači, vozače zbog uniforme doživljavaju kao simbole institucija, naročito policije. No, za razliku od policajaca, vozači nisu naoružani i ne mogu se pravodobno obraniti, što ih čini lakim metama. - Često je taj nasilnički čin samo kulminacija večernjeg provoda ili neke druge zabave, a napadači su, pretpostavljam, često i alkoholizirani. To su napadi bez nekog povoda, počinju poznatim uzvikom "ajmo nekog razbit". Ne vjerujem da postoji nekakva posebna "sekta" koja se hrani mržnjom prema "zetovcima" - komentirao je sociolog Benjamin Perasović, dodavši da za dublje analize treba provesti detaljno istraživanje. (N. S. Š., S. Ve.) 