Obnoviti svaku od 46 fontana i fontanica u Zagrebu, urediti park i zasaditi drvored iznad Britanca, uređenje parka kod Kišpatićeve, 200 parkirnih mjesta za posjetitelje bolnica i uređenje po jednog igrališta u svakoj mjesnoj zajednici projekti su koje za trajanja aktualca najavio gradonačelnik Milan Bandić. Kaže da će imovinci na teren kako bi pronašli zemljišta za igrališta, a ako pored njih pronađu raspoloživu livadu za pseći park, bit će idealno. Prema Bandićevoj računici takva igrališta koštat će ga 40% jeftinije nego da uređuje jedno po jedno. Bandić nije propustio ni napomenuti kako su na terenu četiri ekipe, jedna za škole, druga za vrtiće, treća za igrališta, a četvrta za sportske dvorane koji rade provjere stanja na terenu kako bi grad konačno imao realnu sliku odgojno-obrazovnih i sportskih sadržaja. – Fontane su ures grada, strpite se još 45 dana. Naručena je fontana i ovo je rok isporuke za njezine dijelove. Ja ne radim protiv volje građana – tako je Bandić odgovorio zastupnicima na pitanje ide li fontana na Britancu ili ipak ne.  Aktualni sat nije prošao ni bez pitanja o problema otpada.  – Jeste li sposobni riješiti problem otpada i koji su vaši planovi – pitala je za govornicom nezavisna zastupnica Sandra Švaljek.  – U 16 i pol godina jedino što se napravilo je ono što se napravilo u šest mjeseci dok je moja zamjenica bila Sandra Švaljek – tako je odgovorio gradonačelnik, poručujući kako porast divljih deponija u gradu nije posljedica smanjenog odvoza otpada. – To je posljedica neodgoja i to ima veze s "evo mraka, evo rodijaka". Pretrpane kante su na 200 mjesta u gradu i to je problem, a takvi problemi će se rješavati odvozom onoliko puta koliko je potrebno – kazao je Bandić. Ipak nije porekao da Holdingova podružnica Čistoća nije bila spremna za uvedene promjene te isto kazao da mu nitko od zaposlenika nije rekao da im je potrebno još mjesec dana da se prilagode novim pravilima.  – Mi smo grad, a naslijeđeni su ogromni problemi. Sve ovo ima veze s navikama ljudi. Ja sam potrošio jedne tenisice skupljajući smeće na Sljemenu, a vas sam tamo sreo samo jednom. Moramo osobno biti primjer pa tako ja osobno imam pet kanti za razvrstavanje otpada – odgovorio je Bandić Švaljek. Ona je nakon toga kazala kako je Bandić ponovno prebacio krivicu na građane, de facto ih nazvavši divljacima i "rodijacima". – Građani su zainteresirani za odvojeno prikupljanje otpada i reciklažu, no sve što im treba je adekvatna infrastruktura. Pitala sam gradonačelnika o centru za gospodarenje otpadom koji postoji već tri godine, a kojim nije učinjeno ništa, no on o centru nije odgovorio ništa. Jasno je, on to nema u vidu – zaključila je Švaljek.  Mikulić: Prestanite sportaše vući za nos – Ne možemo raditi bedake od ljudi, ali ni od skupštinara: nemojte nas vrijeđati superprojektima kojih se netko sjetio. Mene je kao predsjednika skupštine sram što u Granešini još uvijek niste izgradili dvoranu, a sada imamo i situaciju da je ta pozicija izbrisana. Tko je taj koji je tako pametan i jak da izbriše poziciju – prokomentirao je tako Andrija Mikulić (HDZ), šef zagrebačke skupštine, komentirajući polugodišnje izvješće o izvršenju proračuna. Ustvrdio je kako je to izvješće prošla priča i kako svi skupštinari trebaju gledati prema naprijed. Poručio je tako skupštinarima, ali i čelnicima grada, da i sportaše prestanu vući za nos. – Zar nije sramota da ja koji dolazim iz Dubrave u kojoj imamo olimpijskih pobjednika, a ljudi nemaju gdje trenirati – kazao je Mikulić. >> Davor Bernardić: Građani pune proračun, a gradonačelnik ga prazni >> Koliko dana treba da saznamo tko će i kako biti kažnjen za terase na Trgu Petra Preradovića? 