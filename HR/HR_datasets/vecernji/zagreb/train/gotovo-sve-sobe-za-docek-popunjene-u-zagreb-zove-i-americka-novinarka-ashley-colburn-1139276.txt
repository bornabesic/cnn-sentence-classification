Naći slobodnu sobu u Zagrebu ovog vikenda jednako je tražiti iglu u plastu sijena. Prema sustavu Booking.com popunjenost je 98-postotna, a da je uistinu tako, potvrdili su i u zagrebačkim hotelima, hostelima, kao i privatni iznajmljivači. – Privatni kapaciteti gotovo su čitav prosinac popunjeni, no ovaj vikend naći slobodnu sobu gotovo je nemoguća misija. Mi privatni iznajmljivači svi smo u kontaktu, moramo odbijati upite. Popunjeno je bilo već prije mjesec dana – kaže Danijela Čavlović, vlasnica bed&breakfast studija Kairos, predsjednica Zajednice obiteljskog turizma za grad Zagreb te dopredsjednica nacionalne Zajednice obiteljskog turizma. Dodaje da posjetitelji dolaze uglavnom zbog manifestacije Advent u Zagrebu, kao i Winter Music Festivala te Snježne kraljice. Kao dodatna promocija poslužio je i video mlade američke novinarke, producentice i voditeljice Ashley Colburn, koja je sama istražila Advent i preporučila Gornji grad, tunel Grič, Zrinjevac, Tomislavov trg i Kurelčeva kao pet mjesta koja se mora obići u Zagrebu. U 2016. gotovo se Zagreb približio broju od dva milijuna turista, kažu iz TZ Zagreba, a u prilog govore i podaci koje su zabilježili od 1. do 18. prosinca. Broj dolazaka i noćenja u odnosu na lani veći je za više od trideset posto. – U tih gotovo tri tjedna zabilježeno je 102.500 noćenja i 59.429 dolazaka, u obje kategorije najviše ima Hrvata, potom stanovnika BiH te Talijana – kažu iz TZ-a. 