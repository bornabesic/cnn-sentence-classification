Zaustavit će se promet danas na sat vremena, a tisuće biciklista zauzet će glavne gradske prometnice. Bicikli će preuzeti cestu od automobila, koji će stajati sa strane dok ne prođe cijela kolona. A svi će biciklisti koji dođu na Večernjakovu biciklijadu voziti kao jedan. Sa starta ispred Nacionalne sveučilišne knjižnice krenut će se točno u 11 sati, a da sve prođe u najboljem redu, pobrinut će se policijske snage koji će voziti na čelu i začelju kolone. Pazit će i da se nitko ne odvaja. Žuriti se ne treba jer ipak je to rekreacijska biciklijada. Pobjednici su svi koji stignu na cilj. Organizira se već 35. put Večernjakova biciklijada poznata je kao obiteljsko događanje, pa su se na dosadašnjim izdanjima mogle vidjeti mlade obitelji, vitalni umirovljenici, djeca na malim biciklima, a nije neobično da u košarama na guvernalu sjede i psi, dok najmlađi, koji još ne znaju voziti, sudjeluju vozeći se u sjedalicama, ali i prikolicama koje roditelji vuku za sobom. Za one koji nemaju bicikl pripremili smo, u suradnji sa sustavom javnih bicikala Nextbike, besplatne bicikle na korištenje. Do cilja je predviđena i jedna kratka stanka, koja će trajati dovoljno da se okrijepite vodom koju smo vam osigurali. A na cilju na Bundeku očekuje vas pravi tulum, uz DJ-a i nastup Begina. Tamburaški će sastav pozornicu preuzeti dva puta, u 12.40 i 14.30 sati, a dok čekate minikoncert, glad možete utažiti hot-dogovima i pićem koje su pripremili ugostitelji na svojim štandovima. Svoje će specijalitete dijeliti i kuharska legenda Branko Ognjenović, koji će oko 13 sati okupljenima na radionici pokazati kako priprema salatu i paštetu od tune. Već i prije, oko 12.30 sati, posjetitelji će moći vidjeti kako se rade zdravi smoothijei, koji će vam “napuniti baterije” nakon 40-minutne vožnje, koliko prosječno treba biciklistu od starta do cilja. Laganim tempom, naime, postiže se brzina od 20 kilometara na sat, pa se tako lako prijeđe osam kilometara, koliko je duga ruta Večernjakove biciklijade. Nakon što se krene sa starta s istočne strane NSK, skreće se, naime, u Slavonsku aveniju, potom u Savsku te u Vukovarsku pa Držićevom i Mostom mladosti kroz Ulicu Damira Tomljanovića Gavrana do cilja na Bundeku. One koji prvi dođu dočekat će i performans djevojaka iz plesnog studija Modus klub. Poseban kutak rezerviran je za najmlađe, koji će moći skakati po velikom dvorcu na napuhavanje i spuštati se niz tobogan. Zabavit će se moći i gledajući mađioničarski nastup Luke Vidovića ili izrađujući šešire na radionici u organizaciji Muzeja grada Zagreba. Pripremili smo pregršt besplatnih poklon-paketa i nagradnih natječaja. Ovo je 35. put da se vozi Večernjakova biciklijada, uz četiri godine pauze. Manifestacija je od samih početaka bila događanje koje je okupljalo građane, kojim su se Zagrepčani polako “zagrijavali” za početak ljeta i završetak školske godine, čemu svjedoči i arhiva naših fotoreportera. Od ponyja do banana-siceva Tradicija je očuvana i danas, tek s promijenjenim detaljima. Nekada su se u koloni brojili pony bicikli, stari “krampovi”, kako su izvještavali novinari, ali i bicikli kućne izrade s tada popularnim banana-sicevima. Danas su bicikli puno više od rekreacije – prijevozna su sredstva koja su promijenila navike građana i zbog kojih je inicirana izgradnja biciklističke mreže, iscrtavanje staza, spuštanje rubnjaka te naglašena potreba za ulaganjem u biciklističku infrastrukturu na području Zagreba. Lani je rutu odvozilo više od tisuću biciklista, a sličan, ako ne i veći odaziv očekuje se i danas. Za sudjelovanje se možete prijaviti i putem interneta, na www.vecernji.hr/vlbiciklijada          