Aparat za kuhanje kave iz 1961. godine sjaji se kao da je jučer izašao iz tvornice. Vlasnik, zaljubljenik u taj crni napitak kojemu je kava i jedino zanimanje, kupio ga je prije petnaestak godina u Italiji, a sada ga je dao na prodaju u jednu od rijetkih zalagaonica u gradu. Svoja vrata otvaraju tek u ponedjeljak, a već u skladištu imaju na stotine predmeta koje su vlasnici odlučili prodati ili založiti. Tajna lokacija skladišta – Aparat za kavu jedan je od vrednijih predmeta. Procjenjuje se na devet tisuća dolara, a imamo i gitaru s potpisom Marka Knopflera koja je ekvivalent u vrijednosti – kaže Toni Kukuruzović koji je s prijateljem iz kvarta Enesom Dorićem u Shopping centru Prečko odlučio otvoriti zalagaonicu Zagreb. Zaljubljenici u seriju Pawn Stars o zalagaonici u Las Vegasu, koja je u kratko vrijeme postala hit, odlučili su sličan posao pokrenuti i u svom gradu. Otkako su pokrenuli stranicu na društvenoj mreži Facebook, telefoni ne prestaju zvoniti, a javljaju im se i potencijalni procjenitelji. Tako su već dogovorili suradnju s kustosima, profesorima, dugogodišnjim kolekcionarima, čija su preferencija slikarstvo, kiparstvo, keramika, porculan, muzički instrumenti... – Stvari držimo u skladištu, no lokacija će zbog potencijalnih krađa ostati poslovna tajna – kaže Enes Dorić i dodaje da ljudi dolaze s knjigama, pločama, autogramima, namještajem, starim uporabnim predmetima, igračkama... – Popularne su stare, očuvane igračke Mickeya Mousea, pa i ne mora biti cijela, a stajat će nekoliko stotina kuna – kaže Kukuruzović, no dodaje da će u svojoj radnji prodavati samo čitave predmete koji rade. Organizirat će i aukcije – Robu za koju smo zainteresirani i otkupljivat ćemo, no uglavnom ćemo funkcionirati po principu zaloga, tako da, ako netko dođe, primjerice, s predmetom koji vrijedi tisuću kuna, naplatit ćemo ležarinu od 150 kuna, a predmet će stajati mjesec dana – kaže Kukuruzović. Nakon proteka jednog mjeseca klijentu daju još petnaest dana počeka kako bi mogao otkupiti svoj predmet. No to će moći učiniti, kažu, dok god je predmet u prodaji. Bitno je, slažu se, da se zalagaonice počnu percipirati kao trgovine povijesnim predmetima koje nemaju veze s lihvarskim poslovima. – Želimo samo zaraditi pristojnu plaću i ne biti teret države – kaže Dorić koji s Kukuruzovićem već dvadeset godina skuplja stare predmete na sajmovima. – I glomazni otpad izvor je kvalitetnih, uščuvanih stvari koje uz restauraciju izgledaju kao nove – kaže Kukuruzović. Planiraju pokrenuti i aukcije poput onih koje organizira aukcijska kuća Sotheby’s.      