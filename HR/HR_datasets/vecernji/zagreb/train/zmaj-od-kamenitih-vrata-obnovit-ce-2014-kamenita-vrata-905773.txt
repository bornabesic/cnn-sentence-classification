Sljedeće godine obnavljat će se jedan od najprepoznatljivijih spomenika starog Zagreba, Kamenita vrata, koja datiraju iz 1266. godine. Sam prolaz neće se obnavljati jer je još uvijek u dobrom stanju, no obnovit će se cijela kula iznad njega, uključujući krovište i fasadu. Prostorima iznad Kamenitih vrata koristi se Družba “Braća hrvatskoga zmaja”, a njihov je član od 2007. i gradonačelnik Milan Bandić koji je pri inicijaciji obećao obnoviti kulu te je uzeo i ime Zmaj od Kamenitih vrata. Nakon šest godina, gradonačelnik je u gradskom proračunu našao novac i u obnovu će uložiti četiri milijuna kuna, a obnova bi trebala završiti do sljedeće jeseni. – Planiramo obnoviti krovište, učvrstiti statiku zgrade i obnoviti fasadu. Promijenili bismo i prozore, u zgradu uveli protupožarni sustav, a cijeli bismo objekt dodatno osvijetlili kako bi došao više do izražaja – kazao je Mladen Ježić, glavni rizničar Družbe. Objasnio je kako su Kamenita vrata dio obrambenog sustava Gradeca i jedina koja su sačuvana. Inače, Družba se o Kamenitim vratima brine još od 1907. godine kada su prvi put od tadašnjeg Gradskog poglavarstva isposlovali njihovu obnovu. Kamenita vrata obnavljala su se i 1938., ali i nakon 1990. godine. U Kuli nad Kamenitim vratima prvotno su bile knjižnica, muzej i Arhiv grada Zagreba, a nakon što su te institucije dobile nove prostore, ona je ostala na čuvanje Družbi. Osim kulturne baštine, vjernicima su Kamenita vrata važna i zbog kapelice sa slikom Majke Božje od Kamenitih vrata. Slika je neokrnjena preživjela veliki požar 1731. godine kada je izgorio i stan na prvom katu kule pa je vlasnica podignula kapelicu u udubljenju prolaza Kamenitih vrata i uz nju postavila sliku. Godine 1991. proglašena je zaštitnicom grada Zagreba, a njezin spomendan, 31. svibnja, prihvaćen je 1999. kao Dan grada. 