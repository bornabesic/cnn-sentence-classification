Kontrolori Zagrebparkinga uskoro će plaćanje parkiranja provjeravati novim uređajima. Holdingova podružnica kupila je 150 modernih aparata kojima će skenirati tablice na automobilima, a aparati će omogućiti i brži prijenos podataka o vozilima u centralu službe te brže obavljanje posla na terenu. Naime, kontrolori više neće morati utipkavati brojeve s registarskih tablica s vozila kako bi provjerili je li vozač platio kartu za parkiranje ili ne, što su morali činiti dosad. Radit će se na puno jednostavniji, precizniji i brži način. – Glavna im je prednost mogućnost skeniranja registarskih oznaka parkiranih vozila, a trenutačno se radi i na razvoju aplikativnog rješenja za skeniranje registarskih oznaka čiju primjenu očekujemo za maksimalno tri mjeseca. Također, novi uređaji imat će veću izdržljivost baterije u odnosu na dosadašnje – kazali su iz Zagrebparkinga. Kupnju novih uređaja Holdingova podružnica platila je oko milijun kuna, a na investiciju su se odlučili zbog zastarjelosti dosad korištene opreme i velikih troškova njena održavanja. Novi aparati najviše će služiti i posao olakšati samim zaposlenicima Zagrebparkinga, a kako su kazali iz te podružnice, za same vozače neće biti velikih promjena, osim da će se provjere obavljati puno brže. – S obzirom na to da je riječ samo o obnovi i modernizaciji u smislu korištenja novih tehnologija, za korisnike parkirališta ništa se bitno neće promijeniti – kazali su iz Zagrebparkinga. Moderni uređaji u podružnicu Holdinga već su stigli te se pripremaju za primjenu, a kontrolori bi se njima trebali početi služiti do kraja ovog mjeseca. 