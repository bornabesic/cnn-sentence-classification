U rano subotnje jutro Zrinka Žderić već je imala isplanirano kako će sa svojom majkom Lidijom provesti dan. Obje su sjele na bicikle i iz svog doma u Markuševcu pod Sljemenom krenule put Nacionalne sveučilišne knjižnice. Morale su stići prije 11 sati. Jer znale su da tisuće biciklista neće čekati samo njih. A dok su došle do istočne strane NSK, već su prešle kilometražu koliku su tek trebale odvoziti u sklopu rute 35. Večernjakove biciklijade. Žderići voze svake godine – Više smo prešle vozeći se iz Markuševca do NSK nego od NSK do Bundeka, tako da nam je tih osam kilometara prošlo dok kažeš keks. Obožavamo biciklijadu, idemo svake godine – kažu Zrinka i Lidija Žderić, koje su ostale na cilju na Bundeku i uživale u cjelodnevnom programu, a kao glavni izvođači nastupili su Begini. One su vozile uz još dvije tisuće biciklista, koliko ih se ove godine prijavilo na Večernjakovu biciklijadu. Na startu je sudionike pozdravio i gradonačelnik Milan Bandić koji ove godine nije mogao voziti zbog nedavne operacije bruha. U cilj su prvi ušli već četrdesetak minuta nakon starta iako se mnogi nisu žurili. Jer biciklijada je poznata po tome da nije utrka, već su pobjednici svi koji dođu na start. Rekreativno tako voze većinom mladi roditelji koji bez straha puštaju svoju djecu da samostalno prolaze velikim zagrebačkim prometnicama. Odvaže se i najmlađi koji su tek počeli svoju biciklističku karijeru. Poput 5-godišnjeg Davida Aračića, koji je na cilj stigao s ocem Damirom, dok je njegova sestra Lana (3) na biciklijadi sudjelovala vozeći se u malenoj rikši koju je vukao njen otac. Pravi je doživljaj voziti se u masi, kaže društvo koje se sastoji od tri obitelji – Jakić, Tokić i Avirović. Htjele su, kažu mame Jasenka i Luana te tata Josip, tako nagovoriti djecu da se “pokrenu”. A njihove kćeri Lara, Mia, Laura i Tea oduševile su se kad su se provozale širokom Držićevom avenijom, kojom obično prolaze dok se voze u automobilu. Dolaskom na Večernjakovu biciklijadu svojoj je djeci htjela približiti kako izgleda veliko sportsko događanje majka Sanja Zmaić Peleš. – Htjela sam da osjete pozitivnu vibru i atmosferu koja vlada na biciklijadi. Inače bicikliramo kad god stignemo – kaže Sanja Zmaić Peleš dodavši da je njen sin, 6-godišnji Petar komentirao kako je na biciklijadi primijetio koliko je narastao u godinu dana s obzirom na to da mu je lani bilo puno teže voziti. Uz njih, na cilju su se zabavljali i Sanjin suprug Darko Peleš te njihova 3-godišnja kćer Anja, koja je 8 kilometara prošla u sjedalici. Biciklijadi su se pridružili i članovi Hrvatskog biciklističkog saveza, njih desetak, koji su i izložbom dresova na Bundeku pridonijeli promoviranju biciklizma, a uz izložbu na jezeru je Večernji list organizirao cjelodnevni program pa su posjetitelji mogli, primjerice, besplatno isprobati specijalitete kulinarske legende Branka Ognjenovića.  On je, naime, dijelio paštetu i salatu od tune, koju je osigurao Marikomerc. – Kada se rade ovakve salate, uvijek se treba paziti da su namirnice koje se koriste u balansu, da se slažu jedna s drugom. Ovakve hladne salate jako su dobre i za velike obitelji jer su i “prijateljske” za novčanik, a i može se napraviti velika količina te tako dobiti izvrstan, lagan, zdrav i brz obrok, posebice za toplih dana, kakvi su bili za vikend - rekao je Branko Ognjenović te dodao da i on biciklira kad mu to dopuste obaveze. –No zato uvijek rado podržim akcije poput biciklijade jer je kretanje bitno, kao i zdravo se hraniti – objasnio je poznati kuhar. Volonteri iz IX. gimnazije Svi koji su došli na Bundek mogli su i vidjeti kako napraviti zdravi smoothie za dizanje energije. Otkrili su im to iz tvrtke Enzita na radionici koju su organizirali. – Odlučili smo za bazu odabrati bananu, koja je dobar izvor kalija te smo dodali rižino mlijeko, protein graška, sirovi kakao koji je bogat željezom, rogač i chia sjemenke – rekli su iz Enzite. Biciklijadu su predvodila dva automobila Dacia, a dobitnicima nagradne igre Večernjeg lista uručeni su novi bicikli koje je osigurala Protea sport. Na Bundeku su poklone iznenađenja dijelili i sponzori – Hell Energy Drink, Dacia, Protea sport, Hansgrohe, Enzita, Intersport, Matić voda i pivnica Medvedgrad. Svi koji su prošli cilj dobili su i poklon s Dukat Fit proizvodima, bidonom Intersporta, vodom Cetina te magazinom Living. Najmlađi su mogli uživati i u mađioničarskoj predstavi Luke Vidovića, ali i u radionicama izrade papirnatih šešira u organizaciji Muzeja grada Zagreba. Cijeli događaj pratili su i volonteri, učenici IX. gimnazije, koji su dijelili promotivne materijale te sudjelovali u izdavanju startnih brojeva.      