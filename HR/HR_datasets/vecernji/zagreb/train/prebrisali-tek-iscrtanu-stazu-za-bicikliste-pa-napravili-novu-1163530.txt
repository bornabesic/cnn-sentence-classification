Zagrepčanima uskoro neće biti novost da su radovi uspješno završeni, nego da su uspješno završeni iz prvog pokušaja. Te sreće nije bio Savski most koji su proteklih tjedan dana “ušminkavali” prije temeljite obnove na jesen. To je uključivalo obnovu asfalta, saniranje rupa, postavljanje stupića i signalizacije te iscrtavanje staze za bicikliste i bojenje ograde. Postavljene su i klupe te žardinijere s cvijećem, no nije sve prošlo glatko. Biciklistička staza koja je iscrtana uz sam nogostup već je nakon nekoliko dana “prebrisana”, a nova je napravljena na sredini mosta. Grupe na Facebooku pune su komentara o tome kako su građani u čudu gledali zašto se uklanjaju oznake koje su bile svježe postavljene, a onda su ostali u šoku kada su vidjeli da se opet iscrtavaju. Iz nepoznatog razloga. Tragovi prošle staze ipak su još vidljivi, pa su mnogi zaključili kako sada most izgleda još neurednije. Slike “obnovljenog mosta – verzije 2”, kako su ga nazvali, odmah su se proširile društvenim mrežama. No, nisu to jedini problemi, pa su tako radnici Zrinjevca premještali klupe i žardinijere iz kojih je već pokradeno cvijeće. Mnogi su zbog svega zaključili kako bi bolje bilo da 1,5 milijuna kuna vrijedni radovi nisu ni počeli, a nadaju se da će oni glavni na jesen bolje proći.  >> Na Savski most dolaze klupice, toalet i pumpa >> Pod krošnjom drveća više se neće čekati busevi i tramvaji 