"Iz ureda gradonačelnika Milana Bandića prema djelu medija išla je informacija kako se u subotu 29. travnja od 7 do 19 sati na Savici planira ili potpisivanje peticije ili anketiranje kojim bi trebali definirati da li su stanovnici tog zagrebačkog naselja za ili protiv preuređenja parka Trnjanska Savica", navode iz Inicijative "Čuvamo naš park".  Oštro se protive "ovoj ishitrenoj, nedemokratskoj i loše režiranoj akciji, bez obzira radi li se o potpisivanju peticije ili ispunjavanju ankete, koja ide kontra svih demokratskih načela i zdravog razuma. Izričito smo protiv ovakvih akcija, koje unose nemir, svađu i dijele susjede na Savici ", navodi se u priopćenju. "U različitim, ali definitivno nejasnim i nepotpunim informacijama i pozivima Bandić poziva na potpisivanje peticije ili ispunjavanje ankete te ponovo postavlja svoje zakone i pravila, u rokovima koje sam određuje i interpretacijama koje sam definira. Jedne informacije govore o potpisivanju peticije na Savici (ne definira se gdje) od 7 do 19 sati u kojoj bi se stanovnici izjasnili za ili protiv uređenja parka. Druge informacije pozivaju na susret u parku u isto vrijeme i ispunjavanje ankete. Ishitrena odluka, s najavom kraćom od 24 sata, da se o budućnosti parka legitimno odlučuje na ovaj način po svom sadržaju je nelegalna, a onda i prepuna logičkih rupa." Navode i kako posljednjih dana gradonačelnik Milan Bandić se ne ponaša u službi svojih građana.  "Bandić se posljednjih 10-tak dana ne ponaša kao gradonačelnik Zagreba nego kao neprijatelj svojih građana koje pod svaku cijenu želi okrenuti jedne protiv drugih, pa i ovom anketom/peticijom koju sada predlaže te je kao takav izgubio svaki kredibilitet i ne može o ovome pitanju odlučivati na svoju ruku, lažirajući volju građana Savica za svoje političke interese." 