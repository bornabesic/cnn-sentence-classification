Na livadi uz Bencekovićevu ulicu na Kajzerici, zbog koje su stanari potpisivali peticiju tražeći da bude voćnjak, vježbalište i dječje igralište, mogla bi niknuti i crkva. Upravo je to jedno od triju lokacija za nove crkve, a koje Zagrebačka nadbiskupija traži kao zamjenu za ustupljeno zemljište na Sveticama za kamp HNS-a. Najavio je tako gradonačelnik Milan Bandić jučer za obilaska tog kvarta. Sagradit će, dodao je, i fontanu, “sadržaje za penziće” i mali rekreacijski centar. –Vidim tu mali Bundek - rekao je Bandić i pokrenuo lavinu komentara stanovnika. Dio njih, koji podržavaju inicijativu udruge ZaKaj? Za Kajzericu, ostao je pri tom da se na, kažu, posljednjoj zelenoj površini u kvartu ne gradi ništa. Predlažu da se crkva, koja naselju treba jer su mise u obiteljskoj kući, gradi na križanju ulica Žarka Dolinara i ulice Radoslava Cimermana, u blizini nove škole. –Crkvu bi ondje zbog blizine mogli posjećivati i vjernici iz Trnskog i Sigeta - rekao je predsjednik udruge ZaKaj? Za Kajzericu Ognjen Golubić. No, župnik postojeće župe Rođenja Isusova Mijo Šibonjić, kao i vjernici, smatra da je logično da se crkve grade u središtu naselja, i blizu i jednako daleko svim stanovnicima Kajzerice. –Na slobodnom zemljištu na uglu ulica Stjepana Bencekovića i VI. Južne obale od 12.000 kvadrata, za gradnju crkvenih objekata treba 5000, što je tek trećina zemljišta - rekao je vlč. Šibonjić. Postoji i idejni projekt arhitektice Slavice Alvir, stanovnice Kajzerice, upućen Zagrebačkoj nadbiskupiji i Gradu. Sastojao bi se od župne crkve, župnog centra te garažama s gospodarskom zgradom. U dvorištu iza župnog centra predviđeno je polivalentno igralište za djecu, cvjetnjak i vrt s voćkama. –Potrebne su nam prostorije za druženje, gdje se vjernici mogu okupljati. Sadašnja crkva premala je za krizme, pričesti i druga događanja. U 2014. bilo je 63 krštenja, a samo devet sprovoda. Djece je sve više – kaže župnik. Zelena površina u Bencekovićevoj dosad je ostala netaknuta zbog neriješenih imovinsko-pravnih odnosa. Dio zemljišta, naime, u vlasništvu je Grada, a dio dviju građevinskih tvrtki. Oni su, ističe Golubić, voljni mijenjati zemljište. – Vlasništvo će se riješiti zamjenom ili formiranjem drugačijih parcela. Kako god napravimo, neće svi biti zadovoljni. Mislim da crkvu treba graditi tamo gdje će se za nju naći adekvatna ploha, a to je ovdje, po meni, najizvjesnije - rekao je gradonačelnik Bandić.      