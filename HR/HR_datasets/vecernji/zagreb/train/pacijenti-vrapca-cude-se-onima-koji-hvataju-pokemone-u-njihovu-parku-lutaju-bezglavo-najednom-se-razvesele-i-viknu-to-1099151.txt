Tumaraju po parku, gledaju malo u telefone, malo oko sebe, lutaju bezglavo, najednom se razvesele, viknu: “To!” pa ponovo počnu vrludati. Hvataju Pokemone, ma luđaci – veselo nam je prepričala jedna od pacijentica Klinike za psihijatriju Vrapče koja u parku oko bolnice posljednja dva dana sreće “neobične ljude”. Lančani sudar na Jarunu Primijetili su ih i sami djelatnici bolnice pa su na svojoj Facebook-stranici napisali da su često čuli da ljudi dolaze k njima napuniti svoje baterije, ali činjenica da baterije pune Pokemonima potpuno im je nova. Zaludila je Nintendo igra Pokemon Go, čini se, cijeli grad, a jedno od plodnijih područja na kojima nastaju mali likovi očito je baš bolnica Vrapče, u što smo se uvjerili i sami skupivši u pola sata tri Pokemona, ali i 13 uboda komaraca. – Ne smetaju ti mali krvopije, više mi krv pije kad ne mogu uhvatiti Pokemona, već sam na naprednijem nivou, imam ih 50-ak pa je jako teško pospremiti ga u loptu – ispričao nam je jedan od igrača koji nam nije htio reći svoje ime jer, kako je sam rekao, što će ljudi misliti ako doznaju da odlazi do psihijatrijske bolnice hvatati izmišljene likove. Igra, koja je u svega nekoliko dana postala najpopularnija među korisnicima pametnih telefona, tek od danas može se legalno nabaviti u Europi, ali to nije spriječilo Zagrepčane da već naveliko traže svoje virtualne ljubimce te se natječu s prijateljima tko će ih skupiti više, a pritom prolaze kroz crveno svjetlo, udaraju se u stupove, izazivaju sudare  ili pak tumaraju bolničkim krugom psihijatrijske klinike. – Vozim bicikl Jarunom iza nekih dječaka, možda od dvanaestak godina. Oni voze skroz polako jer ne gledaju ispred sebe, nego u mobitele gdje je taj Pokemon. Nekoliko nas sad se već skupilo iza njih, kad najednom prvi stane da uhvati to malo čudovište i mi se svi po redu zabijemo lančano jedan u drugog – kroz smijeh nam je ispričala čitateljica koja, kako sama kaže, u igri ne vidi ništa loše, ali se ipak nada da će se Pokemoni loviti samo pješice i na biciklu u laganoj vožnji ili pak u zatvorenim prostorima. Ako je, međutim, suditi po Muzeju holokausta u Washingtonu, i to bi mogao postati problem. Hvatanje crtanih likova u prostorijama u kojima se odaje počast žrtvama koncentracijskih logora nikako nije primjereno, zaključili su iz muzeja te zabranili igranje Pokemon GO-a u svojoj ustanovi. Zabrana u Zagrebu zasad nema, a iz bolnice Vrapče rekli su nam da o zabrani igranja u svom parku nisu ni razmišljali. A znalci igre kažu da se baš tamo nalaze najrjeđe vrste Pokemona. Okupljanje igrača Krug bolnice Vrapče mogao bi pobijediti eventualno tek Jarun, na kojem se ljubitelji igre okupljaju ove nedjelje. – Nalazimo se kod glavnog ulaza u 19 sati i zajedno krećemo u potragu za Pokemonima jer moramo skupiti sve. Zašto Jarun? Zbog rijetkih Pokemona, viđenih samo oko jezera Jarun – objasnili su organizatori događanja koji sebe zovu Pokemon GO Croatia Team, a oni koji propuste Jarun, Pokemone će moći još hvatati 9. srpnja na Trgu bana Jelačića i oko njega, kao i, kad popuste ljetne vrućine, na istoj lokaciji u rujnu. >> Zbog bezazlene igre završili u Vrapču 