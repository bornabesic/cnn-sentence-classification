Spomenik prvom hrvatskom predsjedniku Franji Tuđmanu neće biti na istoimenom trgu, već će stajati na sjevernoj strani Sveučilišne livade, uz Ulicu grada Vukovara. I radit će ga poznati kipar Kuzma Kovačić, autor Oltara domovine na Medvedgradu. Odlučili su tako u Gradu Zagrebu, nakon što su izabrana četiri najbolja prva rada na natječaju raspisanom u studenome 2015., koja su, uz Kovačića, izradili Neven Bilić, Kažimir Hraste i dvojac Marija Ujević Galetović te Marijana Birtić. I bit će viši od četiri metra, koliko je prvotno bilo predviđeno. Potvrdila je to zamjenica gradonačelnika Vesna Kusin, ujedno i članica žirija koji je odlučivao o izgledu spomenika. Ideja je to koja je gradonačelniku Milanu Bandiću pala na pamet kako bi upotpunio os Lenucijeve potkove još jednom povijesnom ličnošću. Tako bi, uz Većeslava Holjevca, Tuđman pravio društvo kralju Tomislavu, J. J. Strossmayeru, Nikoli Šubiću Zrinskom te kardinalu Alojziju Stepincu u katedrali, s kojim završava Lenucijeva os. Kip bi stajao preko puta budućeg spomenika domovini, koji će biti podignut između Gradske uprave i KD Vatroslav Lisinski, odnosno odmah ispred gradonačelnikova ureda. Tuđmanovo lice gledalo bi prema spomeniku domovini. – Ako Veco Holjevac dočekuje Zagrepčane na putu od Mosta slobode prema gradu, onda neka predsjednik Tuđman treba gledati svoje djelo – rekao je gradonačelnik i dodao da realizacija Trga Franje Tuđmana još stoji sa svim “prometnim i estetskim rješenjem”. – Onog trenutka kada se odlučilo napraviti spomenik domovini, ne bi bilo pošteno ni korektno da čovjeku koji je s hrvatskim braniteljima najzaslužniji da imamo tu domovinu ne napravimo spomenik upravo ovdje – rekao je gradonačelnik. Autoru rada koji su odabrali kao naručitelji natječaja, dodala je Vesna Kusin, javili su da su ga odabrali. – Tražio je šest mjeseci da rad doradi – kazala je Vesna Kusin, dodajući da će na Trg Franje Tuđmana postaviti spomen-ploču na kojoj će podsjetiti na govor koji je Tuđman održao na trgu koji danas nosi njegovo ime. S tim će prijedlogom gradonačelnik Milan Bandić ići i pred zastupnike Skupštine na sljedećoj sjednici potkraj ožujka. Ideju o Tuđmanovu kipu na toj lokaciji, pak, pozdravljaju HDZ-ov zastupnik Mario Župan te nezavisni Nenad Matić. I dijele isto mišljenje – lokaciju prvo trebaju odobriti članovi obitelji Tuđman. – A trebalo bi ih pitati i za sam izgled spomenika – rekao je Nenad Matić. Iz SDP-ovih i HNS-ovih redova ističu da nije vrijeme za bilo kakve spomenike. Umjesto toga, kaže Dominik Etlinger, treba razmišljati o revitalizaciji Paromlina, dok Tomislav Stojak kaže da je gradu puno potrebnija nova zgrada knjižnice, koju su također htjeli smjestiti u ruševni Paromlin. •