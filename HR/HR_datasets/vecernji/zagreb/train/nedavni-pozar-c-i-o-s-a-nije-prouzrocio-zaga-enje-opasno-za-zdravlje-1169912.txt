Pročelnik Ureda za upravljanje u hitnim situacijama Grada Zagreba Pavle Kalinić u ponedjeljak je izvijestio da nedavni požar pogona tvrtke C.I.O.S. nije prouzročio zagađenje opasno za ljudsko zdravlje jer parametri nisu bili nigdje probijeni.  "Zagađenja nije bilo. Nigdje parametri nisu bili probijeni", rekao je Kalinić na konferenciji za novinare na temu požara pogona tvrtke C.I.O.S. u Jankomiru, koji je izbio 1. svibnja, navečer. Zamolio je medije da idući put ne služe dizanju panike.  Ravnatelj Nastavnog zavoda za javno zdravstvo "Dr. Andrija Štampar" Zvonimir Šostar rekao je da zaista nije bilo razloga za paniku, te da nisu ni očekivali da će naći nešto alarmantno. Djelatnici Zavoda odmah su po dojavi izašli na požarište te izvršili mjerenja ugljikovog monoksida, dioksida, dušikovog dioksida i sumpornog dioksida. Istaknuo je da su sumporni i dušikov dioksid bili ispod razine onoga što aparati mogu mjeriti, a monoksid i dioksid su bili daleko ispod granica koje su opasne za zdravlje.  Šostar je najavio da se krenulo u projekt "eko karte" te da će nabavkom nove opreme mjeriti osam parametara i praktički u 15 sekundi dobivati konačne rezultate. "Eko karta" će omogućiti i da konačno snime "nulto stanje u Zagrebu", rekao je. Voditeljica Jedinice za higijenu okoline u Institutu za medicinska istraživanja i medicinu rada Gordana Pehnec rekla je da temeljem ugovora s Gradom Zagrebom provode mjerenja kvalitete zraka na šest mjernih postaja u Zagrebu i da su ti podaci javno dostupni. Pehnec je rekla da su zbog požara u C.I.O.S.-u posebno analizirali podatke s njihovih mjernih postaja koje se nalaze u blizini, a to je u prvom redu postaja Susedgrad, te da su te podatke usporedili s podacima na mjernim postajama u Prilazu baruna Filipovića i na Ksaverskoj cesti. Rezultati su pokazali da koncentracije onečišćujućih tvari nisu bile visoke i da nije došlo do prekoračenja propisanih graničnih vrijednosti, istaknula je.  Zapovjednik Javne vatrogasne postrojbe Grada Zagreba Siniša Jembrih rekao da su požar u C.I.O.S.-u gasila 62 vatrogasna vozila s 209 vatrogasaca. Zajedno s Gradom Zagrebom angažirali su i dodatne snage Zagrebačkog holdinga, a posebno su imali ugovor s dva partnerska vatrogasna društva Stupnik i Stružec, koji su zaista pomogli da se taj požar brže sanira.  Na pitanje što Grad može napraviti da se takvi požari u prostoru C.I.O.S.-a ubuduće spriječe, Kalinić je rekao da je za to nadležna policija. Smatra da bi trebalo istražiti zašto je izbio taj požar, jer je bilo i priča da je bio podmetnut. Istaknuo je da u Uredu ne znaju što je policija ustanovila jer taj izvještaj još uvijek nisu dobili te se nada da će to biti otkriveno. Rekao je da je na svu sreću ovaj put gorjela drvena građa i zbog toga je bilo manje opasnosti za onečišćenje opasno po zdravlje ljudi, za razliku od prošli put kad su gorjele stvari koje su više ugrožavale ljudski život. 