 Internet je “gorio”. Kad je prošle srijede gradonačelnik Milan Bandić na svom Facebook profilu objavio fotografiju na kojoj, uz njega, na bolničkom krevetu leži i medvjedić što mu ga je poklonila predsjednica Kolinda Grabar-Kitarović, društvene mreže su “podivljale”. Gotovo tisuću i petsto lajkova i stotinu komentara bilo je dovoljno da se zna – medo je senzacija. “Za brzo ozdravljenje” poklonila mu ga je predsjednica, rekao je Bandić, a Zagrepčani se naprosto oduševili. Nema čvrstih pravila “Cakanim” i “preslatkim” ocijenili su dar državnog vrha, a kako je objasnio predsjedničin savjetnik za sport i zdravstvo Tomislav Madžar, ideja o medvjediću za gradonačelnika došla je sasvim spontano. – Medo nam se činio zgodnim jer, za razliku od, primjerice, cvijeća koje se najčešće poslije baci, on može ostati za uspomenu. A i išli smo s intencijom da se igračka kasnije može pokloniti dječjem vrtiću ili nekoj drugoj sličnoj ustanovi – objasnio je Tomislav Madžar pa dodao kako on, kao savjetnik za zdravstvo, svakodnevno posjećuje bolnice, a pacijentima nosi vrlo slične poklone. Nije namjera, kazao je, bila da medo završi u medijima, već da razveseli gradonačelnika. I dok ne postoje čvrsta pravila o tome što bi predsjednici trebali i mogli poklanjati gradskim dužnosnicima pa tako, primjerice, Vladimir Putin ponekad daruje i poneki kalašnjikov, stručnjaci se slažu: darovi se uvijek biraju pomno. Bandić zna što radi – Da u posljednja dva tjedna lokalni izbori nisu toliko u fokusu, vjerojatno se ni medo ne bi toliko primijetio. Jer ne treba ga se ni gledati kao plišanog medvjeda kojeg je Grabar Kitarović poklonila Bandiću, nego kao medu kojeg je poklonila osobi koja joj je simpatična, a na to ima potpuno pravo – objasnio je PR stručnjak specijaliziran za komuniciranje u politici i nove medije Krešimir Macan. Kako je rekao, poklon je dobro iskoristio Bandić koji je netom prije izbora na društvenim mrežama praktički objavio kako ima podršku predsjednice. – Bio je bolestan i predsjednica ga se sjetila, što je on pametno stavio na kanal na kojem inače i nije pretjerano aktivan. Zna što radi iako mu najljuća protivnica trenutačno uživa veću podršku građana od Kolinde Grabar-Kitarović – zaključio je stručnjak.   