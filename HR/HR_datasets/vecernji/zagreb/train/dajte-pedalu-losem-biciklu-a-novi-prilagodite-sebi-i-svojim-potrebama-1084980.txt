Prema svojoj kondiciji i potrebama odaberite pravi bicikl baš za sebe. Ako vam treba bicikl kojim biste se koristili kao prijevozom do posla, fakulteta ili na kraćim relacijama, treba vam gradski bicikl. Prije svega udoban, s većim kotačima, nogarom i potrebnim dodacima za stvari, idealan je gradski bicikl. Praktični jednobrzinski gradski bicikl je tzv. single speed bicikl. Funkcionalan je, s jednom brzinom i uskim upravljačem, prilagođen isključivo asfaltu te idealan za vožnju gradskim ulicama. Svestran i balansiran, treking bicikl namijenjen je asfaltu, ali i izletima u prirodu. Vozite bicikl po asfaltu, na posao, fakultet, do kafića, a potom svratite u park ili na izlet u šumu. Mountain bike zbog svoje robusnosti, jakih i čvrstih guma i velike rame predviđen je za sve terene. Poprilično svestran bicikl koji se vozi po gradskom asfaltu, ali i u prirodi, zbog prihvatljive cijene, ali i kvalitetnih materijala koji se koriste u njegovoj proizvodnji, omiljen je kod malo ozbiljnijih rekreativaca. Enduro bicikli iznimno su popularni posljednjih nekoliko godina jer se mogu spuštati na gotovo svim terenima, lakši su i upotrebljiviji na usponima te podnose velike skokove. Trkači bicikl, najbrži, najlakši i, prema mišljenju mnogih, najljepši bicikl idealan je za duge vožnje, no nije praktičan za vožnje gradom. Cijene variraju o opremi, konstrukciji rame ili namjeni. Za Večernjakovu biciklijadu jedino je bitno da imate ispravan bicikl i želju da provedete dan na zraku. Stoga pozovite prijatelje da rezerviraju subotu, 4. lipnja, za druženje s vama na dva kotača. Ove godine našu biciklijadu podržavaju Intersport, HEP, Biolab, Wustenrot, Thule. Hell Energy Drink i Dacia, a da nadoknadite snagu nakon bicikliranja, pobrinut će se PIK Vrbovec. Biciklijada se održava pod pokroviteljstvom Ministarstva zdravlja. Start biciklijade jest u 11 sati na parkiralištu Nacionalne i sveučilišne knjižnice, a završetak na Bundeku gdje vas očekuje dobra zabava i tombola na kojoj možete osvojiti bicikl MTB Xplorer Greed 9.6 koji daruje Explorer Life. Biciklijadu vozite na vlastitu odgovornost. 