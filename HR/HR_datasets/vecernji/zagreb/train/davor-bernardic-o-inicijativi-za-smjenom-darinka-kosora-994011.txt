- Ja sam o tome, kao i vi, pročitao u novinama, ne znam puno više detalja - izjavio je danas predsjednik zagrebačkog SDP-a i potpredsjednik Gradske skupštine Davor Bernardić na pitanja novinara o pokretanju inicijative za smjenom predsjednika Skupštine Darinka Kosora (HSLS). Bernardić je rekao i kako nema informaciju da je netko od SDP-ovih gradskih zastupnika potpisao tu inicijativu. - Nemam tu informaciju, mislim da nije. Sve točke koje su na dnevnom redu će se znati u srijedu na predsjedništvu Gradske skupštine. Kada te točke dođu na dnevni red, ja ih još nisam vidio kao ni prijedlog njihovih točaka, kada dođe do distribucije materijala onda ćemo to moći komentirati - rekao je Bernardić. Podsjetimo, klub Milana Bandića nezadovoljan je Kosorovim ponašanjem, a loši odnosi počeli su nakon pritvaranja gradonačelnika Bandića. Zbog tih neslaganja sutra će se na zajedničkom sastanku koalicije Liste Milana Bandića (17 zastupnika), Kluba HSLS-HSS-a i Vladimira Ferdeljija (7 zastupnika) i HSU-a (3 zastupnika) raspravljati o koalicijskom sporazumu koji može biti raskinut ili redefiniran. Bernardić se osvrnuo i na odlazak 40 SDP-ovaca s Peščenice iz stranke i njihovo priključenje Milanu Bandiću. - Mislim da je to stara vijest, još iz 2014. godine, to je bilo prije 2 mjeseca, možda bi bilo dobro da smo to komentirali tada. Nama je nakon predsjedničkih izbora došlo preko 200 novih zahtjeva za članstvo u stranci i gradska organizacija će s novim primljenim članovima imati preko 7.000 članova u sljedećih nekoliko mjeseci - rekao je Bernardić. - Meni je drago što nam se priključuju mladi ljudi koji vide da je jedina šansa da nešto mijenjanju u društvu, baš kao što sam i ja napravio kada sam se priključio SDP-u, djelovati kroz institucije, organizirano u političkoj stranci koja jedina u Hrvatskoj ima snagu donositi promjene, čak i kada za to dobiva batine - dodao je. >> Bandićevci Kosora smjenjuju iz fotelje šefa Skupštine? 