Prije dva mjeseca napunio je sto godina, a jučer je došao na otvorenje sajma Pravo doba, namijenjenog 50+ generacijama. Juraj Hrženjak, autor knjige “Stoljeće života – antifašistički zapisi i kultura sjećanja”, kazao nam je kako tajne za dug život zapravo nema, ali je istaknuo kako je od svoje šeste godine sam zarađivao za kruh. Da ni u mirovini ne miruju, ustvrdila je i Jadranka Ulanec, voditeljica grupe nordijskog hodanja, koja je s Bundeka na Velesajam stigla za samo pola sata. – Umorili smo se jer je sunce upeklo, ali smo navikli na nordijsko hodanje budući da smo u Maksimiru dvaput tjedno, bez obzira na vremenske uvjete – kazala je. Ulaz na sajam je besplatan, a posjetitelji na 65 štandova mogu, primjerice, testirati sluh, urediti nokte, ali i ostvariti brojne popuste te kupiti proizvode koje su izradili umirovljenici. Profesorica po struci, Bosiljka Odak iz Matice umirovljenika Trešnjevka, primjerice, predstavila je svilu koju sama oslikava. Među umirovljenicima su iskakala mlada lica budućih farmaceuta koji nude usluge masaže ruku, a posebno im je zanimljivo bilo kada je na tretman, među brojnim damama, došao i jedan gospodin. Jer za masaže su bili raspoloženi svi, ali za komentare baš i ne. – Pitajte nekog mlađeg – uputila nas je tako jedna gospođa na sajmu punom – umirovljenika. Najviše su ih privukli besplatni sistematski pregledi, a Nadica Primorac došla je izmjeriti tlak i šećer. – Tako ne moram ići kod liječnika i čekati – kazala je dok je uživala na masaži stopala. Na besplatne preglede, radionice i predavanja na sajmu možete još danas i sutra od 10 do 18 sati.  