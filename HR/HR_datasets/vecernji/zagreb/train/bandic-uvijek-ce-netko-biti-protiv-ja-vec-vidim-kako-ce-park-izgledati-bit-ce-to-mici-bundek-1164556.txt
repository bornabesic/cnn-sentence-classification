Zagrebački gradonačelnik Milan Bandić izjavio je u četvrtak da će nakon uređenja park na Trnjanskoj Savici, u kojem su građani nedavno prosvjedima zaustavili planiranu gradnju crkve, biti "mali Bundek". Na pitanje novinara kada je točno rađen natječaj za novi park na Trnjanskoj Savici i zašto je opet to rađeno bez konzultacija sa stanovnicima Savice, Bandić je odgovorio da će uvijek netko biti protiv. "Uvijek će netko biti protiv i uvijek će netko biti veći dušebrižnik od gradonačelnika koji živi Zagreb ovih 17 godina (koliko je gradonačelnik). Ali, to je demokracija. Ja već vidim kako će taj park izgledati - bit će to mali Bundek. Evo, to je moj odgovor", rekao je Bandić novinarima nakon potpisivanja Ugovor o modeliranju izvedbene skice i izradi kipa Franje Tuđmana u Zagrebu. Bandić je odbio odgovoriti i na ponovljena pitanja kad je natječaj raspisan i zašto se nije konzultirao sa stanovnicima, ponovivši: "Kažem, bit će ljepši, i to mali, onako 'mići' Bundek, evo, ja ga već vidim". Inicijativa Čuvamo naš park večeras će u parku Trnjanska Savica organizirati prosvjedno okupljanje pod nazivom "Obranili smo jednom, obranit ćemo opet!" kako bi, kako ističu, spriječili daljnju devastaciju tog parka. Istaknuli su kako su prosvjed hitno organizirali nakon što su u utorak navečer u noćnoj akciji gradske vlasti postavili tablu s planom "preuređenja" parka Trnjanska Savica, a u srijedu ujutro u 6 sati dopremili bagere i počeli s raskopavanjem zelene površine. Inicijativa navodi kako se "lošim i nepotrebno skupim projektom opet predviđa betonizacija i uklanjanje velikog dijela travnate površine", te da su "neslužbeno saznali da ukupan trošak iznosi između 12 i 15 milijuna kuna". Inicijativa Čuvamo naš park kaže da gradonačelnik Bandić "opet provodi samovolju i iscrpljuje gradske resurse instrumentalizirajući ih u vlastitu promidžbu te izvodeći radove bez provedenog natječaja koji služi dobivanju najkvalitetnijeg rješenja, bez participacije stanovnika Trnjanske Savice i konzultacije struke". >> Zaustavili smo gradnju crkve, pa ćemo i novi Bandićev park >> Poništena dozvola za gradnju crkve: Savici ostaje park 