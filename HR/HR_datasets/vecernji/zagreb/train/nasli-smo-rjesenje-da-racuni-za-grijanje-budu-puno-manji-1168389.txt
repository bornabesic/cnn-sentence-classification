Prosječni račun za grijanje stana od 60 kvadratnih metara uz potrošnju od 1000 kilovatsati mjesečno u Zagrebu iznosi 281 kunu. Velikogoričani pak za isti prostor, istu potrošnju i isti period izdvajaju i do 581 kunu. Podaci su to koje je u subotu iznio Alan Šembera, Mostov kandidat za gradonačelnika Velike Gorice, na tribini o problemu skupog grijanja koje se prelama preko leđa 25 tisuća građana. – Velika Gorica šesti je grad po veličini u Hrvatskoj, a energetski ovisi o nekome drugome. Grad i građani za toplinarstvo godišnje izdvajaju 70 milijuna kuna – kazao je Šembera koji je s nekolicinom stručnjaka predložio svoju ideju rješavanja tog pitanja. Prvo bi osnovali novu gradsku tvrtku, VG Toplinarstvo, na koju bi prenijeli koncesiju koju sada ima HEP Toplinarstvo. – Osim toga, potrebno je osnovati i tvrtku VG Plin i kotlovnice prebaciti na plin. Smanjio bi se broj ložišta i njima bi se kontrolirano upravljalo – istaknuo je Bruno Antolović, član tima koji nudi rješenje za jeftinije grijanje. Tako bi novac cirkulirao u gradu, a u novim tvrtkama zapošljavalo bi se lokalno stanovništvo. Sagradili bi i postrojenje za termičku obradu komunalnog otpada i biomase kako bi energetski iskoristili nerazvrstani dio otpada. – Ono što možemo učiniti odmah jest određene kotlovnice prebaciti s lož-ulja na plin, čime bi se smanjile tarife za grijanje i manje zagađivao okoliš. Trošak bi bio 10 milijuna kuna, ali građani bi na svojim računima već u idućoj ogrjevnoj sezoni, krajem godine, vidjeli uštede od 10 posto – objasnio je Mostov kandidat za gradonačelnika. Do 2020. sagradili bi dva kogeneracijska postrojenja za plin, a nakon toga uspostavili i “smart mrežu” pametnog nadzora i upravljanja grijanjem. Novac bi, kažu, većim dijelom vukli iz europskih fondova. – Na kraju procesa, do 2025., građanima bi to donijelo do 50 posto niže račune, a Gradu uštedu od 10 milijuna kuna što bi se moglo iskoristiti da smanjimo cijene vrtića – računica je Alana Šembere. 