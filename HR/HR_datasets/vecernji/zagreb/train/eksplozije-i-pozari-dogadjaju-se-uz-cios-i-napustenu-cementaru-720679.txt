Pogon CIOS-a i ostaci zgrada bivše cementare u Podsusedu godinama su trn u oku stanovnicima zbog bojazni od mogućih ekoloških katastrofa i još jedne zagrebačke ekobombe. Eksplozije koje stanari u blizini čuju vrlo su česte, događaju se požari, a pritužbe dolaze i od ekoloških udruga. Ipak, rezultata ili preseljenja CIOS-a i rušenja cementare nema, unatoč obećanjima, a ni pritužbe nisu istražene. U halama CIOS-a prerađuje se, naime, metalni otpad kao što su automobili, bačve i ostali otpadni metal, a stanovnike zabrinjava mogućnost da negdje zaostane akumulator ili kemikalije koje bi pri reciklažnoj obradi rezanja i prešanja mogle eksplodirati. Ujedno, već se dulje govorka da se u CIOS-u reciklira i organski otpad, što je također potencijalna opasnost. Što se pak može dogoditi ili pronaći u napuštenoj cementari, nitko ne može točno predvidjeti. Tako je, primjerice, za prošlogodišnjeg obilaska tadašnjeg gradonačelnika Milana Bandića u neposrednoj blizini tog gradskog rugla pronađena duboka rupa obrasla gustišem, a u nju se iz tada nepoznate cijevi slijevao katran. Unatoč obećanjima da se to mora ispitati, zatvoriti i očistiti, javnosti nisu predočeni rezultati. Obitelj Šimunić koja stanuje neposredno iznad bivše Tvornice cementa "Sloboda" u Podsusedu i CIOS-a već godinama pati jer učestale detonacije stvaraju klizište zbog kojih im pucaju zidovi. Iako klizište postoji već desetljeće, česte detonacije ubrzavaju proces, tvrdi Josip Šimunić, a pola dvorišta je već otklizalo. - To što ja proživljavam, ne bih poželio ni najgorem neprijatelju. Zamislite da vas budi detonacija, da uz detonaciju pođete na počinak. To je moj život. Već pet godina to traje i dovodi me do ludila. Moje se dvorište nekad prostiralo na sto hvati, no danas ga pola nedostaje. Druga je polovica završila u jami, prašina je sve vrijeme u zraku, a ni sluh me više ne služi najbolje - očajno je ispričao Šimunić. Jedina i mala mu je utjeha zapisivanje vremena u kojem se događaju eksplozije. Ostalo je, kaže, na Gradskom poglavarstvu, koje ne čini ništa. - U srpnju su bile četiri detonacije: 11. srpnja odjeknula je u 6.45, pa u 20.25 sati. Nešto je jača detonacija odjeknula 18. srpnja u 7.40 ujutro, a najjača se zbila 30. srpnja. Bila je toliko jaka da mi se zatresla cijela kuća. Žena i ja smo pobjegli iz kuće, a vani nas je dočekao oblak prašine. Da ne živim ovdje, pomislio bih da smo ponovno zaratili - zaključio je Šimunić. (D. Kl., R. Il.) MJERENJA ZAVODA ZA JAVNO ZDRAVSTVO GRADA Dim širok 70 metara nije otrovan Zavod za javno zdravstvo grada Zagreba je odmah nakon požara na Jakuševcu na teren poslao pokretni laboratorij s instrumentima za mjerenje koncentracije dimnih plinova. Djelatnici Zavoda su mjerenja obavili u naseljima što su se nalazila u smjeru širenja dima prouzrokovanog požarom: Zapruđe, Savica, Trstik, Borovje, područje toplane, Folengovićevo naselje, dio Avenije M. Držića od Save do Slavonske avenije, Slavonska avenija do Heinzelove, Heinzelova, Radnička cesta, industrijska zona Žitnjak, Petruševac, južni dio Bogdana i Kozari puta te Jakuševac i Hrelić. Proveli su organoleptičku i instrumentalnu analizu, a prisutnost dima je otkrivena samo na području Radničke ceste oko nadvožnjaka i Rafinerije i to u širini do 70 metara. Mjerenjima u tome području nisu nađene otrovne supstance u koncentracijama koje bi bile opasne za zdravlje. Mjerenja će se nastaviti. (gor) 