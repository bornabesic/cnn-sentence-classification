“Zaplesat” će večeras u 21 sat vodoskoci fontana na Sveučilišnoj livadi na taktove Jelačić-marša Johanna Straussa i Završnog kola iz opere Ero s onoga svijeta Jakova Gotovca u izvedbi Zagrebačke filharmonije. Bit će podloga za novi svjetlosno-glazbeni program. Cilj je, kaže pročelnik Ureda za obrazovanje Ivica Lovrić, Zagreb promovirati po uzoru na europske metropole – Rim, Budimpeštu, Prag i Barcelonu. Show je provjeren već protekli vikend i nastavljat će se svaki vikend (petak, subota i nedjelja) počevši od 21 sat i ponavljat će se svaki puni sat. – Radi se o 15-minutnom programu u suradnji s Vodotehnikom. Sada se program aktivira pritiskom na gumb – kaže Ivo Knezović, dizajner i scenograf koji je idejno osmislio cijeli program. Tako će u prvoj skladbi skokovi vode biti suptilniji, tvoreći vodene plohe, a u drugoj skladbi skokovi vode kulminirat će vrtnjom. Glazbena podloga odabrana je, kaže Lovrić, uz konzultacije sa stručnjacima s Muzičke akademije, a Ivo Knezović, koji je iskustvo stekao i kao televizijski scenograf, scenograf glazbenih spotova i rock koncerata te kazališni scenograf, potrudio se da tehničke mogućnosti fontana prilagodi onome što je zamislio. – Nastojao sam cijelu priču što bolje dramaturški obraditi. Jedina je razlika što ispred mene nisu bili baletani nego voda – kaže Knezović i dodaje da će danas “plesati” svih pet fontana.