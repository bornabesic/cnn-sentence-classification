Zagrebačka gradska skupština donijela je u srijedu Odluku o zaštiti objekata od grafita, prema kojoj će pročelja štititi antigrafitni premazi i kamere, izglasana je i odluka da u taksi mogu psi vodiči, a s dnevnog reda je povučen prijedlog dopuna odluke o donošenju Prostornoga plana Zagreba. Kad se budu obnavljala, pročelja zgrada će uz 80 postotnu subvenciju biti opremljena video nadzorom; a od vandalizma grafita i grafitera bit će zaštićena antigrafitnim premazima do prve etaže, rekao je gradonačelnik Milan Bandić. Taj zagrebački "New Deal" će izmijeniti lice grada, rekao je i istaknuo kako je ponosan te da će za 6 do 8 godina "svi biti ponosni na taj projekt". Grafiteri su urbana gerila, koja nema veze s uličnom umjetnošću, rekao je. Za obnovu željezničkog mosta preko Save bilo je uloženo nekoliko milijuna kuna, a onda je netko sprejem napisao "Hendrix", rekao je i ustvrdio da se već 50 godina grad sustavno devastira i da uništavanju grafitima treba stati na kraj. "Uvijek će biti bedaka koji će nastaviti s tim unatoč ovim mjerama," dodao je.  U raspravi o toj odluci, zastupnik HSLS-a Alen Ostojić je rekao kako je potrebno razgraničiti uličnu umjetnost od vandalizma te naći zajednički jezik, "svojevrsni kodeks ponašanja grada i onih koji se bave tim oblikom umjetnosti". Postavio je i pitanje što je s akcijskim planom iz 2015. godine o borbi protiv grafita.  Zagrebačka Gradska skupština je bez rasprave dopunila Odluku o taksi prijevozu po kojoj će se psima vodičima slijepih i slabovidnih osoba dopustiti vožnja u taksijima.  Skupština je povukla s dnevnog reda konačni prijedlog odluke o izmjenama i dopunama Odluke o donošenju Prostornog plana Gada Zagreba i poslala ga na doradu.  >> Tijekom godine čak sedam puta bojimo pročelje >> Locirali 394 išarana zida, kreće čišćenje 