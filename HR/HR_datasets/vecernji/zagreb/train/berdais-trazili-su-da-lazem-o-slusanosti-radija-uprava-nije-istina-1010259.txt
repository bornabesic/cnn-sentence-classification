– Odlukom vlasnika Radija 101 Thomasa Alexandera Thimmea dobio sam izvanredni otkaz jer sam odbio izvršavati razne vlasnikove zahtjeve za kršenje zakona – kaže nam donedavni direktor i glavni urednik Radija 101 Daniel Berdais. – Thimme mi zamjera što sam predobar s ljudima kojima sam nadređen, što slušanost nisam podigao iznad 10%, a djelomične podatke o slušanosti dobivamo tako što vlasnik od ljudi iz marketinga i mene traži da na nelegalan način dođemo do tih podataka, prema kojima je slušanost 8,10%. Thimme tvrdi da nisam lojalan tvrtki jer sam odbio lažirati očevidnike o programu koje moramo slati Agenciji za elektroničke medije (AEM), koja je već utvrdila 37,19% odstupanja od programske osnove. Vlasnik je tražio i da tijekom noći više puta repriziram isti sadržaj da bismo smanjili prekršaj. Još lani u rujnu čelnicu AEM-a Mirjanu Rakić upozorio sam da se nepravilnosti na radiju nastavljaju, a ona je tek 28. travnja reagirala analizom programa u kojoj se utvrđuju prekršaji – navodi Berdais. Dvaput emitirao pitanje gradskog zastupnika Kaže da mu je “grijeh” i to što je dvaput emitirao pitanje gradskog zastupnika zašto Stojedinica već tri godine koristi gradski prostor, a nije platila ni lipu. – Tada dolazi vlasnikov asistent Robert Andrić i prijeteći mi traži da to prekinem emitirati. Prijavljujem to policiji, a od odvjetnika Krsnika dobivam prijetnju otkazivanja ugovora jer sam tim pitanjem prouzročio štetu vlasniku i radiju. Kada bih Thimmea upozoravao na nepravilnosti, on bi rekao: “Ne brini se, nazvat ću svoju vezu u Vijeću” – tvrdi Berdais. Na njegove navode u svoje i u Thimmeovo ime odgovorio je financijski direktor Radija Robert Andrić: – Već dulje nismo zadovoljni Berdaisovim radom pa smo po isteku ugovora odlučili ne produljiti suradnju. Njegovi navodi gotovo su u cijelosti neistiniti ili preuveličani. Neistinama je počeo prijetiti nakon informacije da mu se neće produljiti ugovor, zanemarujući svoje loše poslovne rezultate. Začuđuje da dvije godine kao glavni urednik nije potezao pitanja nikakvih nepravilnosti. Neistiniti navodi idu u prilog njegovoj neprofesionalnosti te će radio pokrenuti tužbu zbog narušavanja ugleda. >>Radio 101 odgovorio na obračun voditelja s vlasnikom radija! O Berdaisovim tvrdnjama zatražili smo i komentar čelnice AEM-a Mirjane Rakić. U njezinu odgovoru piše da im se Berdais zaista obratio pritužbama pa je Agencija nekoliko puta provela nadzor programa. – U ožujku je provedena sedmodnevna analiza programa i utvrđeno je 37,19% odstupanja od programske osnove, a lokalne informacije u programu su bile zastupljene samo 5,7% umjesto 10%. Nakladniku je izrečena opomena i, ne uskladi li do 18. lipnja programsku osnovu s koncesijskom dokumentacijom, moguće je i privremeno oduzimanje koncesije – uzvratila je Rakić. Dodaje da je nakladniku Radija 101 već izrečena i opomena zbog neplaćanja naknade za rad Agencije, dok je i lani, zbog nerealiziranih emisija, nakladniku naložen povrat novca dobivenog iz Fonda za poticanje pluralizma. I 2013. zbog programskih odstupanja nakladniku je izrečeno upozorenje. 