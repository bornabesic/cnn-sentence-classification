Jutro na Zagrebačkom velesajmu, točnije njegovoj Go-Kart Areni započelo je s puno smijeha i veselih poklika. Naime, štićenici poludnevnog boravka Društva osoba s cerebralnom i dječjom paralizom (CeDePe) u suradnji s Nikolinom Sukalić iz Go-Kart Arene imali su priliku provesti vrijeme za volanom – nešto što im inače ne bi bilo moguće. Voditelj prijevoza Darko Kreber kaže kako se zaista trude koliko mogu svojim štićenicima omogućiti raznorazne aktivnosti pa je tako nakon rehabilitacijskog jahanja, skijanja na vodi i capoeire na red došao i karting. Sreći i veselju nije bilo kraja kada je krenuo prvi krug. Led su razbili Katja i Leon, a s vjetrom u kosi izgledali su poput pravih glumaca koje znamo vidjeti u filmovima. Dok su jedni bili za volanom, ostatak grupe bodrio ih je iz boksa. “Gas! Gas! Prestigni ga!”, bili su samo neki od povika bodrenja.  Nakon dva kruga bilo je vrijeme za povratak u boks, a Lucija je nakon svoje vožnje izjavila kako joj je bilo odlično te da bi voljela opet napraviti koji krug. Da bi svatko od prisutnih došao na red, pobrinula se voditeljica poludnevnog boravka Dragana Veldić Šarić. Ovo je velika godina za udrugu jer slave četrdeset godina svog postojanja i aktivnog rada. Nekada je bilo više volontera pa se lakše rasporedilo vrijeme posvećeno štićenicima. Kažu da su jedna velika i sretna obitelj te da se tako sve lakše prebrodi – s osmijehom na licu. • 