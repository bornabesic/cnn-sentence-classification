Prošlo je već više od dva tjedna od kaosa koji je nastao na Savici kada je Grad poslao bagere. Trebalo je početi uređenje novog parka, no dio stanovnika tome se usprotivio pa su radovi stopirani. Inicijativa “Čuvamo naš park“ organizirala je čak cjelodnevna dežurstva da bi bili sigurni da se radnici i strojevi neće vratiti. Iako je u početku izgledalo kao da gradonačelnik Milan Bandić od parka neće odustati ni pod koju cijenu, situacija se počela mijenjati. Prvo su se povukli bageri, a onda je Grad odlučio provesti anketu. Gradonačelnik je rekao da će građanima dati šansu da se izjasne jesu li za uređenje parka. Iako se u anketi 700 građana izjasnilo “za”, a 103 “protiv”, uređenje parka nije počelo. Anketu je, naime, inicijativa “Čuvamo naš park“ proglasila nedemokratskom i manipulativnom. Stoga je gradonačelnik i od toga odustao pa je sada konačno i službeno rekao da do izbora odustaje od bilo kakve gradnje na Savici. – Imali smo najbolju namjeru, ali pogriješili smo što nismo pitali stanovnike – rekao je Bandić prošlog vikenda na predstavljanju liste kandidata za Gradsku skupštinu. Dodao je i kako će poslije izbora stanovnicima Savice poslati upitnik na kojemu će se izjasniti žele li novi park ili ne. Uistinu, situacija se potpuno promijenila, no jedna je stvar ostala ista – “čuvari parka“ ne izlaze iz njega i ne prestaju s mirnim prosvjedom iako bi se moglo zaključiti da im sve ide na ruku. No kada su radovi stali, rekli su da ne vjeruju da neće opet početi. Kada je provedena anketa, rekli su da nije valjana. Sada kada je gradonačelnik definitivno odustao od radova do izbora, oni i dalje ne izlaze iz parka jer kažu “da nisu ispunjeni svi uvjeti”. Traže da se park vrati u početno stanje te da se provede javna rasprava. Nakon svega žele da se provede javni natječaj i da se odabere izvođač radova. I dok se sve to ne učini, neće otići parka. Pa se postavlja pitanje, hoće li prosvjed na Savici ikada završiti? 