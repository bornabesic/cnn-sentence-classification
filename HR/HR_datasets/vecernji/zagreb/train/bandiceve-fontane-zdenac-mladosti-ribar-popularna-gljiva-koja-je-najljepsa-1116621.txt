Diskofontana. Barbie-fontana. Kada. Razna su imena Zagrepčani pridodali novouređenom izvoru vode na Trgu kralja Tomislava. Postala je ta fontana i centar rasprave na društvenim mrežama, a na Facebook grupi “I to je Zagreb”, na kojoj se objavljuju negativne strane glavnoga grada, ocijenili su je – vrhuncem kiča. Pogotovo po noći, kada počne svijetliti u duginim bojama. Dok se jedni pitaju je li od plastike, drugi komentiraju kako je ista kakva je i bila. Fontana i jest rekonstruirana prema povijesnoj matrici iako s potpuno različitim materijalima nego što je rađena 1895. Postavljena je u čast posjeta Zagrebu austrijskog cara i hrvatskog kralja Franje Josipa I., a po njemu je dugi niz godina trg i nosio ime. Povezanost Zagreba i fontana zapravo se pojavljuje od prvih dana povijesti grada. Uz fontanu se vezuje i legenda o imenu grada, kada je djevojka Manda “zagrabila” vodu iz Manduševca na Jelačić-placu vitezu koji je prolazio kroz grad. A prva je fontana postavljena još sredinom 19. stoljeća ispred Markove crkve. “Bogorodica s četiri anđela”, koja danas stoji ispred katedrale, smatra se najstarijom, no ona je zapravo rekonstrukcija one koja je stajala pred Markovom crkvom, iako je gotovo identična. Zbog dotrajalosti i trošnosti kipa, 1864. je odlučeno da se zamijeni novim. Izrada je dodijeljena poznatom kiparu Antonu Dominiku von Fernkornu, koji je i autor spomenika banu Jelačiću, pa je 1865. i napravio novi, ali veći kip. Kako se nije uklapao u prostor trga, novi je kip po dogovoru postavljen 1878. na Kaptol, gdje i danas stoji. Dok je autor kipa Fernkorn, fontana i cijelo idejno rješenje djelo su Hermana Bollea. – Zagrebački zdenci, fontane i vodoskoci, pa i priče o njima dio su identiteta grada – smatra povjesničarka umjetnosti Antonija Škrtić dodajući kako fontane svaki put odražavaju drugačiju sliku grada jer i one same “žive”. – Neke buče, na nekima prska ili polagano kaplje i curi, a neke su nedirnute poput zrcala, gdjekad tek jedva namreškane – opisuje ih A. Škrtić. Njena kolegica Nina Gazivoda kao umjetnički najvrednije fontane izdvaja “Zdenac života” Ivana Meštrovića ispred HNK, kao i bazen sa skulpturom kipara Simeona Roksandića “Borba/Ribar sa zmijom”, iz čijih usta prska voda na Jezuitskom trgu. Ova je fontana postavljena 1907., a zanimljivo je da je kipar greškom obaviješten kako je brod koji je prevozio skulpturu potonuo pa je od gipsane makete izradio novi odljev i tako je na kraju završio s dva jednaka rada. Jedan je odljev otkupio Beograd i postavio na Kalemegdanu, a drugi Zagreb i fontanu postavio na Gornjem gradu. – Zagreb zaista ukrašava mnoštvo krasnih fontana sagrađenih u javnim urbanim prostorima kojima bi tek trebalo pouzdano i točno utvrditi broj. No zasigurno nadmašuje broj izvora Zagrebačke gore – kaže Nina Gazivoda koja jednim od najambicioznijih i najkompleksnijih projekata fontana smatra one “Bandićeve” kod NSK. A i njihova arhitektica Helena Paver Njirić drži da je prisutnost vode u javnom gradskom prostoru jako važna jer mu daje smisao i novi sadržaj. Izdvojili smo stoga deset zagrebačkih fontana kako bi čitatelji Večernjega lista izabrali najljepšu. Tu su još i dvije fontane ispred HNB-a arhitekta Mihajla Kranjca, “Zdenac mladosti” na uglu Selske i Zagorske, “Dječak” na Svačićevu trgu, ali i popularno zvana “gljiva” na Zrinjevcu, koja je za advent ukrašena stotinama lampica.