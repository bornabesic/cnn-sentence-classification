Hoće li poskupjeti vožnja taksijem, jedna je od glavnih tema o kojoj ovih dana razgovaraju taksisti nakon što je Gradska skupština donijela odluku kojom im se zabranjuje formirati cijenu za početak vožnje uz besplatne kilometre. Takvu uslugu ima Taxi Cammeo, koji za prva dva kilometra i start zaračunava 15 kuna. Iz tvrtke kažu da je riječ o odluci koja će ih skupo koštati, no da neće biti na štetu građana. – Umjesto da se bavimo kvalitetom usluge, nameću nam se ovakve odluke – kazali su iz Cammea. Budući da odluka stupa na snagu tek 1. travnja, tvrtka ima nekoliko mjeseci da formira cijenu starta pa je moguće da će u konačnici naplaćivati start 4 kune, jer im je cijena kilometra 6 kuna. Iz konkurencije su kazali da neće dizati cijenu ako Cammeo i poskupi, iako su ih godinama napadali da su cijene srozali i da se po sadašnjim ne isplati raditi. 