Ministarstvo poljoprivrede u petak je izvijestilo da je opozvalo prodaju svježeg nezapakiranog poriluka na tržnici Kvatrić, s obiteljsko-poljoprivrednog gospodarstva (OPG) Suzana Novosel, kod kojeg je utvrđena povećana količina pesticida. Po uzorkovanju tijekom provedbe službene kontrole sanitarne inspekcije, zaprimljen je nalaz povećane količine pesticida klorpirifos, u količini od 1,35 mg/kg-ppm, pa nije prikladan za konzumaciju. Uzorkovanje je provedeno 4. studenoga na zagrebačkoj tržnici Kvatrić, a proizvod je podrijetlom s OPG-a Suzana Novosel, navodi se u priopćenju. Po zaprimanju obavijesti o nesukladnom nalazu od 17. studenoga, sanitarna inspekcija provodi inspekcijski nadzor na toj tržnici, dok poljoprivredna inspekcija provodi inspekcijski nadzor na samom OPG-u. U skladu s propisima o maksimalnim razinama ostataka pesticida u i na hrani i hrani za životinje biljnog i životinjskog podrijetla, utvrđena količina klorpirifosa u/na poriluku (1,35 ± 0,33 mg/kg) prelazi postavljenu EU MDK vrijednost od 0,01 mg/kg, kaže se u priopćenju. Na temelju provedene procjene rizika konzumacija poriluka s navedenim ostacima klorpirifosa predstavlja akutni rizik kod kratkotrajnog unosa za zdravlje ljudi. >> Odbačeni pesticidi otrovali pet junica koprivničkom stočaru? 