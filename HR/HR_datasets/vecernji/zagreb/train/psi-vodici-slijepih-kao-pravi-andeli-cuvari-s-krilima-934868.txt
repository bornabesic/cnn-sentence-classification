Zlatni retriver koji nepomično sjedi omeđen ogromnim pernatim krilima privukao je pozornost građana koji su prošli pokraj njega. Mlade majke stavljaju kolica pokraj njega ne bi li ovjekovječile prizor dok drugi “škljocaju” stojeći ispred njega. Malo je tko pomislio da je dobroćudni pas zapravo model koji pozira profesionalnom fotografu, predviđen da sudjeluje u izložbi koju organizira Centar za rehabilitaciju Silver. On je tek jedan od 15 pasa koje Centar educira kako bi postali vodiči slijepih, teško pokretnih, ljudi u invalidskim kolicima, djece s teškoćama u razvoju i osoba s intelektualnim teškoćama. – Mnogo smo puta morali prekinuti snimanje dok se šetači ne raščiste jer nismo mogli napraviti nijednu fotografiju – kaže trener pasa Mario Šiždrak koji je pse pripremao za fotografiranje. Pse stare između godinu i godinu i pol snimali su nekoliko mjeseci na raznim zagrebačkim lokacijama. Obišli su križanje Mesničke i Ilice, Gornji grad, Dolac, Most slobode, savski nasip, Trg žrtava fašizma, Glavni kolodvor... Većina je pasa modela pri kraju edukacije, nakon čega odlaze u obitelji kojima su potrebni. Iza aparata stajao je Roberto Orlić, nekad fotograf Nacionala i Globusa, po struci doktor veterine, koji danas živi i radi u Kanadi. – Željeli smo pokazati pravi smisao izreke da je pas čovjekov najbolji prijatelj, koja se najbolje očituje u Centru. S jednostavnim rekvizitom krilima autor je želio asocirati na njihovu ulogu prema onima kojima je njihova pomoć neophodna, a time što su fotografije crno-bijele dodatno je naglašena njihova nadrealnost i odmak od obojene stvarnosti – rekli su u Centru za rehabilitaciju Silver. Izložbu su ciljano postavili neposredno prije Međunarodnog praznika rada 1. svibnja kako bi u javnosti promovirali zapošljavanje osoba s invalidnošću koje ulaze u skupinu najteže zapošljivih osoba. – Također, mnogima zabranjuju ulazak s rehabilitacijskim psima u mnoge institucije. Iako je sve zakonom regulirano, uvijek se nađe neki službenik koji ne dopušta da se sa psom uđe u neku banku, ustanovu i slično – kazali su u Centru za rehabilitaciju te dodali da još uvijek mentalitet građana nije na razini na kojoj bi trebao biti.