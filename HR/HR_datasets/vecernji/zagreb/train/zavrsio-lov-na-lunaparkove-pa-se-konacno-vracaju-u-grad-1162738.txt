Lunaparkovi se vraćaju u Zagreb! Tako glasi epilog dvogodišnje zavrzlame pod nazivom “Grad protiv zabavnih parkova”. Kada im je još u rujnu 2015. godine odlučio ne izdavati dozvole za rad zbog toga što nisu “dovoljno atraktivni”, počeli su prosvjedi i borba koja je sad završila pobjedom vlasnika lunaparkova. Nakon niza sastanaka u Gradu obećan im je povratak svih lokacija i, eno ga, prvi se lunapark u metropoli nakon duge stanke već sastavlja. Dvadesetak je radnika na istočnom parkiralištu Velesajma odmah po primitku dozvole počelo montirati vlak smrti, vrtuljak, twister, ranger, autiće... – Konačno smo opet u Zagrebu. Došli smo iz Samobora, a prije smo bili u Zadru, Šibeniku i Splitu. Metropolu smo izbjegavali jer smo znali da je ovdje nemoguće raditi – kaže Dominik Justament, vlasnik lunaparka Madi koji je prvi dobio dozvolu, a uskoro bi trebali i ostali. Grad je, podsjetimo, lani naglo promijenio pravilnik te odredio da nijedan lunapark ne smije biti postavljen bliže od 500 metara od stambenih objekata, osim ako ne dobije posebnu dozvolu. Vlasnici lunaparkova prosvjedovali su uz objašnjenje da je takvu lokaciju nemoguće naći i da je cilj otjerati ih. No, prije desetak dana pravilnik je opet naglo promijenjen, odnosno, vraćan je na staro, čime je zabavnim parkovima omogućen rad. Vlasnici koji su sudjelovali na sastanku s gradonačelnikom Milanom Bandićem rekli su da je upravo njegova ideja bila da se jedan lunapark postavi na parkiralištu pokraj Velesajma. – Iskreno, bili smo toliko sretni što se vraćamo u Zagreb da nismo pitali zašto – objašnjava Marijan Berger, predsjednik udruge Luna, koja okuplja vlasnike lunaparkova. Ipak, mogli su se među njima čuti i komentari da “sve to sigurno ima neke veze s izborima”, a nisu mogli skriti ni ogorčenje zbog dvogodišnjeg progona koji su uspoređivali i s lovom na vještice. – Tvrdili su da smo ruglo i nisu nam dali da radimo, zbog čega smo puno izgubili i upali u dugove – govori Berger te ističe da je i dalje problem kompliciran proces dobivanja dozvola. – No, barem ćemo ih dobiti – ističe zadovoljno, a s njime se slažu i ostali vlasnici. Dominik Justament, koji će lunapark otvoriti ovu subotu, napominje da su Zagrepčani uvijek voljeli zabavne parkove. Njegov djed posao je pokrenuo 1939. godine, otac ga je preuzeo 1974., a on je cijeli život proveo sa “spravama za sreću”, kako ih zove. Posao je preuzeo 2011., no ne sjeća se da su ikada doživjeli ovakav izgon. – Sva sreća pa Zagrepčani ne misle isto. Ljudi su se oduševili čim su vidjeli da smo počeli s radovima. Dolaze i pitaju kada će se moći voziti – kaže Justament, koji je dozvolu dobio na mjesec dana, ali nada se da će je produljiti. Želja mu je ondje ostati cijelu zimu. Prisjeća se i da se prije u redovima čekala vožnja kod njih na Božićnom velesajmu. Iako njega više nema, smatra da za lunaparkove ima budućnosti u Zagrebu. – Ma pokažite mi tko se ne voli voziti u autićima. Nema djeteta koje ne uživa kod nas, a i odrasli postanu djeca – zaključuje Justament. • 