Biciklisti, njih oko tisuću, zauzeli su danas zagrebačke ulice i zaustavili promet u gradu na sat vremena. Točno u 11 sati krenula je s parkirališta na istočnoj strani Nacionalne sveučilišne knjižnice 34. Večernjakova biciklijada. Zbog biciklista je policija zatvorila neke od najprometnijih gradskih prometnica, a kolonu su predvodili policajci na biciklima. Iako su čekali dok bicikli prođu, vozači automobila nisu se ljutili. Trubili su u znak podrške, a pješaci su dobacivali: “Sretno do cilja!” Vozilo se nasred Slavonske avenije, Savskom, Ulicom grada Vukovara, Radničkom preko Borovja. po Mostu slobode do jezera Bundek. Pobjednici su bili svi koji su stigli na cilj. Pedalirale su mlade obitelji, vitalni umirovljenici, djeca na malim biciklima, a vozili su se u košarama na guvernalu i psi, dok su najmlađe roditelji vozili u sjedalicama, ali i prikolicama koje su vukli za sobom. Uz miris roštilja Rutu dugu 12 kilometara ove je godine Večernji list produljio isključivo na zahtjev građana koji su prošle godine vozili biciklijadu. A na cilju ih je dočekao miris hrane i roštilja, koji je omogućio PIK Vrbovec. Dijelila se i tombola, na kojoj su sudionici Večernjakove biciklijade mogli osvojiti nagrade kao što su novi bicikl MTB Xplorer Greed 9.6 koji je darovao Explorer Life ili jedan od paketa biciklističke opreme koje je za sudionike pripremio Giant. Ove godine biciklijadu su podržali i Intersport, HEP, Biolab, Wüstenrot, Thule, Hell Energy Drink i Dacia. Biciklijada je održana i pod pokroviteljstvom Ministarstva zdravlja. Na cilju su posjetitelje zabavljali i akrobati na biciklima, a zabava, koju su “podgrijavali” DJ-i, traje do večernjih sati te završava koncertom u sklopu kvartoteke Soundseta i Večernjeg lista. Pozornost prolaznika ove su godine zaokupili ručno rađeni bicikli Ivana Hermana, koji ih još uvijek izrađuje isključivo iz hobija. Stajala su na Bundeku četiri vozila na dva kotača sasvim neobičnog izgleda. Jedan je “nadograđen” paukovom mrežom, s visokim volanom, drugi je nizak, pa se biciklist vozi posve blizu poda... – Izrađujem ih uglavnom za prijatelje. Cijelu rutu vozili smo na njima i nije nam prvi put. Spojio sam dijelove raznih bicikala, a za jedan sam čak koristio debele gume “choppera”. Potrebno je tjedan do dva da se jedan takav bicikl napravi. Još uvijek nisu na prodaju iako ima zainteresiranih – kaže Ivan Herman, koji se na biciklijadi vozio s prijateljima Dianom Vragović, Nikolinom Lastovčić i Nikolom Novoselom. Iz Dubrave je do Nacionalne sveučilišne knjižnice stigla i obitelj Meić, odnosno mama Šarolta, tata Robert, koji je u sjedalici vozio sina Davida, uskoro trogodišnjaka. “Mačji kašalj” – Ne brojimo više koliko smo puta odvozili biciklijadu. Vozili smo suprug i ja u Šmidhen dok Davida još nije bilo, a ja sam kao mala išla i u Prepuštovec – kaže majka Šarolta Meić. Rutu su odvozili bez problema, kažu, jer i inače bicikliraju, a smatraju da bi mogla biti još dulja. “Mačji je to kašalj” i za Davorina Gluhaka koji je, kako sam kaže, biciklijadu vozio “barem trideset puta”. – S obzirom na to da puno vozim i inače po gradu, 12 kilometara odradim bez problema, no bilo je i onih koji to rade puno rjeđe, pa je dobro da tempo nije bio previše intenzivan – kazao je Davorin Gluhak. >>34. Večernjakova biciklijada: Karavana stigla na Bundek, party će trajati do kasno u noć Večernjakova biciklijada prvi je put organizirana 1978., a u svom nizu od 34 godine imala je tek četiri godine stanke. Dok su se nekad u koloni brojili pony bicikli, stari “krampovi”, kako su izvještavali Večernjakovi novinari ili oni iz kućne radinosti, danas su bicikli puno više od rekreacije. Oni su dio životnog stila i prijevozno sredstvo mnogih, no tradicija biciklijade očuvana je do danas, tek s malim izmjenama. 