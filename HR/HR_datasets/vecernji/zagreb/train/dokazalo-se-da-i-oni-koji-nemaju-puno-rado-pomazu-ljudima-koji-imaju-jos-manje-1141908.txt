Akcija još nije ni počela, a Prostor manufakture slobode već je zatrpalo 150 jakni. A onda se tek stvorila gužva u dućanu u kojemu je Portal dobrote organizirao prikupljanje kaputa i jakni za potrebite. I to ne gužva onih koji su ih došli tražiti, nego onih koji su ih – donosili. Zbog velikog odaziva na akciju koja je pokrenuta kako bi građani svoje jakne viška darovali onima kojima su potrebne organizatori nisu mogli skriti oduševljenje iako već imaju iskustva sa sličnim projektima. Portal dobrote, naime, prije ove imao je i akciju “Kruh za poslije” u sklopu koje su ljudi mogli kupiti proizvod u pekarnici te ga ostaviti da bi ga kasnije pokupio netko tko je gladan. I sada su se, kao i tada, Zagrepčani odazvali u velikom broju, a svi koji su ostavili jaknu u Tkalčićevoj 60 nisu htjeli previše komentirati svoj čin. Samo bi skromno rekli da “možda nemaju puno, ali žele pomoći onima koji imaju još manje“. Upravo je organizacija pomoći za one koji imaju najmanje nešto čime se mogu pohvaliti Zagrepčani. Njihov odaziv zapravo ne treba čuditi jer građani svaki put kada se organizira neka akcija sudjeluju čak i ako oni sami nemaju puno. Sada je u Prostoru manufakture slobode toliko jakni da će se voziti u prenoćišta za beskućnike, a i mnogi stalno dolaze po njih. Zato organizatori pozivaju sve da do kraja zime nastave donositi jakne, a ne sumnjaju da će se još puno ljudi odazvati. – Naši su ljudi poznati po želji da pomognu – zaključuje Sanja Bionda iz Portala dobrote. Međutim, to što dobar odaziv na akciju nije iznenađenje, ne znači da ga treba uzeti zdravo za gotovo i da ga ne treba pohvaliti. Jer, ako su Zagrepčani uistinu po nečemu poznati, onda je to – veliko srce. • 