Nakon pune 52 godine izbivanja, u Zoološki vrt vraćaju se – žirafe! Bebe žirafa će se uz lavove, zebre, antilope, nojeve i marabue smjestiti u afričkoj savani čija je gradnja glavni projekt Zoološkog vrta u ovoj godini. Osim zabave i edukacija Iako datumi dolaska novih životinja još nisu poznati, u ZOO-u će se potruditi da sve nastambe budu spremne do njihova useljenja. – Nastamba koju sad imaju afrički lavovi već je zastarjela pa ćemo ove godine dovršiti novu, koja je zapravo samo dio velike cjeline nazvane Afrička savana – objašnjava ravnateljica ZOO-a Davorka Maljković. U novoj nastambi, dodaje, bit će smještena tri-četiri lava, a i ostale afričke životinje, i bit će dovoljno velika i primjerena životinjama, otvorena i s puno zelenila. – Novost je i da će posjetitelji moći ući u nastambu i s terase promatrati životinje – dodaje D. Maljković. Novu kuću dobit će i nilski krokodili, koji će odsad biti u ravnini posjetitelja, a ne više u podrumskom bazenu tropske kuće. Ravnateljica Maljković istaknula je važnost edukacije koju ljudi mogu dobiti u Zoološkom vrtu i to je, kako kaže, jedan od glavnih razloga što se ove godine, nakon čak deset godina izbivanja, u Zoološki vrt ponovno dovode pingvini i tigrovi, ali i dolaze još poneke zmije otrovnice. Podsjetimo, odnedavno se u Zoološkom mogu pogledati i jedne od najotrovnijih žaba na svijetu. – Nekako smo se u 2012. godini odlučili usredotočiti na zmije i gmazove, a sve da bismo spriječili njihovo ubijanje zbog neznanja – kaže Davorka Maljković. Ograda protiv buke ZOO je osigurao također sredstva za postavljanje dugo najavljivane protubučne i sigurnosne ograde prema Maksimiru, za što je pola novca stiglo iz europskih fondova, a pola od Grada Zagreba. – Cilj Zoološkog vrta ove godine je osigurati životinjama što bolji smještaj, a ljudima koji dolaze što bolji posjet – poručuje ravnateljica. Jedine životinje za koje u Maksimiru još uvijek nema uvjeta jesu slonovi, za čije je držanje potreban prostor od 2 hektara, a cijeli ZOO zasad ima 5,5 hektara. 