Kaže da je mudar i pametan, a onda se brzo ogradi pa doda: “Ali ne i najmudriji i najpametniji.” Zagreb vodi 16 godina Radi kao konj, pitom je kao golub i uz to je najvrednija pčela u gradu – bez imalo ustručavanja opisuje se tako u raznoraznim situacijama, koristeći ujedno te opise kao svoje odgovore na novinarska pitanja – nebitno jesu li ona postavljena o funkcioniranju grada, proračunu, popucanim kolnicima ili radu pčelara. Osim gradskih ambicija, nakon 16 godina “šefovanja Zagrebom” ima već neko vrijeme i šire, nacionalne ambicije – realizirat će ih, bez sumnje, istim modelom komuniciranja koji primjenjuje sa Zagrepčanima – njima dapače već čita i misli: stotinu se puta pohvalio tom sposobnošću. "Mačak sa stotinu života" Takav je – složit će se i njegovi suradnici, čak i oni s kojima se javno razišao, “mačak sa stotinu života kojem afere očigledno ne smetaju.” Način komunikacije u kojem je Bandiću njegovo “ja” u prvom planu više javno ne žele komentirati ni komunikolozi – kažu samo da su nekoliko puta to učinili i “savjetima” upućenima gradonačelniku nisu daleko stigli. – Naglašavanje sebe namjerno je privlačenje pozornosti kako bi se fokus preusmjerio s biti stvari. Jednostavno se morate izdignuti s te razine komunikacije – slažu se komunikolozi. I dok Bandić sada poručuje kako je njegov rad najbolja kampanja, kako će u obilazak Hrvatske iako njegova stranka za Zagreb predlaže njegove stare, nikad realizirane programe, mi smo se bacili u iščitavanje zapisa sjednica Skupštine. Baš za tom govornicom ne propušta priliku za opisivanje svojih vještina uz uvijek istu poruku: “Kucate na otvorena vrata.”• 1. Ja sam kao Kofi Annan, između Vijeća mjesnog odbora i Dječjeg vrtića Grigor Vitez u Ožujskoj ulici. (Odgovor na zahtjev za postavljanje ograde oko igrališta, pitanja koje se povlači tri godine)   2. Prije 20 dana naložio sam Odjelu za komunalno redarstvo da se izvrši “čenđ” i mijenjat ćemo svakih šest mjeseci do godinu dana ljude na rajonima. Jer ljudi su samo ljudi. Naviknu se, opuste se, zbliže se s birtijašima i svima ostalima. Ne svi, ali onda nadrapaju svi. Sad smo napravili taj “čenđ”, ali “čenđa” više neće biti za one koji budu radili korektno. (O promjenama komunalnih redara, prije smjene Mate Kraljevića)   3. Pa nisam ja pijani milijarder. Nikoga nisam smijenio. Svatko sebe smjenjuje. Što se tiče podružnica, ja za 15 godina nikoga nisam smijenio. (nakon smjene bivše uprave Holdinga)   4. Ja sam najveća zagrebačka pčela. (O pčelarima)   5. Ja inače pijem Colu Zero. Znate koja je razlika između obične i Cole Light ili Zero? Varka. I onda ja kažem “Dajte mi Colu Zero s ledom i limunom.” To fino, američki izgleda, je l’ da, kad dođeš, da kažem k’o seljak ono: “Dajte mi jedan gemišt”? ( O sebi)   6. Ja mogu predavati na Sorbonni socijalno-emotivnu inteligenciju. (O sebi)   7. Trebate biti pitom k’o golub, a pokušati biti mudar k’o zmija. U toj je ravnoteži način opstanka. A ja sam pitom k’o golub, to je sto posto, a jesam li mudar, to je pitanje. Jer pametan uči cijeli život, budala se rodi pametna. (o sebi)   8. Ja sam potrošio 28 pari cipela i čizama po Kozari putovima i sirotinji. Ja potječem iz te obitelji, nisam rođen pod bečkim zidinama ili pod katedralom. Ja mogu dopustiti da me školate, da me driblate, ali ne možete me krstiti, ja sam kršten, ponovo. (o sebi)   9. Inače sam plesao, učila me Sneki engleski i bečki valcer kad je Häupl došao 2001. u Zagreb. Koincidencija, baš Sneki Abramović, prije 15 godina, da izgledam kao da sam rođen u Beču, da plešem s Häuplom, ako se sjećate, 2001. kod Glazbenog paviljona na Zrinjevcu. Bilo je to davno, bio sam elegantniji i mlađi. Znate kako sam, nisam dodirivao tlo. Rekli bi moji zemljaci – zvrk hanuma. Zvrk hanuma, balerina. Plesao sam k’o balerina na Zrinjevcu. (O baletnoj školi)   10. Nemojmo sebe podcjenjivati. Nikad ne bih bio gradonačelnik da sam sebe podcijenio. Ja sam učio od drugih, ali sam vjerovao u sebe prije svega. (o sebi)   11. Ja sam kuhao ajngemahtec onako kako treba. Ja to znam napraviti jer sam naučio. I kuhao sam da pokažem kako se odvaja. A tko bi u gradu trebao biti bolji ogledni primjer ili, ako hoćete reći, glumac tog kuhanja od gradonačelnika kojemu su građani dali peti mandat i kojemu vjeruju? Pa opet ću uzeti pregaču. (O reciklažnom dvorištu u svakoj četvrti)   12. I onda me jedna bakica povukla za rukav da ne radi lift. A ja niti sam liftboj niti sam inženjer da to radim, ali sam gradonačelnik i još me netko i pozna pa me svrate, a ja onda za telefon i u 17 sati svi na kup. (O popravku dizala na tržnici Dolac)   13. Što se tiče Branimirova placa, ja sam najjači kad treba nešto kopati, raditi i stvarati. Tamo se nijedan vlasnik nije potjerao s tržnice, onaj koji je imao ugovor. (Branimirova tržnica, iseljenje)   14. Meni je dovoljno da budem prvi, da čitam misli svojih sugrađana i da rješavam njihove probleme. A rezultat toga mog čitanja problema građana je peti mandat. I dok budem imao taj mandat, dotle ću biti Milan Bandić s tim mandatima. (U raspravi o gradnji OŠ u Vidovcu te popisu sagrađenih predškolskih ustanova)   15. Ja sam još izviđač iako ću imati šest banki. Svaki sam dan u izviđanju negdje po gradu. Jučer sam bio u Jakuševcu. Skoro sam batine dobio. Jeste vidjeli? I prošao sam lišen. Bog me dragi čuva. Jeste vidjeli? Došao sam ljudima na noge da potpišu ugovore, a oni su se pokefali međusobno. (Na pitanje o financiranju izviđača i Jakuševcu)   16. Uredio sam ono igralište gdje se ljudi igraju pa su me napadali da sam to uredio zbog sebe da mogu trčati. Pa ja mogu trčati i na grani ako treba. Nije to problem. (O svom kvartu) 18. Moram asfaltirati zadnju svoju ulicu, a ako je asfaltiram, onda kažu: “Bandić popeglao svoju ulicu gdje stanuje”, a ako su rupe, kažu: “Bandić ne vodi računa o gradu.” (O svom kvartu) 19. Kada sam kupio Zastavu Comfort, ja k’o da sam otkrio Ameriku. I čekao sam je dvije i pol godine. Iako sam radio na Peščenici, znao sam te ljude, ali sam čekao. Hoću reći, to je drugo vrijeme. Svako vrijeme nosi svoje breme. (O izradi studije prometa u mirovanju) 