Svaki se dan sad skita pa ga ne vidim tak puno. I nije mi to drago, ak baš iskreno hoćete da vam velim, jer baš je on dragi dečec, furt pozdravi – objašnjavala nam je jučer vremešna gospođa na Sveticama. “Dragi dečec” njen je susjed Ivan Lovrinović, kojeg, kako je objasnila, zaista cijeni, a i bit će njen prvi izbor na glasačkom listiću u nedjelju. – Ko za koga ak ne svoj za svoga – kratko je, upitana za obrazloženje svoje odluke, objasnila umirovljenica, dodajući da, “da se susjed nije kandidirao”, ona bi svoj glas dala “simpatičnoj Anki”. A upravo njeno ime zaokružiti sigurno neće djelatnice frizerskog salona koji se nalazi dva broja od ulaza u njenu zgradu u Bulićevoj. Razlog je vrlo jednostavan – kandidatkinja za gradonačelnicu ne šiša se kod njih, već iza ugla. – Došla je jednom, ali taj tren nismo imali slobodnih termina. Poslije smo je vidjele u drugom salonu – kazala nam je frizerka pokazujući salon koji je odmah nasuprot onog u kojem smo stajali. A u njemu o Anki Mrak Taritaš imali su samo riječi hvale. – Inače dolazi i češće, ali otkako je intenzivnije u kampanji, nije toliko navraćala – objasnila nam je Tatjana Šiljeg iz frizerskog salona Neno. Draga je i pristojna njihova susjeda Mrak, a kad dođe na šišanje, obvezno popije i kavicu. – Razgovara o svemu, ali najmanje o politici – kažu u Neni pa dodaju kako će svoja razmišljanja o tome tko bi trebao postati zagrebački gradonačelnik ipak zadržati za sebe. U pobjednika pak ne sumnjaju u kafiću Klinček, kamo na kavu svraća trenutačni prvi čovjek Zagreba Milan Bandić. Drugog kruga bit će, predviđaju, ali njihova stalnog gosta s trona grada, kažu, ne može skinuti nitko. Svoju potporu susjedu iz kvarta iskazali su i njegovim izbornim plakatima, koji se prvi primijete kad se uđe na terasu Klinčeka, a sigurni su i da će uskoro biti domaćini pobjedničke fešte. – Gdje će proslaviti, ako ne kod nas? Naravno, izbornu večer u stožeru, a ujutro uz kavicu i prijatelje kod nas – kaže konobar Kristijan Drgestin iz kafića u kojem Milan Bandić gotovo svake godine puše i svjećice na svojoj rođendanskoj torti. Gdje ih puše Sandra Švaljek, u njenom kvartu ne znaju. Vidjeli je nisu u kafićima, frizerskom salonu, pa čak ni u ljekarni koja se nalazi tik do ulaza u njenu zgradu u Strojarskoj. – Gospođa valjda jako drži do privatnosti. Ili jednostavno voli sama kuhati kavu – objašnjavaju u kafićima u Strojarskoj pa dodaju kako su kandidatkinju za gradonačelnicu vidjeli tek nekoliko puta, u prolazu. Češće, zato, susjedi viđaju Dragu Prgometa, koji se često na Kvatrić uputi na plac, a u Tuškanovoj se najradije zadrži u kafiću Plavi kutak. – Najčešće je tu ljeti, i to na terasi. Ne puši čovjek, a kod nas je pušenje dozvoljeno unutra, pa valjda radije sjedne gdje mu nema dima – ispričao je konobar Kutka. Zdrav život voli i Tomislav Tomašević, čiji susjedi u Valjavčevoj kažu kako ga najčešće vide da hoda pješice ili vozi bicikl. – Ne znam kolike nam šanse ima Senf, ali nadam se da će barem ući u Skupštinu – rekao nam je jedan od Tomaševićevih susjeda. A istom se nadaju i Zagrepčani s Lubenjaka koji podržavaju svoju Brunu Esih. – Gospođa je jako simpatična iako je nisam nikad osobno upoznala. To se na njoj vidi – koncizno nam je objasnila gospođa koju smo sreli u Lubenjakima. Simpatičnim opisuju i Marka Sladoljeva u Stenjevečkoj, ulici nadomak Španskog, u kojem je radio kao vjeroučitelj. – Ma svi ga znamo, kako ne. Pa polovici kvarta bio je razrednik! Ima našu potpunu podršku – kažu u Španskom.