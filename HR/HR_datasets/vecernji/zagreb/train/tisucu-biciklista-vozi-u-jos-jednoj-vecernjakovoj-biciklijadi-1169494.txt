Ove je godine Večernjakove biciklijada okupila čak dvije tisuće biciklista! Po dolasku na Bundek krenuo je party koji će potrajati još satima. Biciklisti su krenuli sa starta ispred Nacionalne sveučilišne knjižnice, a biciklijada je pod budnim okom policijskih snaga koji voze na čelu i začelju kolone. Ovo 35. po redu biciklijada koju organizira Večernji list. Pogledajte Večernjakovu biciklijadu iz 360 perspektive: Video snimio Davor Puklavec/PIXSELL   Bicikliste je došao pozdraviti i gradonačelnik Milan Bandić koji je rekao da bi vozio, ali zbog operacije bruha ipak ne može. Inače je dosad vozio gotovo svaku Večernjakovu biciklijadu na čelu kolone.  Nakon što se krenulo sa starta s istočne strane NSK, skrenulo se u Slavonsku aveniju, potom u Savsku te u Vukovarsku pa Držićevom i Mostom mladosti kroz Ulicu Damira Tomljanovića Gavrana do cilja na Bundeku. Kolona je stigla na Bundek i prije podneva. Na cilju na Bundeku na jugoistočnoj strani odmah je počeo pravi tulum, uz DJ-a i nastup Begina. Tamburaški će sastav pozornicu preuzeti dva puta, u 12.40 i 14.30 sati, a dok se čeka minikoncert, sudionici se za zasluženi trud mogu počastiti hranom i pićem koje su pripremili ugostitelji na svojim štandovima. Svoje specijalitete dijeli i kuharska legenda Branko Ognjenović, koji će oko 13 sati okupljenima na radionici pokazati kako priprema salatu i paštetu od tune. Posjetitelji mogu vidjeti i kako se rade zdravi smoothijei, koji će vam “napuniti baterije”. One koji su prvi stigli uživali su u performansu djevojaka iz plesnog studija Modus klub. Poseban kutak rezerviran je za najmlađe, koji mogu skakati po velikom dvorcu na napuhavanje i spuštati se niz tobogan. Zabavit će se moći i gledajući mađioničarski nastup Luke Vidovića ili izrađujući šešire na radionici u organizaciji Muzeja grada Zagreba. Pripremili smo pregršt besplatnih poklon-paketa i nagradnih natječaja.   