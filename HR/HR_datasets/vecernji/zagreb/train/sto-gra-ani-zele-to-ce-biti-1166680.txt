Zagrebački gradonačelnik Milan Bandić nije želio posebno komentirati rezultate ankete građana Trnjanske Savice o uređenju parka, dometnuvši kako ono "što građani jednog kvarta žele, to će biti". Na ponovljeni novinarski upit ipak je rekao da će se kakvi budu rezultati, tako i raditi. Za uređenje parka bilo oko 700 glasova, protiv 103, a sedam nevažećih listića. Bandić je rekao kako je u demokraciji bitan (jedan) glas više. Demokracija je najneposredniji oblik izjašnjavanja i ono što građani žele to će biti, istaknuo je Bandić u izjavi novinarima ispred zagrebačke katedrale gdje je sudjelovao na obilježavanju Spomendana Zrinskih i Frankopana.  Na novinarsku napomenu kako protivnici uređenja parka tvrde kako imaju više potpisnika peticije,nego ukupno anketiranih građana, odgovorio je kako su u subotu svi imali priliku, kao što i svake četiri godine imaju pravo izabrati zagrebačkog gradonačelnika. Tko je želio izraziti svoju želju - izrazio je, rekao je Bandić. Inicijativa Čuvamo naš park ustvrdila je kako "još jedna gradonačelnikova manipulacija nije uspjela", osporava provedeno izjašnjavanje i njegove rezultate te poručuju da  "takva brzopleta, režirana i zbunjujuća anketa" ne može zamijeniti legalne demokratske procedure.  Novinari su gradonačelnika Bandića pitali i o SDP-ovoj najavi zahtjeva za opozivom potpredsjednice Vlade i ministrice Martine Dalić, a Bandić je odgovorio kako ne bi komentirao SDP-ove poteze te dodao kako "SDP u zadnje vrijeme vuče dobre poteze pa ih ne treba komentirati". "Što se baki htilo, to se baki snilo" - odgovorio je Bandić na pitanje o mogućnosti formiranja lijeve Vlade. Vezano uz najavu Mosta da će sve snage usmjeriti na lokalne izbore, Bandić je poručio: "Što više kvalitetnih kandidata, to bolje za Zagreb". 