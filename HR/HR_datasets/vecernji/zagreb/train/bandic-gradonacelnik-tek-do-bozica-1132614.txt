Milan Bandić do Božića bi mogao ostati bez titule gradonačelnika, a u tom slučaju na lokalne izbore zakazane u svibnju iduće godine morao bi ići bez “darova” financiranih iz zagrebačkog proračuna. Scenarij je to koji mu kroje gradski zastupnici HDZ-a, nakon što su iz središnjice, kako doznajemo, dobili jasnu poruku: “Lokalna organizacija HDZ-a mora se ograditi od Milana Bandića!” U vrhu HDZ-a, točnije glavni tajnik Gordan Jandroković kaže da je odluka o rušenju Bandićeva proračuna autonomna odluka gradskog HDZ-a. To ne čudi kad se zna da Andrija Mikulić od Andreja Plenkovića, a kod njega je bio prošli petak, nije dobio ni zeleno ni crveno svjetlo za kandidaturu za gradonačelnika. Svoj plan zastupnici gradskog HDZ-a počeli su provoditi danas za prvog čitanja Bandićeva prijedloga gradskog proračuna. Nisu definirali što im točno smeta, ali su istaknuli da proračun drže neinvesticijskim. U nekoliko istupa istaknuli su da ga smatraju lošim za metropolu jer ne podržava nijedan konkretan smjer razvoja grada. Konačna odluka o proračunu, pa time i o čelnom čovjeku Zagreba bit će objavljena na sjednici 20. prosinca kada se proračun i izglasava. Rušenje nije osveta Naime, bez ruku HDZ-ovih zastupnika, Bandić u Gradskoj skupštini Zagreba ne može prikupiti potrebnih 26 ruku za prolaz proračuna, a SDP-ovi, HNS-ovi i HSLS-ovi zastupnici, kao i nezavisna Sandra Švaljek – kako su već potvrdili – neće podržati proračun. – Sve me pitajte poslije 20. prosinca – jedino je što je komentirao gradonačelnik Milan Bandić. Andrija Mikulić, šef zagrebačkog HDZ-a, poručuje da oni uvjetuju Bandiću da u 20 dana sadašnji prijedlog proračuna prekroji u razvojni. Time zagrebački HDZ ujedno u prvi plan gura i svog kandidata za gradonačelnika – upravo Andriju Mikulića koji do danas među svojim stranačkim kolegama nije slovio kao idealni kandidat. – Bandić ima još 20 dana, no to je premalo da se uspije nešto promijeniti, uostalom ni s jednim se klubom nije savjetovao o proračunu. Kad jednom narušite povjerenje, teško ga je vratiti – kazao je Mikulić. Tvrdi, rušenje proračuna nije osveta Milanu Bandiću jer ga nije želio podržati u promjeni imena Trga maršala Tita. Mikulić dodaje da su i ovogodišnjem proračunu dali zeleno svjetlo jer su im usvojena četiri amandmana, ali Bandić ih nije realizirao. Grad preuzima povjerenik – Vidjet ćemo hoće li Bandić do Božića ostati bez gradonačelničke pozicije – kazao je Mikulić. Ako se to dogodi, Zagreb će do svibnja voditi Vladin povjerenik. Naime, ne bude li izglasan proračun, Bandić mora u osam dana dati prijedlog privremenog financiranja koji ponovno moraju izglasati zastupnici u Skupštini. Ne usvoje li ga, Grad Zagreb preuzima povjerenik. – Zagreb je dobro funkcionirao kad gradonačelnika nije bilo tako da nema straha od povjerenika. Stat će, nažalost, veliki razvojni projekti poput metroa, tunela pod Medvednicom... Naravno, ironična sam – kazala je Anka Mrak-Taritaš. A konačni udarac Bandiću HDZ planira zadati i porukom ozbiljnosti svoje namjere. >>Andrija Mikulić: Netko će odgovarati ako se gradnja na Britancu i u Maksimiru pokaže nezakonitom >>Mikulić: Zabrinut sam jer je Bandić promijenio stajalište o preimenovanju Trga maršala Tita 