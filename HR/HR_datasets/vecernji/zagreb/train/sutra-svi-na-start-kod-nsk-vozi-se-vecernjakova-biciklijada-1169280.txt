Dobro napumpajte gume, napravite posljednji pregled svog dvokotačnog “limenog ljubimca”, razgibajte zglobove i mišiće i krenite sutra ujutro put Nacionalne sveučilišne knjižnice. S istočne strane zgrade točno u 11 sati start je tradicionalne Večernjakove biciklijade. Bit će to 35. biciklijada, s obzirom na to da se tijekom godina četiri puta pauziralo od utrke. Na biciklijadu će i oni koji nemaju bicikl, a omogućio im je to sustav javnih bicikala Nextbike, Večernjakov dugogodišnji partner, koji je osigurao besplatne bicikle za korištenje. I ovaj put široke prometne avenije inače rezervirane samo za automobile raskrčit ćemo samo za vas. A zaista je poseban osjećaj voziti se nasred Slavonske avenije ili Držićeve bez ijednog automobila da vam smeta i to uz policijsku pratnju koja će određivati tempo na početku kolone istodobno pomno pazeći da se ne vozi prebrzo.  11 sati Start biciklijade ispred NSK 12.30 sati Početak radionice izrade smoothieja 12.40 sati Počinje prvi dio nastupa tamburaškog sastava Begini 13.10 sati Kulinarska radionica Branka Ognjenovića 14.15 sati Radionicu izrade šešira organizirat će djelatnici Muzeja grada Zagreba 14.30 sati Drugi dio nastupa sastava Begini Na cilju dočekuje DJ Rijetkima koji se uspušu dobro će doći predviđena kratka pauza na putu do cilja na Bundeku, koji prođe gotovo svatko tko krene sa starta. Jer biciklijada je poznata kao obiteljski događaj na koji dolaze i roditelji s djecom, bilo da voze svoj mali bicikl ili se čvrsto drže za majke i očeve sjedeći u svojim sjedalicama. Redovito su tamo i umirovljenici. Neki se čak prisjećaju i dana kada se Večernjakova biciklijada vozila sve do Samobora. Današnja ruta od osam kilometara za njih je “mačji kašalj”, a oni koji voze 20 kilometara na sat, koliki je prosjek brzine prilikom lagane vožnje, do cilja na Bundeku stignu za 40-ak minuta. Nakon što se, naime, krene od Nacionalne sveučilišne knjižnice, skreće se u Slavonsku aveniju, potom u Savsku, Vukovarsku pa Držićevom preko Mosta mladosti te ulicom Damira Tomljanovića Gavrana do Bundeka. Tamo će bicikliste dočekati DJ i djevojke iz plesnog studija Modus klub, koje će performansom animirati prisutne. Za dodatno dizanje atmosfere zadužen je sportaš Mario Valentić, koji će voditi program biciklijade, a u 12.30 sati svi koji požele moći će sudjelovati u smoothie radionici, a potom slijedi prvi dio nastupa tamburaškog sastava Begini. Oko 13 sati kulinarska legenda Branko Ognjenović pokazat će kako napraviti salatu i paštetu od tune, a svoje će specijalitete i besplatno dijeliti. Mislili smo i na najmlađe. Oni će se moći zabaviti gledajući mađioničarski nastup Luke Vidovića, izrađujući šešire na radionici u organizaciji Muzeja grada Zagreba, a oni koje bicikliranje ne umori, moći će do mile volje besplatno skakati u dvorcu na napuhavanje i spuštati se niz tobogan. U 14.30 sati pozornicu opet zauzimaju Begini, a u međuvremenu će se svi moći osvježiti na postavljenim gastroštandovima. Pripremili smo pregršt besplatnih poklon-paketa, bit će i raznih nagradnih natječaja. Nemojte se preforsirati No prije nego što krenete na naš put dug osam kilometara, pazite da prije vožnje napravite nekoliko vježbi istezanja kako bi izbjegli mogućnost ozljede. Isto učinite i kad stignete na cilj radi potencijalnog budućeg “muskulfibera”. I, najvažnije od svega, pazite da vozite sigurno. Ne zaboravite kacigu. Možda nije oku privlačna, ali svakako glavu čuva. Obucite udobnu odjeću, po mogućnosti onu koja ne zapinje za kotače. Nemojte pedalirati uvijek u visokoj brzini jer to može stvoriti dodatno opterećenje vašim koljenima. Prebacite, kažu stručnjaci, radije u manju brzinu za bolji učinak uz malo napora. I vodite brigu o hidratizaciji. Vodu ćemo pripremiti i mi. Dođite i ranije po svoj startni broj, a želite li izbjeći gužvu na startu, možete se prijaviti i putem interneta. Prijave se primaju na stranici www.vecernji.hr/vlbiciklijada.   