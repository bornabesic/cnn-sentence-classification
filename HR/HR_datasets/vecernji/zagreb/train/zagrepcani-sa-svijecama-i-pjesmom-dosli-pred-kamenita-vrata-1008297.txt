Desetak tisuća Zagrepčana u procesiji od katedrale do Kamenitih vrata noseći svijeće u rukama sudjelovalo je u proslavi zaštitnice grada Zagreba Majke Božje od Kamenitih vrata. Bezbrojno mnoštvo ispunilo je Radićevu ulicu kojom je i dugo nakon završetka ceremonije odjekivala pjesma brojnih građana iz svih dijelova grada, Hrvatske ali i inozemstva. – Došli smo organizirano iz Župe sv. Jeronima iz Maksimira i ima nas dvadesetak. Došli smo zahvaliti za još jednu godinu koja je iza nas i preporučiti se za budućnost – kazala je gospođa Marija. Osim organiziranih dolazaka, brojni Zagrepčani došli su sami kako bi u tišini zahvalili Majci za osobne molitve i utjehe. Hrvati vole Blaženu Djevicu – Kad god dolazim u centar popnem se do Kamenitih vrata i zapalim svijeću našoj zaštitnici i Majci da čuva prije svega moju djecu, unuke i rodbinu koji su se rasuli po svijetu – ispričao je Andrija s Trešnjevke. Proslava je oduševila i strance koji su baš poput Zagrepčana u tišini proveli puna dva sata, a u mnoštvu vjernika posebno su se isticala djeca te svećenici, časne sestre, sjemeništarci i članovi crkvenih zborova koji su predvodili pjesmu gradskim ulicama. – Lijepo je vidjeti Zagrepčane kako se zahvaljuju i preporučuju svojoj zaštitnici. Danas svi živimo užurbano i prava je divota vidjeti tolike vjernike koji su ipak našli vremena da dostojanstveno zahvale svojoj zaštitnici – ispričao je jedan od svećenika. Procesiju, kao i ranije misno slavlje u katedrali, predvodio je kardinal George Pell (iz Australije) zadužen za ekonomska pitanja Svete Stolice u koncelebraciji s kardinalom Josipom Bozanićem. Izniman je doživljaj za nekoga tko dođe iz Australije i razmotri činjenicu da ste vi, ovdje u Zagrebu, častili Bogorodicu Mariju već u 12. stoljeću, u vrijeme kad je moja zemlja tek trebala biti „otkrivena" – kazao je u propovijedi Pelli. Dodao je da 'Hrvati vole Blaženu Djevicu'. Slavlje i u Australiji – Znam to iz svoga australskog iskustva. Puno sam puta u Melbourneu i Sydneyu posjetio hrvatske zajednice na marijanske blagdane te u raznim vjerskim prigodama i procesijama. Hrvati u Australiji dali su kao katolici predivan doprinos. Mnogi mladi još uvijek žive svoju vjeru i nastavljaju davati doprinos. Ne preostaje mi ništa drugo nego zaključiti da je ključna za to vaša pobožnost prema Majci Božjoj – istaknuo je kardinal Pelli. Na kraju slavlja i procesije kardinal Josip Bozanić vodio je molitvu pred likom Majke Božje od Kamenitih vrata. – Koliko si puta čula šaptaje naših molitvi. Bdij i dalje nad Zagrebačkom crkvom, dragim nam gradom Zagrebom i prelijepom domovinom Hrvatskom – kazao je na kraju kardinal Bozanić. Veliku svijeću u ime grada nosio je gradonačelnik Milan Bandić u pratnji suradnika. >>Zaštitnica Zagreba je Majka Božja od Kamenitih vrata >>Na tisuće hodočasnika u procesiji Majci Božjoj od Kamenitih vrata 