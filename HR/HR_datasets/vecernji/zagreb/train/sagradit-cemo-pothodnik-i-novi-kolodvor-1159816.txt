Nove čekaonice, pothodnici i moderna zgrada po europskim standardima zamijenit će stari i oronuli željeznički kolodvor u Dugom Selu. Radovi će početi sljedeće godine, a kolodvor bi novo ruho trebao dobiti do 2020. Za tada je predviđen kompletan završetak radova na najvećem projektu HŽ Infrastrukture sufinanciranom iz fondova EU, rekonstrukciji postojećeg i gradnji drugog kolosijeka na dionici pruge Dugo Selo – Križevci. U sklopu projekta rekonstruirat će se i vrbovečki te križevački kolodvor, a u Gradecu će se sagraditi potpuno nova željeznička stanica. Radovi su vrijedni 1,5 milijardi kuna, a izvodi ih konzorcij koji čine tvrtke DIV, Dalekovod i Zagrebmontaža. Trenutačno traju radovi na poddionici između Vrbovca i Križevaca. – Kada projekt bude završen, pruga će biti brža i propusnija a putovanje sigurnije jer će biti uklonjeni željezničko-cestovni prijelazi, a umjesto njih sagradit će se 11 nadvožnjaka i jedan podvožnjak. Ugradnjom 20 kilometara zidova za zaštitu od buke povećat će se kvaliteta života ljudi uz prugu – istaknuo je voditelj projekta Tihomir Lažeta. Dugoselski kolodvor, kojim je vlak prvi put prošao davne 1870. godine, danas je zbog svoga geoprometnog položaja žila kucavica grada te jedna od najvažnijih poveznica okolnih mjesta s metropolom. 