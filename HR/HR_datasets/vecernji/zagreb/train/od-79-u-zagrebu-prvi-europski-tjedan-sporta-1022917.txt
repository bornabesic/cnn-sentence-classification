Sve ljubtelje sporta i sportskih događanja razveselit će vijest kako Zagreb od 7. do 13.9. sudjeluje u prvom Europskom tjednu sporta. Ministarstvo obrazovanja, znanosti i sporta, organizator projekta, je u suradnji s brojnim sportskim savezama pripremilo razne sportske priredbe i natjecanja 12. rujna na Bundeku, koja uključuju više od 30 sportova, od malog nogometa do tenisa, a aktivnosti prilagođene su za sve uzraste. U 9 sati kreće biciklijada od Europskog trga prema Bundeku gdje će u 10 i službeno biti otvorene sve sportske aktivnosti za građane. Tamo će se cijeli dan, od 10 do 22 sata, odvijati besplatni sadržaji i sportski treninzi, zamišljeni kao "veliko putovanje raznim sportovima", kako ističu organizatori i koordinatori. Događaj će se odvijati u sedam tematskih jedinica/kutaka. Na glavnoj nas pozornici očekuju; biciklizam, dharma Joga, utrke za djecu, Fokus point pilates trening, zumba i drugo. U kutku otkrića očekuju nas savate, nanbudo, aikido, capoeira, džudo i hrvanje. U dječjem ćemo kutku učiti kako živjeti zdravo, KHL Medveščak i njihova maskota igrat će se s djecom, a svoje će promocije imati i klubovi; Dinamo, Cibona i  Cedevita. Tu su još i aktivni kutak, kutak zdravlja, kutak za sportaše s invaliditetom. U kutku izazova očekuju nas trčanje, natjecanje u organizaciji nogometnog, košarkaškog i teniskog saveza te prezentacije biciklizma. - Cilj ovog projekta je podizanje svijesti građana o nužnosti rekreativnog bavljenja sportom, prije svega zbog zdravstvenih razloga- kaže nam pomoćnik ministra sporta Tomislav Paškvalin i pritom je istaknuo poražavajuću statistiku o preko 70% djece koja nisu redovito fizički aktivna. Na predstavljanju projekta rečeno je i kako, iako smo prepoznatljivi u svijetu kao sportska nacija, ipak zaostajemo kada je riječ o rekreativnom bavljenju sportom. Sudjelovanje je za sve građane besplatno, a projekt u čitavosti financira Europska komisija za promicanje sporta i tjelesne aktivnosti.