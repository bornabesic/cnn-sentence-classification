Proslavljeni ruski šahovski velemajstor, bivši svjetski prvak, šahist koga mnogi smatraju najvećim do sada, 52-godišnji Gari Kasparov u Zagrebu će danas u 19 sati u hotelu Westin odigrati simultanku, a među onima koji će se okušati u partiji sa šahovskom legendom bit će i poznate osobe, ministri SDP-ove vlade Predrag Matić i Gordan Maras, novinar Aleksandar Stanković i drugi. Simultanku, koja traje do 20.30 sati, izravno će prenositi 3. program HTV-a, a 'Večernji list' je medijski pokrovitelj. Kasparov se iz profesionalnog šaha povukao 2005. nakon 20 godina na samom vrhu i od tada se posvetio borbi za demokraciju u Rusiji, a ovih dana je u Hrvatskoj objavio knjigu ''Zima dolazi'' o tome zašto Putin i ostali neprijatelji slobodnog svijeta moraju biti zaustavljeni, zamjerajući liderima zapadnog svijeta što nisu dovoljno zainteresirani za to što se s demokracijom događa u Rusiji. Kasparov je uvjeren da je šah jako koristan u razvoju mladih. Uostalom, to je i znanstveno dokazano. Sam je kao dijete učio u školi tadašnjeg svjetskog prvaka Mihaila Botvinika, već sa 13 pobijedio je na prvenstvu Sovjetskog Saveza za šahiste do 18 godina. Na tragu popularizacije šaha među djecom i mladima, osnovao je šahovsku fondaciju Kasparov. U tome sudjeluje i Hrvatska. U projektu ''Šah uz školu'' svi korisnici CARNET-ovog elektroničkog identiteta mogu besplatno učiti šah po modelu šahovske fondacije Garija Kasparova. Škola traje tri godine, riječ je o projektu Šahovskog kluba E4 koji je prihvatilo Ministarstvo znanosti, obrazovanja i sporta i financira ga, a samo u Zagrebu za školu se iz samo deset osnovnih škola prijavilo više od 1000 učenika! Neki od njih ogledat će se u nedjelju s Kasparovom, koji je već odigrao više simultanki u Hrvatskoj, u Splitu, Zagrebu, Puli. Što je naučio iz šaha, Kasparov pokazuje i u knjizi, pa svjetske lidere upozorava da moraju gledati cjelokupnu situaciju u svijetu, a ne se fokusirati samo na jednu regiju. Kao i u šahu, tko ne gleda cjelinu, gubi partiju, piše Kasparov, koji je na čelu Fondacije za ljudska prava u New Yorku naslijedio velikog prethodnika Vaclava Havela. Sad živi u New Yorku, nakon što je više puta privođen zbog sudjelovanja u prosvjedima u Rusiji, a za Hrvatsku je vezan već godinama, U vrijeme Domovinskog rata jako se angažirao kao zagovornik Hrvatske. Zanimljivo je da je njegov najveći šahovski suparnik Anatolij Karpov, s kojim je igrao mečeve koji se i danas pamte, uvijek bio na suprotnoj političkoj strani. U vrijeme Sovjetskog saveza Karpov je bio jače uz režim, u vrijeme Domovinskog rata Karpov ide u Srbiju i Crnu Goru, Kasparov u Hrvatsku. Ovdje je često boravio na Crvenom otoku kraj Rovinja, a sad već ima kuću u Makarskoj i hrvatsko državljanstvo.  >> Kasparov: Putina se mora zaustaviti >>Putin - najmoćniji svjetski lider ili najveća svjetska prijetnja? Gari Kasparov, veliki poznavatelj Putinova režima, iznosi teške optužbe protiv ruske kleptokracije, ali i protiv pomirljivosti zapadnih demokracija prema Putinu. U knjizi s nama dijeli osobna zapažanja i iskustva koja je prikupio kao aktivist u Rusiji i zahvaljujući trenutačnom poslu predsjednika Fondacije za ljudska prava u New Yorku. Ali nije njegova priča najvažnija u ovoj knjizi. To je priča o tome kako je uz nezainteresiranost, a ponekad i podršku slobodnog svijeta Vladimir Putin zaustavio demokratski eksperiment u Rusiji. Zašto mu se nitko nije suprotstavio i što se može dogoditi ako to nitko i ne učini? Knjigu "Zima dolazi" potražite u prodaji na svim kioscima i na www.mondo.hr za 79 kn. 