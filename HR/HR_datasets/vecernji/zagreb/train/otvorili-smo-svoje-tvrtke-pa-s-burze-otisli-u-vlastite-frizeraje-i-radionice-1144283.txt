Kada je trebalo braniti domovinu, nisu dvojili ni trenutka. Pa je za njih, kada su se našli na burzi, pokrenut projekt i to ne samo da bi se zaposlili nego i da bi pokrenuli vlastiti posao te iskoristili svoje potencijale. – Branitelji Hrvatskoj mogu i žele dati još puno i treba im dati priliku jer i ljudi u 40-ima i 50-ima imaju još puno ideja za pokretanje posla – rekla je Vesna Helfrih, pročelnica Ureda za branitelje koji je u suradnji s Uredom za gospodarstvo pokrenuo projekt „Razvojem poduzetničkih vještina do pokretanja samostalnog poduzeća hrvatskih branitelja“, a čiji su polaznici prošlog tjedna dobili svoje diplome. U jednoj je varijanti Grad angažirao branitelje u javnim radovima, a onda im platio prekvalifikaciju. U drugoj je pak organizirana edukacija o poduzetništvu, na kraju koje su polaznici mogli aplicirati za bespovratnih 25.000 kuna. Prema riječima voditelja, svi su bili iznimno motivirani i puni pitanja. A koliko je projekt uspješan, potvrđuje osvajanje Europske nagrade za promicanje poduzetništva, ali još više i zadovoljna lica branitelja koji su pokrenuli posao. Među njima su i Nina Mikša te Željko Rudić, iza čijih je tvrtki već prva godina uspješnog rada. – Dugo sam željela otvoriti frizerski salon. Nakon godine dana na burzi, počela sam se raspitivati te saznala za ovaj projekt. Danas imam svoj posao, a već sam zaposlila jednu osobu te uzela drugu na stručno osposobljavanje – kazala je Nina Mikša, koja je u ratu bila pripadnica 66. bojne vojne policije. Ova 49-godišnja Zagrepčanka ističe kako su joj poticaji jako pomogli, a s njom se slaže i Željko Rudić koji ima tvrtku „Jumbo Juice“ i bavi se postavljanjem i prodajom aparata za cijeđenje naranči. – Na burzi sam bio od 2004. godine. Kada prijeđete četrdesetu, nemate posla i branitelj ste, šanse su vam jako male – istaknuo je ovaj Zagrepčanin, koji je 1991. godine bio na ratištu u Lici. Zahvaljujući bespovratnim sredstvima, uspio je ostvariti dugogodišnji san, ali napominje i kako iza pokretanja tvrtke stoji jako puno želje i truda. Tako je on tijekom prve godine radio i po 16 sati dnevno. Nada se da će ove godine zaposliti i prvog radnika, a dodaje i da je važno da vlasnici tvrtki dobiju podršku i nakon pokretanja posla kako bi ih što više opstalo. Projekt je ponovno proveden i prošle godine, na njega se prijavilo više od 100 nezaposlenih branitelja, a rezultirao je s tri nove tvrtke i još njih nekoliko u procesu otvaranja. Tako je Miroslav Obradović otvorio veleprodajnu tvrtku Lagernet za dijelove i pribore za motorna vozila. Hrvoje Kunović se bavi web i grafičkim dizajnom, a Marijan Čengić i Snježana Štula Fajfar su pokrenuli posao koji se bavi termosolarnim sustavima i obnovljivim izvorima energije. Uskoro u posao planira krenuti i Zoran Horvat, u čijoj se radionici dizajnerski namještaj radi već punom parom. – Od lipnja do prosinca išao sam na edukaciju u sklopu projekta. Naučili smo voditi financije, osnove knjigovodstva, temelje marketinga... – rekao je Zoran Horvat, koji je odlučio svoj dugogodišnji hobi izrade namještaja pretvoriti u posao. Sada je, kaže, za to izrazito motiviran, a činjenica da zna da ima nečiju podršku najvrednije je što je dobio.• 