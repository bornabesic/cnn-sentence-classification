„Nextbike sustav javnih gradskih bicikala dostupan u brojnim europskim i svjetskim metropolama od danas je prisutan i u gradu Zagrebu. Sukladno višegodišnjem nastojanju Grada da se popularizira vožnja biciklom, inicijativa dvojice mladih poduzetnika, Ante Gustina i Krešimira Dvorskog, odlično se uklopila u gradsku koncepciju razvoja biciklističkog prometa i ideju uvođenja sustava javnih bicikala kao dopunu postojećeg javnog prijevoza.” Ovako je glasila najava uvođenja sustava javnih bicikala prije četiri godine kada je cijela priča započela kao pilot projekt u koji nisu svi vjerovali jer “nije Hrvatska Nizozemska”. Na današnjoj konferenciji za medije na Trgu kralja Tomislava kod Glavnog kolodvora, gdje je prije četiri godine postavljena prva stanica s javnim biciklima u Hrvatskoj, predstavljeni su rezultati četverogodišnjeg rada Nextbike sustava javnih bicikala, jednog od najbrže rastućih startup projekata u Hrvatskoj. Javni su bicikli sve popularniji oblik prijevoza u 10 hrvatskih gradova i općina: Zagrebu, Karlovcu, Gospiću, Brinju, Slavonskom Brodu, Ivanić Gradu, Zadru, Šibeniku, Makarskoj pa čak i na otoku Lastovu. Već do srpnja ove godine čak 5 novih gradova uvodi nextbike sustav javnih bicikala. Prvi među njima su Velika Gorica i Sisak već u svibnju, a do srpnja slijede Jastrebarsko, Metković i Poreč. Prošle godine nextbike je pokrenut u Sarajevu gdje je odlično prihvaćen i u samo godinu dana ima 5.000 oduševljenih korisnika, ovoga ljeta stiže i u Tuzlu, a interes pokazuje i sve veći broj drugih gradova u regiji. Što je nextbike? Nextbike građanima, studentima i turistima omogućava najpovoljniji, najbrži, najzdraviji i najzabavniji prijevoz, a jednom registrirani korisnik za samo 79 kuna godišnje članarine nextbike bicikle može koristiti u više od 120 gradova u svijetu! Nextbike spremno čeka nove gradove i tvrtke koji ulažu u održivu mobilnost i kontinuirano ulaže u nove tehnologije i unapređenje korisničkog isukstva. Kako bi se osjećali sigurnije u prometu, Nextbike u suradnji s drugom Sigurnost u prometu, Fakultetom prometnih znanosti i Crvenim križom svake godine organizira nekoliko škola bicikliranja te potiče gradove na unapređenje biciklističke infrastrukture. Ekonomija dijeljenja Nextbike je jedan od svijetlih primjera brzorastućeg svjetskog pokreta koji se zove „sharing economy“ i zastupa ideju da ljudi teže k tome da ne moraju baš sve posjedovati. Podrška projektu Projekt su pozdravili Darinka Jug, predstavnica Grada Zagreba, Sindikat biciklista, Hrvatski savjet za zelenu gradnju, Savez za željeznicu te predstavnici HŽ Putničkog prijevoza, nextbike partnera u integriranom javnom prijevozu čiji putnici uživaju čak 150 minuta besplatne vožnje svaki dan, 365 dana u godini. Savez društvo naša djeca pozdravio je projekt u ime svih gradova prijatelja djece koji potiču sigurnije i čišće ulice za bezbrižnu dječju igru. Ministarstvo turizma i Hrvatski ferijalni i hostelski savez prepoznali su ovu uslugu kao odličnu polugu za produljenje turističke sezone. Projekt podupiru i brojni drugi društveno odgovorni brendovi kao što su Cedevita, Trilix, Arena centar, Point shopping centar i Generali osiguranje te trgovina zdrava hrane Greencajg s kojom zajedno zdravo rastemo. Sustav javnih bicikala proglašen komunalnom djelatnošću od strateškog interesa „Nadamo se da će Grad Zagreb, u kojem smo pokrenuli prvi sustav javnih bicikala u Hrvatskoj, pružiti adekvatnu podršku daljnjem razvoju ovog najpopularnijeg oblika održive mobilnosti. Tome se ne nadaju samo postojeći korisnici, nego i potencijalnih 100.000 novih korisnika, koji bi postali i stvarnim korisnicima ako se omogući proširenje mreže stanica na barem 50 lokacija diljem Zagreba. To bi trebalo biti popraćeno i unapređenjem biciklističke infrastrukture kao bitnog preduvjeta za masovno korištenje bicikla kao prijevoznog sredstva općenito. Ljudi to traže svaki dan. Kolega Ante Gustin i ja idejni smo začetnici i pokretači prvog i najvećeg sustava javnih bicikala u Hrvatskoj. Zahvaljujući vlastitim materijalnim i nematerijalnim ulaganjima, potaknuti strašću i entuzijazmom da Zagrebu i drugim gradovima u Hrvatskoj i regiji priuštimo ono što neki već odavno imaju, ali i tvrtkama pokroviteljima koje su prepoznale društveno odgovornu komponentu, gradskom proračunu uštedjeli smo do sada više od tri milijuna kuna. Vjerujemo da će Grad Zagreb valorizirati rezultate projekta i osim ustupanja javnih površina pružiti i adekvatnu financijsku podršku poput velikih europskih metropola koje gledamo kao uzore. Tako će se osigurati daljnji razvoj sustava javnih bicikala na zadovoljstvo svih postojećih i budućih korisnika. Želim samo jedno, da moj grad bude lider održive mobilnosti predvodeći bike-sharing boom u Hrvatskoj kako bi nam djeca, ali i jedina nam Planeta, jednog dana bili zahvalni“, ponavlja Krešimir Dvorski, direktor tvrtke Sustav javnih bicikala povodom 4. rođendana Nextbike Hrvatska. Nextbike zahvala korisnicima povodom četvrtog rođendana Kako bi što veći broj Hrvata prepoznao prednosti sustava javnih bicikala, Nextbike 12. svibnja svim novim korisnicima koji uplate 79 kuna godišnje članarine poklanja još jednu dodatnu članarinu kako bi potaknuli što veći broj ljudi na korištenje najzdravijeg javnog prijevoza. Idealna motivacija za početak vožnje biciklom može biti i velika Večernjakova biciklijada koja će se održati 13. svibnja, a start je u 11 sati ispred Nacionalne i sveučilišne knjižnice. Očekuje se 2000 biciklista, a cilj je na Bundeku. Za sve koji nemaju svoj bicikl, a žele sudjelovati u biciklijadi, nextbike kao dugogodišnji partner osigurava besplatno korištenje javnih bicikala. Za rezervaciju bicikla dovoljno je poslati svoje ime, prezime i broj mobitela na e-mail info@nextbike.hr najkasnije do 12. svibnja u 15:00 sati. Sustav javnih bicikala d.o.o. Ova mikro startup tvrtka niže priznanja za svoj rad. Studenti četiri godine zaredom Sustav javnih bicikala smatraju najboljom malom tvrtkom po društveno odgovornom ponašanju i ekologiji. Sustav javnih bicikala proglašen je i najboljim startupom zelenog gospodarstva 2014. godine i nositelj je prestižnog Green Mark certifikata za izvrsnost. Dvostruki su dobitnici DM Green City nagrade za poseban doprinos zaštiti okoliša. Ministarstvo poduzetništva nagradilo ih je bespovratnom potporom za proširenje mreže stanica s javnim biciklima i česti su gosti poslovnih skupova fokusiranih na društveno odgovorno poduzetništvo, zelene tehnologije i zaštitu okoliša. Pisma podrške tvrtki Sustav javnih bicikala upućena su iz Ureda predsjednika Republike Hrvatske, Savjeta za zelenu gradnju, Turističke zajednice Grada Zagreba, Hrvatske turističke zajednice, biciklističkih udruga te drugih uglednih institucija, udruga i tvrtki. Za 2014. i 2016. godinu osvojili su i nagradu Hrvatske udruge poslodavaca za brigu o okolišu. U 2015. godini dobili su priznanje za najbolju marketinšku kampanju hrvatskog zelenog gospodarstva. 