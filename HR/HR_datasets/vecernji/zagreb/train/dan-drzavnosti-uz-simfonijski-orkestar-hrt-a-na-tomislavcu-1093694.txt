Svjetski klasici poput P. I. Čajkovskog, kao i odlomci iz hrvatskih opera Nikola Šubić Zrinjski i Mila Gojsalića te Simfonijsko kolo Jakova Gotovca orit će se Trgom kralja Tomislava u sklopu svečanog koncerta “Domovini u čast”. U subotu u 19.45 Zagrepčani i gosti metropole imat će priliku, uz Simfonijski orkestar i Zbor Hrvatske radiotelevizije, uživati u izvedbi nagrađivanog hrvatskog pijanista Aljoše Jurinića, finalista najprestižnijih svjetskih natjecanja, te Marka Martinovića, ovogodišnjeg hrvatskog predstavnika na Euroviziji mladih glazbenika koji je pokazao kako se svira tradicijski hrvatski instrument: tambura bisernica. Oni koje više zanima moderni zvuk mogu se uputiti u Muzej suvremene umjetnosti, koji će u sklopu “Ljeta u MSU” na krovnu terasu u 21 sat dovesti bend Pavel. U cijenu ulaznice od 85 kuna uključena je i projekcija filma iz ciklusa Best of Metropolis, španjolske drame “Savršeni dan” u 18 i 20 sati u dvorani Gorgona, te posjet međunarodnoj izložbi “Divlji zapad. Neoavangarda iz Wroclawa”. Zaljubljenici u vozila na dva kotača mogu se, pak, uputiti pred trgovački centar King Cross Jankomir. Ondje će od 10 do 18 sati oba dana vikenda biti organizirane besplatne vožnje na Harley-Davidsonima®. Bit će to u sklopu turneje “Harley® on Tour”, koja ide kroz 14 zemalja, a posjetitelji će moći isprobati 23 modela motocikla. Svi koji žele voziti moraju ponijeti valjanu vozačku dozvolu A kategorije i osobnu iskaznicu, odgovarajuću kacigu, zaštitnu jaknu s dugim rukavima, duge hlače i zatvorene cipele, a rezervacije su na telefon 01/ 5634 922. 