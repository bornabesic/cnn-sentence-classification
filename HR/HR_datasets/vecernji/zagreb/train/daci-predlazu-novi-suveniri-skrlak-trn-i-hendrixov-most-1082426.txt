Šestine, Gračani, Remete i Markuševec imaju što pokazati turistima. Smatraju tako učenici Druge ekonomske škole koji su tzv. Zagrebačko prigorje uzeli kao lajtmotiv svog projekta u sklopu kojeg promoviraju Zagreb kao turistički grad. Krenuli su od činjenice da zagrebačka nošnja potječe iz Prigorja, kao i šestinski kišobrani koji su simbol grada, a na svojem su putu obišli gračanske mlinove, remetsku crkvu kao najstarije marijansko svetište, staru pučku školu sagrađenu početkom 20. stoljeća... Prihvatili su se i posla pa su izradili prigorske narukvice, magnete na temu, majice sa “škrlakom”... Njihov je projekt “Zagrebačko prigorje – živi suvenir grada” samo jedan od njih pet, koliko ih je ove godine sudjelovalo u još većem naziva “Kultura turizma”. Potiče ga već dugi niz godina TZ Zagreba zajedno s Gradskim uredom za obrazovanje. Željeli su tako podići svijest srednjoškolaca o vlastitom gradu te ih upoznati s turističkim, kulturnim i prirodnim potencijalima grada. No jedan je uvjet – turizam i ugostiteljstvo ne smiju im biti primarni predmeti u školi. Ove godine tako su u projektu, osim učenika Druge ekonomske, sudjelovali i srednjoškolci iz Zdravstvenog učilišta, Škole za cestovni promet, Poštanske i telekomunikacijske škole te Strojarske tehničke škole Fausta Vrančića. Imali su jedno polugodište da smisle način promocije Zagreba. U sklopu projekta “Preko Trnja u Zagreb” učenici STŠ Faust Vrančić u središte pozornosti stavili su kvart u kojem im se nalazi škola, a izradili su i suvenire s pomoću 3D printera, AutoCAD-a i CNC stroja. I to s motivom trna i Hendrixova mosta. Škola za cestovni promet odlučila je predstaviti povijest automobilizma u Zagrebu kroz “Pozor, Purgeri, stiže auto”, Poštanska škola male i velike zagrebačke muzeje, a iz Zdravstvenog učilišta isto su obradili temu iz svog područja. Projekte će predstaviti u ponedjeljak u Zagrebačkom kazalištu lutaka. 