– Kad sam vidjela da sam prva na listi s rezultatima, počela sam vrištati: “Profesorice, to sam ja, to sam ja.” Bila sam presretna, ali prvo nisam vjerovala da je to istina – prisjeća se kroz smijeh 17-godišnja Patricija Mihaljević, učenica frizerskog smjera u Srednjoj školi Dugo Selo. Ona je početkom travnja na natjecanju u Vinkovcima proglašena državnom prvakinjom u frizerstvu. U kategoriji ženskih frizura pobijedila je deset konkurenata, među kojima su bili najbolji učenici frizerstva iz cijele Hrvatske. Stručni žiri očarala je dnevnom frizurom s tri boje i vjenčanom frizurom. – Gledala se čistoća uratka, ukomponiranost boje, jesu li ispoštovani svi elementi frizure... Određene propozicije bile su zadane, a lutku smo morali prije pripremiti. Za izradu svake frizure imala sam pola sata – ispričala je Patricija. Stoji iza toga velik talent, ali i trud, volja i odricanje Patricije i njezine profesorice Marine Radešić, koje su u učionici nakon nastave ostajale vježbati još barem šest sati. I tako svaki dan, puna tri mjeseca. – Obje smo vjerovale u pobjedu i pred sebe postavile visoki cilj – biti prve. Patriciji nisam stvarala pritisak, rekla sam joj samo da da maksimum od sebe – iskreno će profesorica Marina Radešić. Ona je Patricijinu izvedbu pratila iz gledališta i, kaže, od prvog je trena znala da je najbolja. Da joj nema premca, mlada nada pokazala je ne samo u praktičnom već i u teorijskom poznavanju struke. – Nakon što sam odradila testove i prvu frizuru, uhvatili su me trema i strah. Ali poslušala sam profesoričin savjet i usredotočila sam se samo na sebe i svoj rad. Tek kad sam završila, pogledala sam tuđe frizure – kazala je 17-godišnjakinja, koja je i među najboljim učenicima Srednje škole ''Dugo Selo''. I sami smo se uvjerili da mladoj odlikašici ne nedostaje kreativnosti i vještina, ali ni ambicije. Želja joj je da nastavi školovanje i postane profesorica frizerstva. Iako dugoselska škola ima mali broj frizera, po generaciji upisuje tek jedan razred s njih dvadesetak, nižu velike uspjehe. Osim Patricije, priznanje je dobila i njezina najbolja prijateljica Paulina Mudrinjak koja je osvojila prvo mjesto na natjecanju učenika frizera na Danima ljepote i fitnessa na velesajmu. 