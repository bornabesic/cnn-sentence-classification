Kreditna agencija Moody's u svom posljednjem, jučer objavljenom izvješću, povećala je ocjenu Zagrebačkog holdinga sa Ba3 na Ba2 sa stabilnim izgledima. "Poboljšanje kreditnog rejtinga od strane Moody'sa, jasna je potvrda da je rejting agencija prepoznala napore Uprave Zagrebačkog holdinga i ostvarene rezultate u financijskom i operativnom restrukturiranju Društva. Povećanje rejtinga također je i rezultat snažne i značajne podrške Grada Zagreba koji je u procesu restrukturiranja tijekom 2016. godine izdao garanciju pri emitiranju korporativnih obveznica", priopćili su danas iz Holdinga. U Holdingu također podsjećaju kako je Moody's i u svom izvješću od ožujka ove godine prognozirao kontinuitet stabilnosti poslovanja tvrtke, i to zbog smanjenja kreditne zaduženosti u stranoj valuti, refinanciranja obveznica, odnosno stabilnosti financijskog poslovanja i likvidnosti. Protekla poslovna godina bila svojevrsna prekretnica u brojnim segmentima poslovanja Zagrebačkog holdinga, a najvažniji poslovni događaj u 2016., kao što navodi i agencija Moody's, bio je uspješan dovršetak refinanciranja obveznica, ističu u Holdingu.  