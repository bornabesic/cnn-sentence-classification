Bundek je do 5. lipnja ponovno u središtu pozornosti Zagrepčana jer se ondje održava 51. Floraart, međunarodna izložba cvijeća. Osim uživanja u raznim cvjetnim dekoracijama, posjetitelji će moći kupiti cvijeće i za svoje vrtove, stanove i balkone, kao i raznu vrtnu opremu. Posebna pažnja i ove godine posvećena je djeci za koju je uz malo dječje igralište organiziran Floragrad u kom će kazalište Tvornica lutaka svaki dan u 11 i 18 sati izvoditi predstave za djecu. Živ živ živ, Profesor Baltazar, Grašak na zrnu kraljevne, Crvenkapica samo su neki od igrokaza koje će mališani moći pogledati, dok će za one koji više vole priče akademski glumac Dražen Bratulić čitati svaki dan u 17 sati, a vikendom i u 10 sati. Čelnik Zrinjevca Igor Toljan kazao je da se izložba otvara u danas u 13 sati te najavio da će na središnjoj pozornici u 19 sati nastupati klapa Nostalgija. – Izložba će se moći besplatno razgledati od 9 do 21 sat. Prošle godine imali smo oko 200 tisuća posjetitelja, no nadamo se da bi ih ove godine moglo biti još i više – rekao je Toljan. Na izložbi svoje kreacije predstavlja 214 izlagača iz Hrvatske i inozemstva, a posađeno je između 250 i 300 tisuća raznih sadnica. 