Od Kvatrića do Velike Kosnice “s perspektivom završetka u novoj zračnoj luci”. Gradit će se na taj način pruga od centra grada do Gorice, najavit će danas na predstavljanju projekta gradonačelnik Milan Bandić, koji će detaljno pojasniti četiri od šest etapa nastanka tračnica do Velike Gorice. Uredit će se sva stajališta Četiri etape jer završetak trase za budući, kako ga Zagrepčani već u šali nazivaju, “Velikogorček” ovisit će o gradskoj vlasti susjednog grada. Osam i pol kilometara pruge napravit će Zagreb, što će koštati oko 50 milijuna eura, a još će osam kilometara trase onda pričekati Goricu jer krajnje okretište trebalo bi se smjestiti kod igrališta NK Radnika. A “radnički” će i početi jer prva faza radova bit će na Radničkoj cesti, od Vukovarske do Savišća. Pruga će na toj trasi ići središnjim dijelom prometnice i to u dužini od 2400 metara. – Organizacija prometa prve etape planira se produženjem tramvajske linije broj 2, koja bi od Črnomerca do Savišća prometovala postojećom trasom do križanja Vukovarske i Heinzelove, a zatim u smjeru juga Heinzelovom i Radničkom do okretišta Savišće – objašnjavaju u Gradu pa dodaju da će za takvu vožnju, u jednom smjeru, biti potrebno oko 50 minuta. U drugoj fazi “dvojka” će se vratiti na svoju trasu Ulicom grada Gospića, dok će “jedinica” voziti od Zapadnog kolodvora preko Heinzelove do Savišća jer pruge će biti od Heinzelove, preko Branimirove, sa stajalištem kod Veterinarskog fakulteta, do Vukovarske. – U trećoj fazi planira se stajalište na Savišću, u Črnkovečkoj, Žitnjačkoj ulici te u Petruševcu i Velikoj Kosnici. Za tu je etapu izgradnje pruge preko Domovinskog mosta već ostavljen potreban koridor u sredini Radničke, kao i postavljeni stupovi javne rasvjete. Produžena tramvajska linija broj 1 tada će prometovati od Zapadnog kolodvora do Velike Kosnice i natrag, a taj će put u jednom smjeru prevaliti za 55 minuta – kažu iz Grada, pa dodaju kako će četvrta, ujedno i završna faza, biti uređenje stajališta na Kvatriću. Nakon izgradnje čitavog pravca, kako objašnjavaju, prestat će važiti sve privremene regulacije, pa će “jedinicu” na novoj pruzi zamijeniti sedam vlakova. Oni će s Kvatrića kretati svake 9,43 minute, a do krajnje stanice trebat će im 33 minute. Osim same pruge po kojoj bi najranije 2019. godine trebao prometovati “Velikogorček”, uredit će se i svih četrnaest stajališta. Sad se može busom – Sva će biti osvijetljena 50 posto jačom rasvjetom od ulične te opremljena kvalitetnom urbanom opremom – kažu u Gradu, koji će postaviti nadstrešnice s klupama za sjedenje i info-vitrine te koševe za smeće, zaštitne ograde te ekrane za informiranje. Cijelom dužinom stajališta predviđen je slobodni prostor širine dva metra radi neometanog kretanja osoba smanjene pokretljivosti, a sva će stajališta imati i prilazne rampe te taktilnu crtu vođenja. – Za potrebe prometnog osoblja i putnika u javnom prijevozu na zaokretnici Velika Kosnica predviđen je smještaj objekta s prostorom za prometno osoblje te javni WC – objašnjavaju iz Grada. Podsjetimo, Zagrepčani od ožujka do zračne luke mogu ZET-ovim javnim prijevozom, ali autobusom, točnije, linijom 290. Na trasi koja ide uobičajenim cestovnim koridorom prometuju tri busa, polaze svakih 35, a dužina linije u jednom smjeru iznosi  19 kilometara s ukupno 25 stajališta. 