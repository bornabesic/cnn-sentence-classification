“Vau, vidi, ovdje je kormilo”, “A tu je i pravi periskop – i baš kao na filmovima vidi se kroz njega”, “Odavde su lansirali torpeda”... usklike oduševljenja samo je nizao devetogodišnji Martin Lež kada je ušao u podmornicu P901 u Tehničkom muzeju. – Nikad nisam bio ni blizu prave podmornice i baš je kao što sam zamišljao – zaključio je učenik drugog razreda koji je iskoristio praznike da bi s ocem Dragom posjetio muzej. Zaključili su da su odlično pogodili vrijeme jer je baš od jučer pa do kraja tjedna podmornica otvorena za posjetitelje. – Otvorimo je jednom godišnje, najčešće u vrijeme praznika da je što više ljudi vidi. Nemoguće je da stalno bude otvorena jer bi je bilo teško sačuvati – objasnio je Marijo Zrno iz Tehničkog muzeja. Sa svojih 40 tona i 15 metara podmornica je njihov najteži i najveći, ali i najvredniji izložak. Riječ je o modelu P901 napravljenom u Italiji, a zagrebački primjerak jedini je potpuno sačuvan u svijetu. Bio je aktivan u Drugom svjetskom ratu, a unatoč tome što u dvorani muzeja impresionira veličinom, za pojmove podmornice jako je malen, pa ga od milja zovu “Mališan”. A tek kada se uđe u podmornicu, vidi se zašto. U isto vrijeme može stati tek pet do šest osoba koje stalno moraju biti sagnute, stoga su mnogi komentirali da za ulazak treba “imati dobra koljena i zdrava leđa”. – Zato molimo ljude i da se prikladno odjenu, da izbjegavaju potpetice ili suknje – poručili su iz Tehničkog muzeja te upozorili na gužve koje se stvaraju zbog toga što malo ljudi stane u podmornicu. Red zna biti dug i 50 metara, no to je, istaknuli su, i dalje bolje nego na granici. • 