Da dolazi njihov Zvonimir, crvene pande Popi i Ema, popularni stanovnici zagrebačkog Zoološkog vrta, znaju po zvečanju njegovih ključeva. Čuju ga već izdaleka, pa se polako spuštaju s najviše grane drveta. Znaju, Zvonimir nosi grožđe, a grožđe vole više od svega. – Sad ćemo ući, samo pazite na žicu na vratima jer je pod naponom. Inače, pande su puno aktivnije ujutro pa je pitanje koliko će se uopće htjeti družiti s nama –  upozorio nas je Zvonimir Lisičak, timaritelj u Zoološkom vrtu, prije ulaska k pandama. Već sedam godina on je svakodnevno s njima pa im već zna sve navike. – Pretpostavljam da će Ema doći na grožđe, a Popi će ipak gledati izdaleka – kazao je timaritelj dok smo uzimali bobice za male pande koje su se približavale na grani. I bio je u pravu. Odvažna ženka, iako malo plašljivo, odmah je pristupila i jela nam iz ruke, dok je mužjak ostao sjediti visoko na drvetu. – Emica je oduvijek odvažnija, a voli i više jesti – objašnjavao nam je Lisičak dok je panda uzimala bobicu po bobicu iz naših ruku i pritom točno pazila da ne bi slučajno svojim zubom zahvatila prst. Inače, tri puta dnevno, rekao je također timaritelj panda, Ema i Popi jedu bambus, ali hranu uvijek dobivaju na drugi način kako im prehrana i dan općenito ne bi izgledali isto. Svoj posao Zvonimir, kako je kazao, obožava. – Nema šanse da budete tužni. Čak i kad dođem raditi, a nešto me muči, čim mi ove slatkoće sjednu na rame, sve je lakše – istaknuo je timaritelj panda, koji se, osim o hrani, brine i o izgledu nastambe. Svojim životinjama kuće čiste svi timaritelji, a Ivan Tot kapibarama čak namješta i krevet. – Uzet ćemo sijena da stavimo svježe. Vole ležati na njemu. Ali, zapravo, općenito vole ležati – objasnio je timaritelj Tot prije ulaska u nastambu najvećih glodavaca na svijetu, koji svoj prostor dijele s marama i alpakama. – Druželjubive su, sigurno će htjeti vidjeti tko ste vi, pripremite se – sa smiješkom nam je objasnio karakter alpaka, koje su se zaista, pri samom dolasku, odlučile potpuno približiti i upoznati se licem u lice. Ponuđena blitva nije im bila zanimljiva, ali zato su je kapibare prihvatile s oduševljenjem. – Slobodno ih i pomazite, vole one to. Samo ne jako lagano, morate malo čvršće jer je dlaka debela – hrabrio nas je Tot dok smo se odlučivali dirati ili ne najvećeg glodavca na Zemlji.  Kapibara od nešto više od šezdesetak kilograma vrlo se brzo ipak potpuno opustila uživajući u češkanju, a kad joj je dosadilo, jednostavno je otišla u jezerce opustiti se, kao pravo vodeno prase, kako je nadimak tim simpatičnim glodavcima. – Osim ovih poslova, vrlo je važna uloga timaritelja i u pripremi životinje za odlazak na veterinarski pregled, stoga je bitno da čovjek i njegova životinja međusobno imaju potpuno povjerenje – objasnio je edukator Igor Franić te dodao kako u ZOO-u trenutačno rade 43 timaritelja. Troje imaju završen Veterinarski fakultet, jedanaestero Srednju veterinarsku školu, a ostali su drugih profesija jer zanimanje timaritelj, kazali su u ZOO-u, jednostavno ne postoji. Upravo zagrebački Zoološki vrt trenutačno, s još šest partnera, sudjeluje u programu Europske unije kojemu je cilj smisliti ujednačen obrazovni okvir za sve timaritelje. Do 2018. godine očekuju brojne edukacije za timaritelje iz Europe u Zagrebu, a i obrazovne radionice za svoje timaritelje u inozemstvu. 43 timaritelja rade u ZOO-u. Troje imaju završen veterinarski fakultet, 11 srednju veterinarsku školu, a ostali su drugih profesija jer to zanimanje jednostavno ne postoji. 