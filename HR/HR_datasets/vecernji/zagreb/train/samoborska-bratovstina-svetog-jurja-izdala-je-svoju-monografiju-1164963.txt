Samoborska Bratovština svetog Jurja izdala je svoju monografiju u povodu 25. godišnjice djelovanja. U samoborskoj Galeriji Prica predstavili su je svojim članovima i mnogobrojnim gostima. Autor knjige Ivan Pavičić sakupio je svjedočanstva o radu Bratovštine od njezinog ponovnog pokretanja 1991. godine. - Bratovština svetog Jurja osnovana je 1924. godine i djelovala je do 1945. kada su nakon II. Svjetskog rata u tadašnjoj Jugoslaviji zabranili rad takvih organizacija – objasnio je autor Pavičić. Dodao je da se u povijesnim knigama bilježi i postojanje istoimene Bratovštine koja je djelovala u okolici Samobora, ali je morala prestati s radom jer ni car Franjo Josip nije blagonaklono gledao na Bratovštine. - Nakon demokratskih promjena odlučili smo 1991. obnoviti rad Bratovštine svetog Jurja. Bila je to prva Bratovština na području Samobora koja je obnovila svoj rad – kaže Pavičić koji je i sam jedno vrijeme bio predsjednik Bratovštine, a sad je njezin tajnik. Kao i 1924. i sada se članstvo sastoji uglavnom od samoborskih obrtnika te vlasnika poduzeća. Prvenstveni im je cilj restauracija i održavanje kapele Svetog Jurja koja se nalazi iznad centra Samobora u Park šumi Anindol na brdu Tepec. Taj je predio grada mnogi diljem Hrvatske pamte po dogodovštinama obitelji Šafranek i gospona Fulira jer je tamo snimljen dio kultnog filma "Tko pjeva, zlo ne misli". - Kapelica je bila u rasulu, a mi je svih ovih godina pod paskom Konzervatorskog zavoda obnavljamo. U prikupljanju dokumenata za knjigu mnogo su mi pomogli i izresci iz Večernjeg lista koje čuvamo u arhivi, jer je Večernjak sustavno bilježio naš rad zbog čega smo mu zahvalni – istaknuo je Pavičić. Osim što obnavljaju kapelicu, članovi Bratovštine u njoj organiziraju služenje mise polnoćke na Božić, hodočašće i misu na Veliku subotu te proštenje i misu na blagdan svetog Jurja. - Kao i svake godine, organiziramo paljenje Jurjevskog krijesa i pozivamo čitatelje Večernjeg lista da nam se pridruže – zaključio je Pavičić. 