U prostorima kompleksa bivše tvornica lijekova Medika održana je konferencija za medije. Povod konferenciji bio je poziv Gradskog ureda za imovinsko-pravne poslove i imovinu Grada Zagreba na predaju prostora kojim se traži iseljenje i napuštanje korisnika/ca Medike u roku od osam dana. Korisnici prostora smatraju kako ih se ovim potezom dovelo pred gotov čin, s obzirom na to da su sve obveze Gradu uredno podmirene, a programi pozitivno evaluirani od strane Ministarstva kulture. Zajednica udruga i pojedinaca korisnika prostora “Medika”, na čelu s Autonomnim Kulturnim Centrom – ATTACK! organizirala je i online peticiju za ostanak u prostoru (i u prvom danu skupila preko 5000 potpisa): Peticiju možete potpisati ovdje! Priopćenje prenosimo u cijelosti.  Izvanredna konferencija za medije održana je u petak, 12. svibnja 2017. u 11 sati u prostoru Galerije “Siva” unutar kompleksa bivše tvornice lijekova Medika, Pierottijeva 11. Povod konferenciji bio je Poziv Gradskog ureda za imovinsko-pravne poslove i imovinu Grada Zagreba na predaju prostora kojim se traži iseljenje i napuštanje korisnika/ca prostora u roku od osam dana (do utorka, 16.5.2017.). Ovim se zahtjevom korisnike Medike stavlja pred gotov čin usprkos činjenici da su sve obveze prema Gradu uredno podmirene, te im se na taj način nalaže da se svi programi - koji su pozitivno evaluirani i podržani od strane Ministarstva kulture RH, Zaklade Kultura Nova, različitih domaćih i stranih donatora  te financirani gradskim sredstvima putem Gradskog ureda za obrazovanje, kulturu i sport– otkažu. Ovaj dopis kulminacija je višegodišnjeg procesa sustavne prakse srozavanja i zatvaranja mjesta nezavisne kulture u gradu Zagrebu, a pritisak na Mediku od strane gradskih vlasti traje već duže vrijeme. Usprkos opetovanim zahtjevima podnijetim unazad pet godina od strane Attacka (od isteka Ugovora o privremenom korištenju prostora „Medika“ 1.1.2011. godine, sklopljenog između Grada Zagreba i udruge Autonomni kulturni centar), Gradski ured za imovinsko – pravne poslove i imovinu Grada nije im pružio konkretan odgovor na pitanja o statusu i budućnosti tog prostora za koji njegovi korisnici redovito podmiruju dospjele obveze. Odmah po primitku Poziva za predaju prostora, korisnici prostora Medike zatražili su sastanak u Gradskom uredu za imovinsko-pravne poslove i imovinu Grada Zagreba. U pozivu za predaju ključeva, nigdje se nije navodilo da nadležni žele pregledati prostor i sanirati ga, što su službeno naknadno izjavili na sve upite medija, jer je očito kako im ovakva atmosfera pred izbore nikako ne odgovara i brzopotezno žele završiti ovu priču obećavajući kao i obično, “brda i doline”. U proteklih devet godina koliko traje „legalna okupacija“ nekadašnje tvornice lijekova "Medika", njenim prostorima na dnevnoj bazi prolazi stotine ljudi, kreativaca i posjetitelja raznolikih kulturnih sadržaja, što čini preko deset tisuća kreatora i sudionika programa godišnje, zbog čega se taj prostor i u kulturnoj strategiji Grada Zagreba predstavlja kao izrazito važan za nastajanje i razvijanje raznolikosti u kulturnoj produkciji. Usprkos tome, čini se da Grad Zagreb i njegovi uredi godinama ne zamjećuju probleme s kojima se svakodnevno suočava ovaj značajni dio nezavisne kulture Grada Zagreba, niti pokušavaju pronaći trajno rješenje za mnogobrojne posjetitelje i aktere prostora. Medika  je deset godina mjesto susreta i djelovanja brojnih umjetnika/ca, kreativaca/ki, radnika/ca u kulturi, udruga civilnog društva, nezavisnih kolektiva i pojedinaca/ki koji taj prostor uredno plaćaju Gradu Zagrebu, u njemu planiraju programe i aktivnosti koji su djelomično financirani i od strane samog Gradskog ureda za obrazovanje, kulturu i sport. Usprkos tome Grad Zagreb sustavno zanemaruje svoje obaveze infrastrukturnog održavanja tog prostora (prostor održavaju i poboljšavaju korisnici vlastitim sredstvima) te prijeti oduzimanjem istog i pražnjenjem “od osoba i stvari” – na isti način na koji sustavno prazni i marginalizira čitavu nezavisnu kulturnu scenu. Razlozi su posve jasni s pravne, ali i političke strane: tek nedavno službeno uočene manjkavosti u vezi sigurnosti prostora na koje zajednica bezuspješno upozorava niz godina naprasno želi spriječiti u njegovom daljnjem korištenju. Na to zajednica nije spremna i ne želi otići iz posljednjeg mjesta na kojem se programi nezavisne kulture u gradu Zagrebu održavaju. Poručuju: “Od gradonačelnika grada Zagreba Milana Bandića  zahtijevamo potpisani ugovor o sanaciji prostora i mogućnost njegove prenamjene, te novi ugovor o najmu. Želimo poručiti kako ne želimo novo mjesto nego ostati u ovome i prema pozitivnim primjerima iz Europskih metropola osnažiti prostor bivše tvornice Medika u pravi svjetski kulturno europski centar i prepoznatljivo mjesto održavanja nezavisne kulture!”   