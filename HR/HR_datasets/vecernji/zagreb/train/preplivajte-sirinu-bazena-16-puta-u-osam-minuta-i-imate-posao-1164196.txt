Svatko tko se prijavi, ima siguran posao s dobrom plaćom, no ima jedna “caka”, odnosno dvije. Treba moći preplivati 400 metara za manje od osam minuta, što je jednako 16 širina olimpijskog bazena. Također, treba jednu dužinu od 25 metara moći preroniti u jednome dahu. Onaj tko to uspije, može postati spasilac na plažama i bazenima, a iz ustanove Upravljanje sportskim objektima otkrivaju kako je potražnja za zagrebačkim Mitchom Buchannonom velika! – Sada kada počinje sezona, tražimo puno novih spasilaca. Iako oni tijekom cijele godine rade na bazenima, od 1. lipnja do sredine rujna trebaju dežurati i na Bundeku te Jarunu – objasnila je Lovorka Šimunec, voditeljica spasilačke službe u Sportskim objektima Zagreb. Stoga je jučer počela njihova regrutacija novih članova. Na bazenu Utrina organizira se besplatno testiranje na koje može doći svatko bez najave te vidjeti može li zadovoljiti normu. Već je prvi dan bila velika gužva, a stiglo je više od 100 prijava. Ipak, svima koji prođu posao u sezoni je zagarantiran. – Sedam minuta i 50 sekundi – ponosno je izjavila Lora Pevec nakon što je izašla iz bazena. Inače trenira borilačke vještine, a zadnjih se tri tjedna intenzivno na bazenu pripremala za ovaj “ispit“ i bila je presretna što je uspjela. – To me zanimanje privlačilo cijeli život, oduvijek gledam spasioce na plažama i vidim sebe na tom mjestu. Mislim da je to zanimljiv, odgovoran i zahtjevan posao – rekla je ova 18-godišnja učenica V. gimnazije koja je godinama čekala da smije pristupiti testiranju. Naime, prijaviti se mogu punoljetne osobe koje imaju minimalno srednju stručnu spremu ili upisan završni razred srednje škole. S obzirom na to da je ipak riječ o sezonskom poslu, najviše se prijavljuju studenti, a u 90 posto slučajeva radi se o muškarcima. Ipak, Lora je zadovoljna što ruši stereotipe. Ona i svi ostali koji su jučer uspjeli zadovoljiti normu ipak još ne mogu na plaže i bazene. Testiranja će se održavati sve do 31. svibnja, svakog utorka u 10 i svake srijede u 14 sati. Oni koji prođu, potom idu na sedmodnevni tečaj koji organizira Crveni križ, a nakon kojeg se dobiva licencija s kojom se može raditi ne samo u Zagrebu nego bilo gdje u Hrvatskoj. – Tečaj se sastoji od tri dijela i za svaki treba proći i teoriju i praksu. Uči se spašavanje iz vode, prva pomoć i ekologija, a na kraju treba položiti ispit – objasnila je Silvana Radovanović, voditeljica službe spašavanja života na vodi u Crvenom križu. Licencija koja se dobije vrijedi dvije godine te je stoga jučer na bazenu bilo i puno kandidata koji su došli na testiranje da bi je obnovili. – To je odličan posao i ja sam jako zadovoljan. Moramo stalno biti na oprezu, a najčešće moramo ipak paziti na nedolično ponašanje ljudi na bazenu – rekao je 20-godišnji Ivan Đuran koji dvije godine radi kao spasilac, a istaknuo je da je najvažnije da ima dobru fizičku spremu. – Možda se nekome čini lako isplivati normu ili roniti 25 metara, ali mnogi se iznenade kada probaju – zaključio je student Filozofskog fakulteta koji se cijeli život bavi plivanjem pa mu to nije problem. No smatra kako netko tko nema iskustva treba sigurno trenirati nekoliko tjedana. Svatko tko iz prve ne ispuni uvjet, može u bilo kojem trenutku pokušati ponovno. • 