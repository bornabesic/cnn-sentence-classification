Zagrebački bi osnovnoškolci, usuglase li se profesori, roditelji i učenici svakog pojedinačnog razreda svake zagrebačke škole, uskoro mogli nositi školske odore. Projekt je to koji je osmislio i inicirao gradonačelnik metropole Milan Bandić, a za realizaciju gradonačelnikove ideje zadužen je pročelnik gradskog Ureda za obrazovanje Ivica Lovrić. Djeca i roditelji odlučuju Tako je na adrese ravnatelja škola proslijeđen dopis o gradskoj inicijativi koja za cilj ima smanjenje socijalnih razlika među učenicima od prvog do osmog razreda pa učitelji i razrednici ovih dana organiziraju roditeljske sastanke. Sami odlučuju o ovakvoj inicijativi pa roditelji, razrednici i ravnatelji imaju izbor – kao škola odbiti predloženu gradonačelnikovu ideju, prihvatiti je polovično – za onoliko razreda čiji su učenici i roditelji pristali na uvođenje školskih odora ili je prihvatiti u cijelosti. – Pokušat ćemo implementirati ovu ideju. Na školi je da gradskom uredu proslijedi mišljenje i roditelja i učenika, a za to je u dopisu ispisan rok do 15. veljače. No škole će i nakon toga datuma moći javiti svoje mišljenje, nitko nakon roka neće biti odbijen – kazao je za Večernji list pročelnik gradskog Ureda za odgoj i obrazovanje Ivica Lovrić. Istaknuo je i da će školske odore u dvije-tri škole svakako biti uvedene kao pilot-projekt, a o kojim je školama riječ, pročelnik za sada nije želio otkriti. – Takvim projektom omogućili bismo održanje statusa obrazovne institucije u kojoj se dijete osjeća prihvaćeno bez obzira na socijalnu sredinu iz koje dolazi, rasterećeno brige o socijalnim razlikama među vršnjacima, statusa sredine pune podrške, razumijevanja i snošljivosti, koja svakodnevno skrbi o njihovim osnovnim pravima kao što su pravo na učenje, razvoj, druženje, izražavanje – objasnio je Lovrić gradonačelnikovu ideju razrednicima u svome dopisu. Smatraju da bi školske uniforme utjecale i na poboljšanje discipline u razredu i u prvi plan istaknule potrebu za postizanjem visokih akademskih postignuća, ali i utjecale ne poštovanje učitelja i školskog osoblja, kao i razvijanje osjećaja pripadnosti razrednoj i školskoj sredini. Učenicima je gradski ured prepustio i dizajn odore - svaki razred može dizajnirati svoju odoru vodeći se vlastitom kreativnošću i omiljenom bojom, a osim izgleda, mogu birati žele li da odora obuhvaća i majice i hlače ili žele samo identične majice. Ako nisu kreativni, gradski ured osigurao bi im i posjet dizajnera koji bi im pomogao u kreiranju odjeće. Naravno, sve to, obećava gradonačelnik Milan Bandić, bilo bi financirano iz zagrebačke gradske blagajne, a o kolikom je iznosu riječ, još se ne zna. Čekaju se barem prvi rezultati razgovora roditelja i profesora kako bi se mogli napraviti prvi izračuni. I dok su i pročelnik Lovrić i gradonačelnik Bandić uvjereni kako će zagrebački osnovnoškolci prihvatiti njihovu inicijativu i tako se uniformirati u školama, roditelji koji su o ideji slušali na roditeljskom sastanku i nisu oduševljeni. Svoje komentare ostavljaju na društvenim mrežama poručujući Gradu da njihova djeca nisu ni gradsko ni školsko vlasništvo i da odobrenje za uvođenje školskih odora neće dati. – Dobili smo informaciju o inicijativi za uvođenje školskih odora i već odradili roditeljski sastanak. Roditelji u našem razredu odbili su takav prijedlog. Priča o socijalnoj jednakosti među učenicima smiješna je i to smo rekli na sastanku poručujući da je od uniforma puno važnije razgovarati o potrebi osiguravanja, primjerice, računala u nastavi. Zašto bi djeca dobila iste majice kada im u školi nedostaju osnovne stvari za bolji i kvalitetniji rad i učenje – kazala je majka P.K. čiji sin ide u drugi razred jedne zagrebačke škole. Školske odore neki već imaju S tim se stavom slaže i druga majka S. M. čije dijete pohađa prvi razred škole u Španskom poručujući da oni školi kupuju i toaletni papir, nose i papirnate ručnike za brisanje ruku i tekući sapun, a budući da mnoge ustanove nemaju za osnovne potrebe, školske odore su im nepotrebne. Prihvati li većina roditelja Bandićev prijedlog, zagrebački učenici neće biti prvi koji su u svoje obrazovne ustanove uveli školski kodeks odijevanja – odore od početka godine imaju učenici Osnovne škole Barilović iz Karlovačke županije i učenici Osnovne škole Jurja Dalmatinca iz Šibenika. >>Učenici škole u Hrvatskoj novo polugodište započeli - uniformama 