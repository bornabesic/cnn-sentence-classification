Članovi inicijative "Čuvajmo naš park" koji se zalažu za trajno očuvanje parka na Savici i pronalaženje primjerene lokacije za gradnju crkve, pozvali su u ponedjeljak građane na veliko prosvjedno okupljanje "Obrani Park, obrani Grad" koje će se održati u subotu, ističući kako je park materijalno, ali i duhovno vlasništvo svih građana. Uoči isteka roka predaje žalbi na odluku zagrebačkog Gradskog ureda za prostorno uređenje (GUP) o izdavanju lokacijske dozvole za gradnju crkve u parku, članovi inicijative su ponedjeljak predali 'posljednje žalbe' ispred Gradske uprave, upozoravajući da se neće prestati boriti za svoj park. S indignacijom su odbili optužbe da se ne slažu s gradnjom crkve, naglašavajući kako postoji primjerenije zemljište za gradnju. "Grad i Crkva su se dogovorili oko zamijene zemljišta, nagodba se vršila po načelu kvadrat za kvadrat bez procjene vrijednosti zemljišta, odlučeno je o rušenju 25 stabala što je protivno odredbama GUP-a, a postoje još brojne nepravilnosti", istaknuo je Ivo Juretić iz inicijative i dodao kako žalbu predaju na stotinjak ispisanih stranica.  Juretić kaže kako javnost nema mogućnost uvida u dokumentaciju ni u projekt, kako natječaj nije bio transparentan, a da Grad ne odgovara na njihove brojne upite kao što i ne govore o otvorenim žalbama građana. "Stanari Trnjanske Savice odlučili su predati Ministarstvu graditeljstva i prostornog uređenja žalbu na odluku GUP-a o izdavanju lokacijske dozvole za gradnju crkve, a kako bi se očuvao uređeni park s dječjim igralištem. Cilj je da se dragocjeni javni prostor ne devastira u svrhu bilo kakve dodatne izgradnje, te da se stabla stara tridesetak godina očuvaju od rušenja", rekla je članica inicijative Nevenka Trumbentaš Bakić. Na prosvjedno okupljanje "Obrani Park, obrani Grad", koje će se održati u parku na Savici u subotu 10. rujna s početkom u 12 sati, pozvao je i Igor Kramarić iz inicijative. Naglasio je kako je u postupku prekršeno niz propisa i zakona, bez procjene vrijednosti, kao i odabirom trećerazrednog rada iz natječaja koji krši i propisane dimenzije. Kramarić podsjeća da se i Društvo arhitekata izjasnilo kako bi se tom gradnjom vratili unazad po pitanju razvoja javnog prostora na Savici.  "Već niz godina građani nastoje obraniti planski izgrađen i uređen središnji javni park u zagrebačkom kvartu Savica od izgradnje crkve i popratnih sadržaja, koju je zagrebačka gradska uprava, unatoč postojećim primjerenijem zemljištu, nakanila graditi na prostoru parka. Zagreb se brani na Savici", zaključili su  članovi inicijative. >> Izdana lokacijska dozvola za gradnju crkve u kvartovskom parku na Savici 