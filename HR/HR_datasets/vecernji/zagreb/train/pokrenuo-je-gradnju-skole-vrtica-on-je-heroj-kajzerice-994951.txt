Premda nije odrastao u Zagrebu, nego u Slavonskom Brodu, 41-godišnji novinar Ognjen Golubić danas je bez ikakve sumnje heroj Kajzerice. Stanovnici toga zagrebačkog naselja slažu se u jednom – njihov kvart uveo je u 21. stoljeće. Kvart uzeo u svoje ruke Tako to doživljavaju njegovi susjedi, jer godinama, kako se Kajzerica širila, slušali su obećanja i čekali gradnju škole i vrtića, nužnih za funkcioniranje toga dijela grada. Ono što je bila i jest dužnost, prije svega predsjednika Vijeća gradske četvrti, a onda i lokalnih vijećnika, da se brinu za funkcioniranje i razvoj kvarta, u svoje je ruke preuzeo Golubić – bez ikakve novčane naknade, s čvrstim uvjerenjem da svaki pojedinac mora izdvojiti vrijeme za angažman i djelovanje unutar svoga kvarta i zajednice. Nakon neprestanih pritisaka, prikupljenih peticija, a onda i osnivanja udruge “Za kaj? Za KAJzericu!”, inicirao je gradnju osnovne i srednje škole i dječjeg vrtića. – Takvu su inicijativu podržali brojni roditelji s Kajzerice, koji su se ubrzo i priključili udruzi pa smo zajedničkim snagama inicirali ovaj projekt i u konačnici smo dobili najljepši poklon: cijeli obrazovni kompleks koji je nedostajao našem kvartu – kaže Ognjen Golubić. I dok susjedi Golubića hvale na svakom koraku, takva pozornost nije ono što mu godi, niti ono što je želio. Kaže tek kako je cijela inicijativa pokrenuta iz potrebe da pronađe mjesto u vrtiću za svoje dijete. – Drago mi je da je iz potrebe nastalo nešto što je korisno. Društveni angažman nešto je što držim da bi svatko od nas trebao raditi, uostalom nešto je u čemu sam neprestano aktivan. Ponosan sam na sve stanare koji su se odazvali akcijama, a velika je bila pomoć i kolegice Ane Gugić – rekao je Golubić. Inicijativa za gradnju škole i vrtića nije jedina njegova aktivnost za poboljšanje života u kvartu. Još prije dvije godine pokrenuo je gradnju parka i dječjeg igrališta u središnjem djelu naselja, na jedinoj preostaloj zelenoj površini na Kajzerici. Njegov angažman i udrugu prepoznali su svi stanovnici toga dijela grada, pa se redovito obraćaju udruzi kako bi inicirali projekte ili ih zamolili da umjesto njih prijedloge upute gradskim predstavnicima. Novi projekti Uostalom, na zahtjev udruge “Zakaj? Za Kajzericu!”, a uz molbu čelnih ljudi SEECEL-a, Gradski ured izradio je studiju gradnje pješačkih staza i parkovnih površina na južnom dijelu Kajzerice. Takva studija ima dva dijela – uređenje pješačke staze od 240 metara u šetnicu, s rasvjetom, drvoredom, klupama, budući da su sada prekinuti pješački putovi koji su povezivali sjevernu Kajzericu s autobusnim i tramvajskim stajalištima na Aveniji Dubrovnik, dok drugi dio predviđa razvoj i uređenje cjelovite mreže pješačkih i parkovnih površina na južnoj Kajzerici. – U onome što radim za svoj kvart jednostavno uživam – zaključuje Ognjen Golubić. 