Samoborci će Dan grada obilježavati cijeli sljedeći tjedan, a proslava počinje već za vikend i to izložbom gljiva u organizaciji Gljivarske udruge Sunčanica. U subotu i nedjelju u “Brenti”, pokraj samoborskog muzeja, stajat će najljepši primjerci, a posjetitelji će moći degustirati i gljivarski kotlić. Uz to, na glavnom trgu bit će postavljena izložba fotografija Davora Rostuhara “Hrvatska iz zraka”.  Slavlje koje traje cijeli tjedan nastavit će se raznim kulturnim i sportskim događanjima, koncertima, gastroprogramom... Već treću godinu zaredom Samoborce i njihove goste očekuju i Samoborski dani vatrometa, koji počinju u petak, 14. i traju sve do nedjelje, 16. listopada, uz gostujuće timove iz Makedonije i Austrije te domaćine, Pirotehniku Mirnovec. Posjetitelji u petak na autobusnom kolodvoru mogu poslušati koncert Gazdi, u subotu Dražena Zečića te u nedjelju Mejaše. Gastroprogram postao je već neizostavan dio proslave Dana grada, pa je tako sljedeći vikend i 7. Festival samoborske kotlovine, a stare recepte i običaje oživjet će kroz Plac pod cirkvom u subotu u 10.30 sati. Na redu je i još jedan novi program – turistička šetnja Okusi i doživi Samobor. – Najveselije će i ove godine biti na samoborskom glavnom trgu gdje vas, uz izložbu Davora Rostuhara, očekuje i prigodna prodaja samoborskih suvenira, ali i kulturno-umjetnički program u kojem nastupaju dječji zborovi Smiješak i Samoborček te velikani samoborske glazbene scene, Gradska glazba i Singrlice – kažu iz Grada Samobora.  Program pogledajte u galeriji fotografija! 