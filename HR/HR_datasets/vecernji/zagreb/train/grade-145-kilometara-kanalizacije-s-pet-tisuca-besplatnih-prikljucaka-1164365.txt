Najveći komunalni projekt u povijesti Velike Gorice. Tako projekt aglomeracije, čija realizacija uskoro počinje, naziva velikogorički gradonačelnik Dražen Barišić. Riječ je o gradnji uređaja za pročišćavanje otpadnih voda te 145 kilometara mreže za odvodnju, kao i potpuno saniranje 80 kilometara prometnica. Projekt obuhvaća 25 naselja Velike Gorice, a 400 milijuna kuna povući će iz EU fondova. – Pripreme su trajale godinama. Konačno smo stigli do odobrenja projekta i uskoro nas očekuju opsežni radovi koji će našim građanima omogućiti pet tisuća besplatnih priključaka na kanalizacijsku mrežu, a time i kvalitetnije uvjete života – rekao je Barišić, koji će sutra u Ministarstvu zaštite okoliša predati aplikacijski paket za financiranje projekta, nakon čega raspisuju postupak javne nabave za izvođenje radova. 