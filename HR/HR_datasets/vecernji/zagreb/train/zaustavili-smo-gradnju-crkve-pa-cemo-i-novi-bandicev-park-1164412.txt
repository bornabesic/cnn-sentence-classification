– Vidite sused, sad bu tu i aqua park pa bumo se mogli i kupati – pomalo je sarkastično jučer prokomentirala jedna stanovnica Savice. “Friški” projektanti Kada su se ujutro probudili, na velikoj zelenoj livadi na kojoj su navikli šetati pse i igrati nogomet, dočekao ih je bager. Počelo je, naime, uređenje parka Trnjanska Savica u kojem bi za četiri mjeseca trebale “osvanuti” vodene površine, zelenilo i tartan staze za trčanje. Prostora za opuštanje, rekreiranje i druženje neće nedostajati, rekao je jučer gradonačelnik Milan Bandić, koji je već ujutro u sedam obišao radove vrijedne 12 milijuna kuna na površini koju je donedavno planirao dati za izgradnju crkve. – Željeli su da se uredi, pa uredit ćemo – kazao je gradonačelnik, ni ne sluteći da stanari Savice za uređenje ipak nisu i da je posvađao mnoge od njih. Točnije, kako sami kažu, nisu za uređenje pod uvjetima kakve im nudi Grad, a to je predstavljanje već izrađenog projekta, a da se o njemu nije konzultiralo s mjesnom samoupravom. – Od postavljanja table na ulasku u park do početka radova prošlo je manje od deset sati, što jasno pokazuje namjeru Grada da preko noći pokrene realizaciju projekta u kojem su ponovo zaobiđeni zakonski postupci – poručili su iz inicijative Čuvajmo naš park. Smeta im i sam projektant novog izgleda parka, poduzeće koje je osnovano prije tri mjeseca, a čije “članove tima”, kako stoji na službenoj stranici arhitektonskog ureda, čini tek arhitektica Ana Lovinčić. – Prosvjedovat ćemo opet i, ako treba, stati pred bagere. Jednom smo obranili park, obranit ćemo ga opet – rekli su iz inicijative, koja je već, podsjetimo, spriječila gradnju crkve u parku na Savici. Žučna rasprava ispred table Najavu prosvjeda gradonačelnik Bandić kao da je očekivao, pa je Savicu sam spomenuo na jučerašnjoj sjednici Skupštine. – Jednom kad budem išao u Novi Zagreb, postavit će mi balvane, pa toga nema u Zimbabveu – rekao je dodavši da on ništa ne radi protiv građana. Ispred table s prikazom budućeg parka građani su, redom, zastajali, a neki od njih i žučno raspravljali. Nekoliko njih nestrpljivo iščekuje novo ruho parka i ističe da je sve što se gradi dobrodošlo, ali veći dio mještana ipak kritizira projekt. – Meni je ovo prekrasno, simbioza dječjeg i parka za odrasle. Takvo što nisam vidio nigdje u svijetu – kazao je Dubravko Marijanović. S njegovim se mišljenjem nije složio susjed Darijo Čerepinko. – Ma što je tu lijepo, samo se uništava livada. Park je funkcionalan i bez dodatnih intervencija i trošenja novca. Ovo je bilo jedino mjesto gdje smo mogli pustiti djecu da se igraju bez straha da će završiti na cesti. Šetali smo tuda i pse koji u novi, uređeni park sigurno neće moći – razočarano je ustanovio Darijo Čerepinko. >>Lakše je dobiti na lutriji nego naći slobodno mjesto na našem parkiralištu >>Zagrepčanin parkirao auto ispred vrata, evo kako su mu se stanari osvetili 