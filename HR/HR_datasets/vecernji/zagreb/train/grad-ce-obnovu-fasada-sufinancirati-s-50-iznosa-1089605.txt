Iako se u Gradu Zagrebu od 2001. provodi Program uređenja pročelja, do danas je ostvareno malo planiranog i predviđenog. Grad Zagreb sada novom odlukom povećava udio kojim će sudjelovati u sufinanciranju obnove pročelja. Model je to kojim gradonačelnik Milan Bandić misli realizirati svoje nedavno obećanje kojim jamči da od rujna počinju radovi uređenja 500 pročelja Donjeg grada. Jasna je to poruka da on neće propustiti priliku da riješi taj “gorući” problem, još manje kada je pred njim izborna godina i kada su se već njegovi protukandidati na izborima izjasnili da je obnova fasada dio njihova izbornog programa. Grad tako odrješuje kesu i, umjesto dosadašnjih 25 posto, za sufinanciranje obnove fasada odsad će davati dvostruko. – Grad Zagreb sada će sufinancirati 50, odnosno 55 posto od ukupne vrijednosti radova, ovisno o tome je li riječ o uređenju samo uličnog ili uličnog i dvorišnog pročelja, dok će sa 75 posto sufinancirati uređenje pročelja zgrada koje prema rješenju Ministarstva kulture imaju svojstvo kulturnog dobra – objašnjenje je gradske odluke.      