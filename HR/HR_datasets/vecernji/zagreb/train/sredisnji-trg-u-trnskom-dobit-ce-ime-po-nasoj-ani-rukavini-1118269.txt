Deset godina nakon svoje prerane smrti koja je upozorila i mobilizirala naciju u odnosu prema opakom raku koštane srži, Ana Rukavina dobit će u Zagrebu svoj trg. I to ne bilo gdje, već u kvartu u kojem je išla u školu i živjela, u Trnskom. Uređuju trg – Na sjednici Vijeća gradske četvrti Novi Zagreb-zapad donijeli smo odluku od tome da trg Trnsko imenujemo Trgom Ane Rukavine. Ta je odluka već upućena u gradsku upravu te očekujemo da se i potvrdi. Sa zadovoljstvom mogu reći da smo bili jednoglasni, složile su se sve političke opcije. Sada pristupamo uređenju prostora u koji smo već ranije uložili pola milijuna kuna. Očekujemo odobravanje novih 700 tisuća – kaže Jadranko Baturić, potpredsjednik Vijeća i jedan od pokretača inicijative. Ovaj je potez rezultat inicijative kako Vijeća, Bandić Milan 365-stranke rada i solidarnosti tako i Zaklade Ana Rukavina ali i volontera Zaklade Ana Rukavina – Studentskog odbora Stjepan Radić. – Kako ćemo ove godine obilježiti desetu godinu Anina preranog odlaska i deset godina rada Zaklade koja ponosno nosi njezino ime, želja nam je bila da Ana dobije svoj trg – kaže Mirta Vrančić iz Zaklade Ana Rukavina ističući sreću i beskrajnu zahvalnost što je prijedlog naišao na podršku Vijeća gradske četvrti Novi Zagreb-zapad. – Želja nam je da taj trg bude mjesto susreta, dječje igre, druženja mladih ljudi, da se na njemu osjeti duh humanosti i zajedništva, a svakako bismo u budućnosti željeli organizirati i akcije upisa u Registar dobrovoljnih darivatelja krvotvornih matičnih stanica na Aninu trgu – govori Mirta Vrančić pa podsjeća kako je prvi prijedlog da se po našoj Ani imenuje zagrebačka gradska površina dala je još 2012. godine gospođa Nura Ismailovski, magistra farmacije i članica Vijeća romske nacionalne manjine Grada Zagreba. Gradonačelnik nas podržao – Javila sam se prije tri godine na poziv Zaklade i volontirala. Svjedok sam vrijednom njezinom radu pa sam predložila Odboru da predložimo preimenovanje trga, kaže Manuela Ivić iz Studentskog odbora Stjepan Radić. – Kolege su me uputili što treba napraviti, ali i gradonačelnik je podržao inicijativu. I mi smo već dva puta organizirali dobrovoljno darivanje krvotvornih matičnih stanica, a planiramo još jedno za ovu godinu – kaže Manuela Ivić. U Šibeniku već postoji Perivoj Ane Rukavine uređen 2009. godine na njezin rođendan. Riječ je o perivoju na sjevernoj strani srednjovjekovne tvrđave svetog Mihovila.      Iako je Zagreb grad osobito bogat trgovima te su oni njegova posebna vrijednost, ipak nema puno trgova koji nose imena naših sugrađana iz redova puka. Ove je godine imenom Nevenke Topalušić, umirovljene braniteljice preminule za prosvjeda ispred Ministarstva obrane, imenovan prostor gdje se nalazio prosvjednički šator. Ulicu, a ne trg dobio je Dragutin Golik Zmija, zaštitar nastradao pri pljački banke u četvrti Drvinje, gdje je i dobio ulicu.      