Politika prema mladima ima smisla samo ako je sistematična i kontinuirana. I naravno, ako za nju postoji interes, informiranost i zajedničko djelovanje i mladih i političara. Svaki drugačiji pristup beznačajan je. Mlade muči visoka nezaposlenost, ovisnost o drogama, alkoholu i duhanskim proizvodima, ali i nedovoljna briga države i društva za njihove potrebe. Ti su problemi prezentirani kao ključni u provedenom istraživanju mišljenja i potrebe mladih Grada Zagreba u kojem je sudjelovalo 300 ispitanika u dobi od 15 do 30 godina . Čak 71 posto mladih Zagrepčana očekuje pomoć u zapošljavanju, 68 posto se nada poticajima za zapošljavanje nakon završenog obrazovanja, a kao jedno od rješenja njihovih problema ispitanici, njih 60 posto, predlažu poticanje kvalitetnije komunikacije vlasti s mladima. No nje nema, ne samo zbog nezainteresirane vlasti, koja god politička opcija bila na čelu, već činjenice da su mladi pasivno političko tijelo i da se u raspravu i po trenutačno omogućenim kanalima ne uključuju. Većina mladih uključenih u istraživanje nije izašla na posljednje lokalne izbore, a oni koji su se odazvali glasanju češće su glasali prema preporuci obitelji nego prema predizbornim programima. Mladi nisu informirani ni o lokalnoj i regionalnoj samoupravi, a svaki deseti ispitanik uopće ne zna za postojanje Gradske skupštine, kao najvišeg tijela za usvajanje najvažnijih odluka Grada Zagreba. Čak ih 69 posto u zadnjih godinu dana nijednom nije bilo u prostorijama mjesne samouprave što bi moralo otvoriti raspravu o poticanju mladih na korištenje društvenih prostorija, a slabo su informirani i o glavnim programima djelovanja za mlade na nacionalnoj razini, ali i na razini Grada Zagreba. Takav rezultat istraživanja mora biti važan ne samo političarima nego i mladima. A oni moraju shvatiti – ne mogu samo očekivati rješenje problema, sami moraju djelovati. I informirati se. 