Njemačke tvrtke RWE i WTE, u čijem je vlasništvu 97 posto tvrtke Zagrebačke otpadne vode (ZOV), u srijedu održavaju redovitu skupštinu na kojoj će se odlučivati o poslovnoj budućnosti u Hrvatskoj. Naime, kako saznajemo, njemački konzorcij ozbiljno razmatra povlačenje iz projekta ZOV i pod cijenu plaćanja odštete Gradu Zagrebu zbog nepoštovanja ugovora koji istječe 2028. godine. Kao glavni se razlozi navode loša poslovna suradnja Holdinga i ZOV-a te izuzetno loša percepcija najskupljeg gradskog projekta od osamostaljenja. Zarada sto milijuna eura Grad Zagreb do sada je za održavanje, troškove gradnje i kredite ZOV-a platio oko 3,2 milijarde kuna, a do isteka ugovora svota bi mogla narasti i na 11,1 milijardu kuna. Gradnja pročistača na 130 hektara trebala je stajati oko 180 milijuna eura, no nakon što su projekti mijenjani, vrijednost je narasla na više od 300 milijuna eura. Procijenjena je zarada u 30 godina, na koliko je sklopljen ugovor o koncesiji s njemačkim tvrtkama, oko 30 posto, odnosno 100 milijuna eura. Međutim, problemi ipak postoje i u naplati potraživanja tvrtke koja upravlja postrojenjem na Žitnjaku. Zagrebački holding, koji bi uime Grada tjedno trebao isplaćivati oko 10 milijuna kuna (građani naknadu plaćaju 4,7 kuna po kubiku), već godinama ne ispunjava svoje obveze pa je dug Holdinga, odnosno Grada Zagreba kao supotpisnika ugovora o koncesiji, ZOV-u porastao na 180 milijuna kuna. – U srijedu se odlučuje na skupštini hoće li se tražiti raskid ugovora ili ne. Vrlo je vjerojatno da se to neće dogoditi, no jamstva nema. Prema ugovoru Grada i ZOV-a, ZOV je dužan sagraditi spalionicu za mulj iz kanalizacije jer ga se drukčije ne može zbrinuti. Taj projekt vrijedi oko 63 milijuna eura, a dodatnim radovima koje bi Grad mogao naručiti, vrijednosti poslova bi mogle narasti i do 100 milijuna eura – tvrdi naš sugovornik blizak upravi ZOV-a. Prema ugovoru, ističe, ZOV mora zbrinuti mulj iz kanalizacije, no do sada u taj projekt nisu ušli jer je Grad inzistirao sagraditi spalionicu smeća u sklopu koje bi bila i spalionica otpadnog mulja. Ipak, kako ističe naš sugovornik, Nijemci se nadaju da spalionicu mulja ipak neće morati sagraditi jer je Grad ionako dužan sagraditi spalionicu koja bi rasteretila prenatrpano odlagalište na Jakuševcu. Kako nam je otkrio sugovornik, RWE je već odustao od gradnje termoelektrane Plomin 3 kod Labina. Slučajeve ZOV i Plomin 3 u RWE-u nisu htjeli komentirati Iz Grada poručuju kako nemaju informacije o eventualnom raskidu ugovora. – Ništa ne znam o tome. Ali sumnjam da će raskinuti ugovor s nama jer im je i ovako jako dobro – poručuju iz gradske uprave. Najavljivale se optužnice Podsjetimo, zagrebački pročistač otpadnih voda, njegova gradnja i ugovori između Grada i investitora prošle su se godine našli pod povećalom, a neki su od samog početka ugovor sklopljen po modelu javno-privatnog partnerstva ocjenjivali štetnim. Naime, nagađalo se da će istrage o eventualnoj štetnosti ugovora rezultirati i optužnicama, no do danas zbog, kako se često tvrdilo, preplaćenog pročistača otpadnih voda nitko nije odgovarao na sudu. Još 100 milijuna eura za radove na vodnoj mreži Za sanaciju dijela glavne odvodne mreže (GOK), gradnju spalionice za mulj iz kanalizacije kao i rješavanja problema smrada na Žitnjaku Grad bi mogao izdvojiti dodatnih 100 milijuna eura. Naime, prema ugovoru, ZOV je već odavno trebao pronaći način zbrinjavanja mulja. Ipak, kako je Grad najavio gradnju spalionice, s tom se investicijom čekalo. 3,2 milijarde kuna do sada je platio Grada Zagreb za gradnju, rad i održavanja pročistača otpadnih voda - građani po kubiku  vode plaćaju 4,7 kuna ZOV-u - ZOV ima 60 zaposlenih - njemačke tvrtke RWE i WTE do 2028., do kada traje ugovor između Grada Zagreba i ZOV-a, zaradit će oko 100 milijuna € - tvrtke RWE i WTE, koje su vlasnici  97 posto ZOV-a, uložile su u gradnju  oko 300 milijuna eura - ove godine Grad Zagreb će ZOV-u platiti oko 430 milijuna kuna - do 2028. godine Grad Zagreb bi mogao za pročistač potrošiti ukupno 11,1 milijardu kuna 