Zagrepčani će u subotu suvremenu umjetnost moći doživjeti na trgovima i ulicama u sklopu “Bijele noći”, manifestacije koja je 2002. nastala u Parizu. Razni programi odvijat će se na 18 lokacija u gradu, a besplatno će se moći pogledati od 16 sati do 1 iza ponoći. Tako će ispred Hrvatskog narodnog kazališta izići svi ansambli; izvodit će, među ostalim, “Seviljskog brijača” i “Figarov pir”, a balerine će plesati “Labuđe jezero”. Posjetitelji će moći razgledavati i unutrašnjost kazališne zgrade. Oživjet će svjetlosnim efektima i tunel Grič, kao i Art park, u kojem će se održavati i likovne radionice te crtanje uživo. Na Trgu bana Jelačića pak vratit će nas u pedesete u sklopu Vintage Zagreb Festivala, a na Platou Gradec francuski umjetnik Etien, koji je već oslikao tamošnju galeriju motivom velikog kita, nastavit će svoj rad – velikom kornjačom. Na Europskom trgu moći će se igrati društvene igre u organizaciji “Mozgaonice”. Detaljan program može se vidjeti na www.infozagreb.hr/bijela-noc. (pb)• 