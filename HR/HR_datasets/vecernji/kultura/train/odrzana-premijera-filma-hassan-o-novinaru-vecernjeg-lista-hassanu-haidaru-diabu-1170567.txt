U sklopu Mediteran foruma Subversive festivala u Kinu Europa održana je premijera filma "Hassan" o novinaru Večernjeg lista Hassanu Haidaru Diabu u režiji Arsena Oremovića. Brojna lica došla su vidjeti premijeru filma o dobitniku brojnih novinarskih nagrada koji je vrhunac novinarske karijere dostigao ovogodišnjim intervjuom s vladarom Sirije Bašar al-Asadom. Srednjometražni “Hassan” nastao je u sklopu Oremovićeva diplomskog studija dokumentarnog filma na zagrebačkoj Akademiji dramske umjetnosti, a bavi se bliskoistočnim političkim kontekstom i pitanjima imigracije kroz osobnu priču novinara koji je kao student početkom osamdesetih doputovao u Zagreb. Haidar Diab u filmu otvoreno iznosi svoj stav o tome kako je u zemljama Bliskog istoka diktatura jedini održivi model te objašnjava kako je izgubio vjeru u revolucije, kojima se zanosio kao mladić. Za svoj novinarski rad prošle je godine dobio nagradu Marija Jurić Zagorka, a njegov nedavni intervju sa sirijskim diktatorom Assadom, čiji se dijelovi vide i u filmu, izazvao je veliku pažnju i brojne debate.     