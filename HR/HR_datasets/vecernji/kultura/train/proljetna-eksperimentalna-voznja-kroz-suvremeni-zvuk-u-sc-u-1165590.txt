Zanima vas kako zvuči vožnja skejtom pretvorena u muzičku kompoziciju? Što je modularni sintetizator, kako radi Multimedijalni solarni sat i kako zvuče punkeri iz benda The EX kada im se pridruže gajde? Odgovore na ta i mnoga druga pitanja dobit ćete na 5. Izlogu suvremenog zvuka koji će se održati u Studentskom centru od 3. - 6. svibnja. Ulaz na sve programe festivala je besplatan. Na ovogodišnjem međunarodnom festivalu suvremene glazbe umjetnici iz Austrije, Belgije, Danske, Velike Britanije, Francuske, Hrvatske, Nizozemske, Njemačke, Portugala, Slovenije, Srbije i Švicarske odvest će publiku na eklektično putovanje od elektronike, noisea, dronea i eksperimentalne glazbe, preko sound arta, DIY instrumenata, prostorne kompozicije do spoken word izričaja, post punka i suvremenoga jazza. Međunarodno priznati francuski glazbenik i umjetnik Pierre Bastien, koji će nultoga dana festivala 2. svibnja (21h, Polukružna dvorana) održati impro koncert s glazbenicima Franzom Hautzingerom i Alen Sinkauzom, u glavnom programu Izloga izvest će i svoj novi projekt Quiet Motors, 3. svibnja od 21:30 u Polukružnoj dvorani. Bastien gradi svoje instrumente/mehaničke sprave te ih koristi uz zvuk trube i projekcije cijeloga sklopa on-site, stvarajući time na vrlo poetičan način mehaničke skulpture na razmeđi glazbe i vizualnih umjetnosti. Oba koncerta realizirana su u suradnji s Galerijom Močvara. Članovi berlinskoga puhačkog ansambla Zinc & Copper, trombonist Hilary Jeffery i hornistica Elena Kakaliagou, uz Gideona Kiersa za kompjuterom i mix pultom održat će koncert po završetku prvoga dana festivala s polaznicima radionice za trubače i oblikovatelje zvuka. Radionica će se održati od 1. - 3. svibnja u Teatru &TD. Koncert je na rasporedu 3. svibnja u 23h u Velikoj dvorani &TD-a. Još jedna skupina radioničara izvest će svoj program. Riječ je o polaznicima 2. radionice elektroničke i improvizirane glazbe za djecu Tvornica zvuka pod vodstvom glazbenika i skladatelja Nenada Sinkauza. Radionica je bila namijenjena djeci u dobi od 8 do 11 godina, a u ovom su se edukativnom projektu, koji je trajao više od 2 mjeseca, mali budući glazbenici upoznali s mikrofonima, efektima, sintetizatorima…. Što su naučili poslušajte prvoga dana festivala, 3. svibnja u 19h, u MM centru. S projektom Multimedijalni solarni sat Navijamo za Sunce stiže umjetnik Davor Sanvincenti. Riječ o neovisnoj platformi za promociju suvremene glazbe i zvukovne umjetnosti te participativnoj 4- kanalnoj instalaciji za neko osunčano vrijeme ispred nas. Navijanje počinje 28. travnja 2017. i ostaje stalno u prostorima Teatra &TD. IzRadionica Solarnog sata Navijamo za Sunce realizirala se u sklopu projekta Edukultura SC Kulture promjene SC-a uz potporu Ministarstva kulture RH i Grada Zagreba. Poljska umjetnica Ewa Justka dolazi s područja elektroničke noise glazbe, samouka je graditeljica instrumenata i profesorica elektroničke glazbe koja živi i radi u Londonu, a tijekom festivala održat će dvije radionice. U prvoj, jednodnevnoj radionici, Justka će voditi sudionike kroz stvaranje jedinstvenoga, višeslojnoga elektroničkog instrumenta i sklopa efekata - Voice Odder, a za vrijeme radionice Organski sekvencer sudionici će naučiti graditi elektroničke sklopove: kako lemiti, čitati sheme i podatkovne tablice, koristiti multimetar, a učit će i o funkciji osnovnih elektroničkih komponenti. Također, polaznici radionica održat će koncert, 5. svibnja u 20h, u Galeriji SC. Mladi umjetnik Tin Dožić predstavit će se projektom re-okreti koji je nastao kao rezultat promišljanja i rada sa zastarjelom tehnologijom i elektroničkim otpadom. Recikliranje starih walkmana, CD playera i igračaka pribavljeni su elektromotori koji čine temelj ove izvedbe. G.A.M.E. - Ghent Advanced Master Ensemble, glazbeni ansambl unutar Umjetničke škole pri Kraljevskom sveučilištu u Gentu okuplja mlade glazbenike koji dijele želju za dijalogom, stvaranjem novih djela i otkrivanjem recentnih pomaka u suvremenoj glazbi. Petero glazbenika izvest će pet kompozicija od kojih su tri hrvatske i jedna svjetska premijera. U igri su gitarske pedale povezane u niz, neonske lampe, midi klavijatura, koncertni klavir, klarinet, violončelo, udaraljke, kamere i solarni paneli. Slušamo ih 5. svibnja u 21h u MM centru. Ovogodišnji Izlog donosi i filmski program, dokumentarni film Tony Conrad: Completely in the Present redatelja Tylera Hubbyja o životu i djelu američkoga avangardnog umjetnika, filmaša, glazbenika, kompozitora i sound artista, čiji su filmovi i skladbe od ranih 1960-ih predstavljali neku vrstu legende umjetnicima i glazbenicima diljem svijeta. Film gledamo 4. svibnja u 19:30h u MM centru. Projekcija je dio programske cjeline Iz kratke baze 25 FPS-a projekta Kratke slike posvećenoga nezavisnom i inovativnom filmu, a koji se održava svakoga četvrtka u MM centru. U Francuskom paviljonu, izuzetno inspirativnom prostoru za zvučna istraživanja, održat će se dva koncerta. U četvrtak, 4. svibnja u 22:30, nastupit će saksofonistica Mette Rasmussen i trubačica Susana Santos Silva, obje jako cijenjene i priznate na suvremenoj glazbenoj sceni, a večer poslije splitski glazbenik Davor Gazde upoznat će publiku sa svojim radom na modularnim sintetizatorom. Za njega Gazde kaže da je ”glazbeni instrument bez početka i kraja, koji može biti najjednostavniji, ali i najkompliciraniji instrument”, a Francuski paviljon smatra svojim ravnopravnim partnerom u izvedbi. U sklopu programa Explicit Music, američki udaraljkaš, skladatelj i vizualni umjetnik Eli Keszler predstavit će 5. svibnja u 22:30 u Polukružnoj dvorani &TD-a materijal sa svoga posljednjeg solo albuma Last Signs of Speed objavljenoga krajem 2016. Skejter, vizualni umjetnik i glazbenik Sergej Vutuc, inženjer elektroakustike, glazbenik i glazbeni producent Miodrag Gladović, skladatelj i glazbenik Nenad Sinkauz te skejteri Dan Ibrahimović, Michel Kubaček i Mario Kunštek na Izlog stižu s projektom Poolsation, istraživačkim zvučnim performansom tijela u pokretu. Osim što vožnja skejta sama po sebi zvuči, ozvučena tijela skejtera, ozvučen skejt bazen te manipulacija, tj. korištenje dobivenih audio signala, vožnju pretvaraju u muzičku kompoziciju. Performans je rezultat Rezidencije Muzičkog salona, a pratimo ga na Skate poolu u Studentskom centru, 5. i 6. svibnja, u kasnovečernjim satima. Šalter ansambl elektroakustički je ansambl improvizatora, koji čine neki od najinovativnijih pojedinaca glazbene scene Slovenije, Hrvatske, Srbije i Švicarske, okupljen na glazbenoj rezidenciji u vrijeme trajanja festivala. Glazbenici Roko Crnić (bas gitara, elektronika), Bertrand Denzler (tenor saksofon), Marina Džukljev (klavir), Tomaž Grom (kontrabas, elektronika), Jonas Kocher (harmonika), Samo Kutin (hurdy gurdy), Julien Mégroz (udaraljke), Srđan Muc (električna gitara, elektronika), Tena Novak Vincek (violina), Nenad Kovačić (udaraljke), Robert Roža (elektronika) i Irena Tomažin (glas, elektronika) na granici su slobodne improvizacije i kompozicije, pri čemu kolektivni procesi oblikuju srž glazbe. Ansambl izvodi četiri nove skladbe Bertranda Denzlera, Tomaža Groma, Roka Crnića i Roberta Rože. Koncert je na rasporedu 6. svibnja u 21:30 u Velikoj dvorani &TD-a. Ovogodišnje izdanje Izloga suvremenog zvuka ugostit će i drugi u nizu od posebnih koncerata koji se održavaju u Berlinu, Zagrebu i Amsterdamu u čast života i duha nedavno preminuloga glazbenika Dannyja O´Reillyja, ali i kako bismo istovremeno, još jednom, proslavili život njegova dobroga prijatelja Dragana Pajića Paje. Cul-de-Sac Orkestar za ubrzanu evoluciju slavi živote i glazbu prijatelja, ali i 30,5 godina (ne)postojanja. Na rasporedu je 4. svibnja u 24h u Velikoj dvorani &TD-a. Na festivalu ćemo slušati i „stare mlade“ prijatelje Izloga, Ansambl za suvremenu glazbu S/UMAS. Ovogodišnji koncert S/UMAS-a rezultat je Rezidencije Muzičkog salona u kojoj sudjeluju članovi S/UMAS-a pod umjetničkim vodstvom skladatelja i glazbenika, gosta prošlogodišnjega festivala, klarinetista Tima Hodgkinsona. Članovima glasovitoga nizozemskog underground benda The Ex nastalog 1979. u punk revoluciji, Andyju Moorue i Terrie Hesselsu na Izlogu će se pridružiti gajdašica Genevieve Murphy. Kako zvuči punk u kombinaciji s gajdama poslušajte posljednjega dana festivala, 6. svibnja u 22h u MM centru. Nakon nastupa na austrijskom Elevate festivalu, austrijski elektroničari Radian predstavljanjem svojega novog albuma On Dark Off Silente, zatvaraju ovogodišnji festival u Galeriji SC u 24h. Poseban projekt donosi i post-program festivala. Audio vizualna umjetnica Hrvoslava Brkušić, glazbenik Hrvoje Nikšić i inženjer radioamater Željko Ulip u svome projektu Satellite Bouncing tijekom glazbene izvedbe na pianinu, indijskom harmoniju i perkusijama, a korištenjem radioamaterske stanice, šalju signale sa zemlje na satellite koji trenutačno prolaze kroz našu orbitu, a oni se modulirani vraćaju nazad. Kako to zvuči provjerite 10. svibnja u 21h u Atriju &TD-a.     Sve informacije o festivalu potražite na www.izlogfestival.com i na Facebook stranici Muzičkog salona. 