Dokumentarni film "Sve je bio dobar san", redatelja Branka Ištvančića, dobio je nagradu za najbolji povijesni dokumentarni film u kategoriji dugometražnih dokumentarnih filmova na Međunarodnom festivalu dokumentarnog filma "Beyond the Borders" koji se održavao u otočkom mjestu Castellorizo u Grčkoj. Radi se o dokumentarcu koji proučava događaje iz vremena početka rata u Hrvatskoj, dolaska mladog francuskog dragovoljca Jean-Michela Nicoliera u Hrvatsku, njegovu borbu i njegovu mučeničku smrt na Ovčari. Sve to gledateljima se prikazuje kroz vizuru njegove majke Lyliane Fournier koja u filmu traga za informacijama kako bi došla do posmrtnih ostataka svoga sina. Tijekom ove godine film je prikazivan u digitaliziranim kinodvoranama diljem Hrvatske, izazvao je veliki interes, a pogledalo ga je preko 8000 gledatelja. Film je premijerno prikazan 17. veljače 2016. godine u dvorani kina Europa u Zagrebu. – Ovo je veliko priznanje našem filmu upravo zbog naglaska na promoviranju i suočavanju sa suvremenom prošlošću, o čemu govori i naš film koji promiče vrijednosti o Domovinskom ratu u Hrvatskoj – navodi producent filma Antun Ivanković, inače predsjednik Udruge dr. Ante Starčević koja je producent filma. Nagrađeni i nominirani filmovi na festivalu u Grčkoj će nakon festivala imati svoje dodatne projekciju u SAD i Australiji. Festivalu i nagradama za najbolje filmove pokrovitelj je grčki državni parlament. >> 'Kako je moguće da se na popisu stanovništva nalaze osobe koje služe kaznu za Ovčaru?' 