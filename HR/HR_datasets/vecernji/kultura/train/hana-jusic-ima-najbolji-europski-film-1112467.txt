Usprkos visokim očekivanjima medija i struke, na svjetsku premijeru svojeg dugometražnog prvijenca “Ne gledaj mi u pijat” na velikom filmskom festivalu u Veneciji redateljica Hana Jušić otisnula se samozatajno, uz opasku da se kao i uvijek nada da neće nikoga razočarati. Gradeći svoju karijeru strpljivo i polako, u više navrata govorila mi je da je opterećuju epiteti velike filmske nade, da ne voli preveliku medijsku pažnju, da bi joj bilo draže da njeni filmovi govore sami za sebe. Nagrade FEDEORA jako cijenim, kad njihov žiri prosuđuje film, osjećaš se kao da si u učionici strogog profesora Usprkos razumljivoj tremi, u Veneciji ne samo da nije razočarala nego je hrvatskom filmu donijela jedno od najvećih u nizu velikih priznanja: četveročlani žiri asocijacije filmskih kritičara FEDEORA njen prvijenac “Ne gledaj mi u pijat” proglasio je najboljim europskim filmom! – Sama činjenica da je film uvršten u program takvog festivala bila je dovoljno velika da nadiđe moja očekivanja, a nagrada kritike za najbolji europski film zaista je neočekivan bonus. Otkad smo se vratili iz Venecije, stalno nas neko zapitkuje hoće li biti koja nagrada, između ostalih i moja baka, a nama je svima samo sudjelovanje bilo veliko. Sad nam je jako drago što imamo potvrdan odgovor na to pitanje, a naravno i zato što je to bitno priznanje za naš rad – rekla nam je Hana Jušić vozeći se s producenticom Ankicom Jurić Tilić natrag u Veneciju, na svečanu dodjelu nagrada. – Sigurno je divan osjećaj imati svjetsku premijeru na takvom festivalu i potom se još vratiti s nagradom. Općenito izuzetno cijenim nagrade FEDEORA, uvijek imam osjećaj da smo “u učinioci strogog učitelja” kad njihov žiri procjenjuje film. Drago mi je da je “Ne gledaj mi u pijat” ovako lijepo počeo svoj festivalski krug i jedva čekam da ga pokažemo i domaćoj publici – dodala je Ankica Jurić Tilić, koja je između ostalih recentnih filmova producirala Matanićev “Zvizdan”. I prije službenog proglašenja nagrade, među filmašima je jučer vladala slavljenička atmosfera. Za komentar smo zamolili i Hrvoja Hribara, direktora Hrvatskog audiovizualnog centra koji je od početka podržavao film. – Ova nagrada “Pijatu” ne samo da je zaslužena nego i točna jer kaže da je to najbolji europski film na venecijanskom festivalu. Osom toga, on je svakako najženskiji film. Pisale su ga, snimile, režirale, producirale, odglumile mahom žene. Film je ženski suptilan i okrutan kako samo žene mogu biti – rekao je Hribar koji ističe da je ovo, usprkos generalnoj situaciji u zemlji, još jedan dokaz da se za hrvatski film treba boriti. – Vijest o nagradi zatekla nas je dok smo slavili Grand Prix iz Montreala za “Ustav Republike Hrvatske” Rajka Grlića. U isto vrijeme u hrvatskim kinima komedija “ZG80“ Igora Šeregija obara rekorde, na aerodrom smo upravo odveli Kristinu Kumrić i njenu ekipu koja se s kratkim filmom “Po čovika” natječe u Torontu. Dok čitamo o nominaciji filma “S one strane” Zrinka Ogreste za europski i kandidaturi za američki Oscar, Matanić se natječe za Europsku nagradu publike. S takvom statistikom nekako mirno spavam – rekao je Hribar. Film “Ne gledaj mi u pijat” natjecao se u konkurenciji programa Venice Days, a žiri udruženja FEDEORA, koje okuplja filmske kritičare Europe i Mediterana, za svoje je nagrade ocjenjivao i filmove iz glavne konkurencije venecijanskog festivala.      >> Grand prix 25. Dana hrvatskog filma dodijeljen filmu 'Dum spiro spero' Pere Kvesića 