Dobitnici državne nagrade “Iso Velikanović” za prevođenje ove su godine Mirjana Hećimović i Dinko Telećan. Nagradu za životno djelo dobila je Mirjana Hećimović, koja je sa slovenskog jezika na hrvatski prevela više od pedeset beletrističkih i desetak stručnih knjiga, pedesetak radiodrama, ali i dvije drame igrane u kazalištima. Prevodila je za potrebe HRT-a, a cijeli je radni vijek provela u statusu slobodne književne prevoditeljice, kao što je to istaknuo član odbora za dodjelu nagrade Sead Muhamedagić. Godišnju nagradu “Iso Velikanović” dobio je Dinko Telećan za prijevod djela Roberta Gravesa “Bijela božica – povijesna gramatika pjesničkog mita” koju je objavio zagrebački Sandorf. Predsjednica Društva hrvatskih književnih prevodilaca Petra Mrduljaš Doležal istaknula je kako je Gravesova “Bijela božica” neobično djelo i megalomanski podvig tkanja raznorodnih niti poezije, mitologije i antropologije u jedinstvenu tapiseriju, koja katkad zbunjuje, ali oduševljava i nadahnjuje. Nagrade je uručila ministrica kulture Nina Obuljen Koržinek u Hrvatskom državnom arhivu. • 