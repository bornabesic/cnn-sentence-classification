U Bosni i Hercegovini sve se mora ispolitizirati, pa tako i igrani filmovi, poglavito ako obrađuju ratne teme, a takvih je u posljednjih dvadesetak godina najviše. Nakon dizanja prašine oko filmova “Lijepa sela lijepo gore”, “U zemlji krvi i meda”, “Grbavica”, “Neprijatelj”, “Na mliječnom putu”..., ovih se dana buka podigla oko snimanja filma “General” Antuna Vrdoljaka u Livnu i njegovoj okolici. Iz Hrvatske u BiH Ništa spornog nije bilo dok tenkovi odnosno snimanje nije preseljeno iz Hrvatske u BiH. Ministarstvo obrane BiH, točnije, ministrica Marina Pendeš je, na molbu produkcije filma, bez financijske naknade ustupila korištenje vojne opreme (tenkovi, topovi i kamioni koji su za snimanje obojeni kao oprema JNA) za potrebe snimanja filma o generalu Anti Gotovini, ne videći u tome ništa sporno. “Ovo nije prvi put da Ministarstvo obrane daje tenkove i određene resurse u svrhu snimanja filmova, dakle za sedmu umjetnost. Kada je Emir Kusturica tražio vojne resurse, izašli smo mu u susret. Isto je tako bilo i u slučaju Angeline Jolie ili pak Jasmile Žbanić. Tko se god obratio Ministarstvu obrane, mi smo mu izašli u susret. Ovdje ne govorimo o generalu Gotovini, nego o filmu koji snima Antun Vrdoljak. U tom smislu ministrica obrane i ljudi u Zajedničkom stožeru nemaju razloga ne odobriti ono što je potrebno za snimanje filma”, kazala nam je ministrica obrane Pendeš. Međutim, njezin zamjenik Boris Jerinić ne misli tako. On generala Gotovinu, koji je, usput rečeno, pravomoćno oslobođen zapovjedne odgovornosti za zločine na Sudu u Haagu, smatra odgovornim za protjerivanje Srba iz Krajine. Za srpske je Novosti Jerinić izjavio kako je to sramotan potez ministrice obrane. “Pa Ministarstvo potpomaže snimanje filma o ratnom zločincu koji je sa svojom vojskom protjerao 200.000 Srba iz zapadnokrajiških općina. Bio sam protiv te odluke, ali donijeli su je ministrica i načelnik OS BiH. Hrvatskoj je ustupljena imovina Oružanih snaga BiH, a sada pitam što bi rekli u Ministarstvu da je, primjera radi, Srbija tražila imovinu da snima film o nekom srpskom generalu”, pitao se Jerinić. Pravi vojnici Kao podsjetnik vrijedi spomenuti kako je ratni film “Lijepa sela lijepo gore” Srđana Dragojevića sniman neposredno nakon rata u BiH na području istočne Bosne, točnije u Višegradu, te da su sve osobe u vojnim odorama u filmu bile zapravo pravi vojnici koji su bili raspoređeni na borbenoj liniji samo nekoliko kilometara udaljenoj od seta. Koproducent filma “General” i glumac Slaven Knezović, koji je bio zadužen osigurati vojnu opremu u BiH za snimanje filma, kazao nam je: “Hrvati su konstitutivan narod ovdje, a ako neki misle suprotno i da ne pripadamo ovoj zemlji, onda neka odvoje dio naoružanja koje nam pripada od Oružanih snaga BiH i mi ćemo se izdvojiti. Budući da postoji komponenta koja je pravni sljednik HVO-a, naša traženja su sasvim legitimna. Ja nisam tražio ništa od Armije BiH ni od Vojske Republike Srpske jer niti bih tražio, niti bih dobio. Eh, zato, dok ima HVO-a u svemu tome, dotle se to može zvati i zajedničkom vojskom”, kazao je Slaven Knezović, inače bivši pukovnik HVO-a. Najskuplji filmski projekt Na upit utječe li ova novonastala situacija na snimanje filma, kratko je kazao: “Ne, psi laju, karavani prolaze, tako je uvijek bilo u BiH.” Film o Anti Gotovini nastavlja se snimati u Livnu i na obroncima Dinare, dakle u Federaciji BiH, a snimanje na tom području trebalo bi biti dovršeno do ponedjeljka, kada se ekipa filma vraća u Hrvatsku, odnosno u Ploče. Inače, snimanje “Generala” predstavlja najskuplji filmski projekt na području bivše Jugoslavije u proteklih 30 godina. Proračun s kojim redatelj tog filma Antun Vrdoljak raspolaže za snimanje u Hrvatskoj i BiH iznosi čak četiri milijuna eura. Snimanje filma podržala je i Fondacija za kinematografiju FBiH.•      >>Obožavatelji Gorana Višnjića u Americi oduševljeni su i jedva čekaju film o Gotovini 