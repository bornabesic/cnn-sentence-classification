U subotu, 21. siječnja preminuo je  dugogodišnji djelatnik Satiričkog kazališta "Kerempuh" Boris Geršak. Na hrvatskoj kazališnoj sceni bio je prisutan i kao izvršni producent Nagrade hrvatskog glumišta od samog početka te manifestacije. Isto tako, istaknuo se kao izvršni producent i glavni organizator međunarodno  afirmiranog teatra "Ulysses".  Tijekom  domovinskog  rata  bio  je  aktivni član „CROATIAN ART FORCES  (CAF)“,  inicijative  koju  je  pokrenulo Hrvatsko društvo dramskih umjetnika u suradnji s Ministarstvom kulture i prosvjete. U svoje  matično kazalište došao je 1. srpnja 1976. i punih četrdeset godina bio je nezamjenjiv član Uprave. Obnašao je dužnost inspicijenta, izvršnog producenta, organizatora i  avnatelja  tehnike. Bio  je s Kerempuhom od njegovih  samih početaka, još od doba varijetea, kada se kao dijete igrao u tom kazalištu u kojem je bila zaposlena njegova majka. Ovaj istinski zaljubljenik u  teatar živio je za scenu dajući joj svaki atom svoje energije. Stoga, nije čudo da je stekao status jedne od najomiljenijih figura domaće kazališne scene. Ovaj  događaj  za  Satiričko kazalište „Kerempuh“, kao i za cijelo hrvatsko glumište, obilježen je dubokom tugom jer nas je napustio naš voljeni kolega i prijatelj čiji odlazak predstavlja nenadoknadivi gubitak. Boris  Geršak, dobri duh teatra,  u kojem je proveo doslovno cijeli svoj život, svakim je svojim djelom i postupkom dokazivao nesvakidašnju plemenitost, poštenje i dobrotu. Znao je voljeti i ta mu je ljubav bila uzvraćena.  Komemoracija za Borisa Geršaka održat će se u četvrtak, 26. siječnja 2017. u Satiričkom kazalištu Kerempuh s početkom u 13 sati. Ispraćaj Borisa Geršaka bit će u četvrtak, 26. siječnja, u 16 sati na zagrebačkom Krematoriju. >>  Željko Königsknecht: Moj je uzor Pero Kvrgić koji i u mirovini glumi kao mladić 