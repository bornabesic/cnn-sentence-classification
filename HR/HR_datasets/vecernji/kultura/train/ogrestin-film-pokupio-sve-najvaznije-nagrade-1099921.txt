Film “S one strane” Zrinka Ogreste osvojio je sedam nagrada na 63. filmskom festivalu u Puli u konkurenciji hrvatskog filma koji je, i prema riječima predsjednice žirija Sanje Vejnović, u odnosu na neke od prethodnih godina pokazao određenu stagnaciju. Ogrestin film pobijedio je u kategorijama najboljeg filma, režije, scenarija (Ogresta i Mate Matišić), glavnog glumca (Lazar Ristovski), glavne glumice (Ksenija Marinković), montaže (Tomislav Pavlic) i oblikovanja zvuka (Martin Semenčić i Ivan Zelić). Iako je od početka njegov film slovio za favorita, Ogresta je do proglašenja nagrada bio suzdržan: – Pulski je festival varljivo mjesto. Svi mi koji dugo tu dolazimo i imamo utakmice u nogama znali smo doživljavati svašta. I onda kada smo očekivali da bismo nešto mogli dobiti znalo se dogoditi da ne dobijemo nijednu nagradu, što se meni dogodilo s prethodnim filmom “Projekcije”. A nekada se, evo, dogodi i da dobiješ i malo previše. U svakom slučaju, drago mi je možda ponajviše zbog činjenice da je ovo, koliko mi je poznato, prvi put u povijesti festivala da je jedan film dobio nagrade u pet glavnih kategorija: film, režija, glumac, glumica i scenarij – rekao je Ogresta čiji je film dobio i nagradu kritičara Oktavijan. Film “Sve najbolje” Snježane Tribuson osvojio je pet nagrada: za najbolju debitanticu (Renata Pokupić), vizualne efekte (Saša Budimir, Ratimir Rakuljić i Lado Skorin), kostimografiju (Ivana Zozoli Vargović), scenografiju (Željka Burić) i sporednu ulogu (Goran Navojec). Film “Trampolin” osvojio je nagradu za najbolju sporednu mušku ulogu (Tena Brankov Nemet), “Narodni heroj Ljiljan Vidić” za kameru (Tamara Cesarec) i masku (Slavica Šnur), a Darko Rundek i njegov Cargo Trio za glazbu u dokumentarnom filmu “Generacija 68“. Žiri je apelirao na organizatore pulskog festivala da uvedu posebnu nagradu za dokumentarne filmove i također istaknuo da su ove godine hrvatske manjinske koprodukcije bile zanimljivije od nacionalnog programa, a među njima je pobijedio film “Dobra žena” Mirjane Karanović. Najboljim stranim filmom proglašen je rumunjski “Nezakonito” Adriana Sitarua. >> Ovog ljeta desetak spektakularnih događanja u puskoj Areni - od Carrerasa do Planta 