U Šibeniku je u devedeset i trećoj godini života umro romanopisac, pjesnik, novinar i televizijski urednik Mladen Bjažić. Rođeni Zlarinjanin, studirao je književnost na zagrebačkom Filozofskom fakultetu, a u književnost je ušao kao pjesnik koji se osobito isticao pišući poeziju za djecu. Prvi znanstveno-fantastični roman “Osvajač 2 se ne javlja” objavio je 1959. zajedno sa Zvonimirom Furtingerom, a najviše uspjeha imao je njihov roman “Ništa bez Božene” objavljen u čak sedam izdanja. Nagrađivan je bio i njegov roman "Opasno po život".  Pisao je Bjažić uspješno i kriminalističke romane. Kao urednik dječjih listova, Bjažić je promicao strip i njegove ponajbolje autore kao što su Maurović i braća Neugebauer, za što je i nagrađen nagradom za životno djelo koja nosi ime Andrije Maurovića. Radeći u kući Vjesnik Bjažić je pokrenuo i slavni Plavi vjesnik koji je prodavan u 120.000 primjeraka. Kao urednik dječjeg programa na Televiziji Zagreb zaslužan je za niz uspješnih serija, ali i lik Menda Mendovića. Kraće vrijeme bio je i urednik kulture u Večernjem listu.  Posljednji ispraćaj biti će u četvrtak 26. siječnja u 15 sati na mjesnom groblju otoka Zlarin, a komemoracija će biti 27. siječnja u 13,30 sati  u Gradskoj vijećnici Šibenik.  