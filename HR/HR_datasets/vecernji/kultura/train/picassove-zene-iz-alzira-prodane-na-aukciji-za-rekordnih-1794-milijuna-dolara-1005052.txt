Slika španjolskog slikara Pabla Picassa "Les femmes d'Alger (Version 'O')" (''Žene iz Alžira (Verzija 'O')'') prodana je u ponedjeljak na aukciji u New Yorku za 179,4 milijuna dolara, javlja Reuters. Time je srušila rekord triptiha Francisa Bacona ''Tri studije Luciana Freuda'' koji je 2013. godine prodan za 142,4 milijuna dolara i postala najskuplje dosad na aukciji prodano umjetničko djelo.  Riječ je o ulju na platnu iz 1955. godine. Aukcijska kuća Christie's procijenila je da će kubističko djelo biti prodano za oko 140 milijuna dolara, no nekoliko ponuđača natječući se preko telefona doveli su do toga da konačna ponuda iznosi 160 milijuna dolara. Uz proviziju aukcijske kuće od nešto više od 12 posto konačna cijena iznosila je 179.365.000 dolara.  Ista slika bila je ponuđena na aukciji 1997. godine. Tada je prodana za 31,9 milijuna dolara.  >> Picassova muza bila je kapacitet iste snage  >> Anne Baldassari: Picasso je sav erotičan 