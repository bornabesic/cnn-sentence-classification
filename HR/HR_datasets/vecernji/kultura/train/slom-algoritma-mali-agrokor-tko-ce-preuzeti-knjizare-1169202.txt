Nakon velikog, dobili smo i mali Agrokor. Na tridesetak knjižara tvrtke Algoritam MK diljem Hrvatske stavljene su obavijesti o inventuri koja traje od ponedjeljka. I trajat će do ponedjeljka. Daljnje poslovanje tih knjižara je upitno. Zajednica nakladnika i knjižara iza zatvorenih vrata pregovara s upravom knjižarskog lanca kojem je od petka zbog visokih dugova blokiran račun kako bi neke druge domaće tvrtke (navodno Školska knjiga, VBZ, Znanje i Menart) preuzele dosadašnje Algoritmove knjižare da se već od sutra u njima ne bi našle cipele, krafne, sladoled ili kafići. Treba znati da nijedan od tih prostora nije u Algoritmovu vlasništvu, nego u najmu. Stoga je pred pregovaračima dugo i strpljivo pregovaranje, ne samo s upravom Algoritma MK nego i sa stvarnim vlasnicima prostora na elitnim gradskim položajima. Veliki projekt, hrpa dugova – Pregovori traju, ali idu u dobrom smjeru. Postoje dva izlaza. Jedan je pokušaj Algoritma da skine blokadu. A drugi je da neki izdavači preuzmu neke od lokacija. U tom smislu postoje četiri pisma namjere, kako bi se spasilo ono što se spasiti da i sačuvale knjižare na koje je otpadalo četrdeset posto prometa knjigama. Mi smo kao Zajednica produžili rok za inventure do ponedjeljka, a onda ćemo donijeti odluku hoće li se iz knjižara povlačiti knjige. Treba znati da je tu riječ o šleperima knjiga. Totalno povlačenje moglo bi izazvati logistički kaos – veli Mišo Nejašmić, predsjednik Zajednice nakladnika i knjižara pri Hrvatskoj gospodarskoj komori. I on je svjestan da su dugovi lanca Algoritam MK golemi. Navodno taj lanac samo nakladnicima duguje tridesetak milijuna kuna, a tu je još dvadesetak milijuna kuna duga... Većina tih dugova moglo bi dobiti status prolivenog mlijeka, što je užasan podatak za ionako iscrpljenu izdavačku branšu. No, Mišo Nejašmić je uvjeren da se postojeće knjižare ne smije prepustiti stihiji i tržištu. A još prije samo tri godine novinari su hitno pozvani na svečanu objavu vijesti o ujedinjavanju triju knjižarska lanca, i to Algoritmova, Profilova i onog Mozaik knjige. Tada su se Zoran Antičević, Danijel Žderić i Bojan Vidmar pohvalili da Hrvatska dobiva četrdesetak modernih knjižara sa 150.000 artikala na čak devet tisuća četvornih metara?! U samo tri godine, od velikog projekta, ostala je hrpa dugova koji se mjere u milijunima kuna i koji će neke manje i srednje izdavače možda stajati i njihova opstanka. S vremenom je, naime, zbog očajno duge gospodarske krize u Hrvatskoj, iz knjižarskog lanca APM ispao Profil, a onda i Mozaik knjiga. Tako je Zoran Antičević prije samo koji tjedan u centru Zagreba, na samo stotinjak metara udaljenosti, imao čak tri knjižare, onu u hotelu Dubrovnik, onu nekadašnju Mozaik knjige u Bogovićevoj uz Croatia records i nekadašnji Profilov Megastore. Pa kakva bi to kupovna moć hrvatskih građana i kulturna osviještenost morala biti da te tri knjižare u (pre)skupim poslovnim prostorima mogu poslovati pozitivno? Otkupljivanje i po 310 knjiga – Sadašnji sustav potpora Ministarstva kulture, usklađen sa Zakonom o državnim potporama, ne uključuje direktne potpore knjižarima – ističe ministrica kulture Nina Obuljen Koržinek. No, najavljuje da će Ministarstvo značajno pojačati direktni otkup od izdavača za narodne knjižnice. U natječaju raspisanom prije deset dana objavljeno je da se povećava minimalni broj otkupljenih knjiga po naslovu sa 20 na 135, a otkupljivati će se i po 165, tj. 310 knjiga. Do kraja godine za otkup za knjižnice rezervirano je dvanaest milijuna kuna. – Kriza u Algoritmu MK odrazit će se na više razina: narušit će se vrlo krhka i ionako mizerna likvidnost unutar branše, osnažit će nepovjerenje kreditora u čitav sektor, a publici će iz vidokruga nestati brojne knjižare koje su dosad bile na frekventnim punktovima mnogih gradova. Sandorf će pokušati održati kontakt sa svojom publikom na dosadašnjoj razini, ali bit će teško. Direktne financijske posljedice nenaplaćenih potraživanja su velike, kako za Sandorf tako i za sve ostale nakladnike koji su poslovali s Algoritmom – veli urednik Sandorfa Ivan Sršen, koji se trenutačno nalazi na sajmu u Solunu. No, ima i onih nepopravljivih optimista koji misle da će kriza oko Algoritma MK, koja se nazire već mjesecima, ako ne i godinama, dodatno osnažiti izdavačku branšu i ojačati utjecaj Zajednice nakladnika i knjižara. Nadajmo se, na zadovoljstvo ljudi koji ipak kupuju i cijene knjigu. Pitanje distribucije treba rješavati strukturno, u razgovorima sa svim uključenim dionicima, s posebnom preporukom lokalnim samoupravama gdje je nužno osvijestiti potrebu da se manjim knjižarama kao i knjižarama u manjih sredinama osigura adekvatan prostor. Sadašnji sustav potpora Ministarstva kulture, koji je usklađen sa Zakonom o državnim potporama, ne uključuje direktne potpore knjižarima. Pregovori idu u dobrom smjeru, ali situacija se mijenja doslovno iz sata u sat. Četiri tvrtke poslale su pismo namjere o preuzimanju nekih dosadašnjih knjižara Algoritma MK. Sada nam je najvažnije spasiti knjižarsku mrežu koja je obuhvaćala čak četrdeset posto knjižarskih kapaciteta Hrvatske. Knjižare sada ne smijemo prepustiti stihiji i tržištu. Sada će se narušiti vrlo krhka i ionako mizerna likvidnost unutar branše, osnažit će nepovjerenje kreditora u čitav sektor, a publici će iz vidokruga nestati brojne knjižare koje su dosad bile na frekventnim punktovima mnogih gradova. Direktne financijske posljedice nenaplaćenih potraživanja su velike. 