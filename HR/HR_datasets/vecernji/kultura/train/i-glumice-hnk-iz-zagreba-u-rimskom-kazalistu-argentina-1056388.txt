"To je kazalište", jedan je od komentara talijanskih kazališnih kritičara predstave "Evanđelje", talijanskog umjetnika Pippa Delbona koja je stvorena u suradnji s Hrvatskim narodnim kazalištem u Zagrebu i koja je prikazana u čuvenom rimskom teatru Argentina od 19. do 30. siječnja. Sinoć je posljednju predstavu u Rimu puna dvorana pozdravila velikim pljeskom. To je različitija predstava od one koja je prošle godine izvedena u Zagrebu, jer nema orkestra i zbora, ali je ugodno iznenadila rimsku publiku. Delbonovo "Evanđelje" je ambiciozan međunarodni kazališni projekt u zajedničkoj produkciji HNK u Zagrebu i Emilia Romagna Teatro Fondazione iz Modene te u koprodukciji s kazalištima Vidy iz Lausanne, Maison de la Culture iz Amiensa i belgijskim Kazalištem iz Liegea. To je zapravo, kako je napisano u brojnim komentarima u talijanskim medijima, "Evanđelje 21. stoljeća". Opisana su mnoga zla današnjice, od tragedije migranata do izrabljivanja imigranata. Sve je praćeno i snimkama, kao i glazbom, uz ostalo s Mozartovim "Don Giovannijem" do “Sympathy For The Devil” Rolling Stonesa, a glazbu za to Delbonovo djelo napisao je Enzo Avitabile. Glazbeni kaleidoskop daje dodatnu vrijednost djelu koje je work-in-progress, a završava s pjesmom Jesus Christ Superstar iz istoimenog mjuzikla. U Zagrebu su u predstavu bili uključeni, uz glumce i plesače, Orkestar i Zbor HNK u Zagrebu. Nakon zagrebačke praizvedbe, Evanđelje se pretvorilo u dramsku verziju u kojoj su Orkestar i Zbor zamijenjeni tonom, te slikama i video zapisima koje je Delbono snimao tijekom nastanka predstave. Nakon Rima predstava se seli u Modenu (Teatro Storchi, od 4.-7. veljače 2016.), pa u Bolognu, u Teatro Comunale, od 25. do 28. veljače 2016., dok je prethodno u siječnju ove godine bila u Lausanni. Nakon Bologne ponovno će zagrebačka publika moći vidjeti to djelo (od 9. do 14. ožujka), pa će se preseliti u Francusku, pa opet u Italiju, u Milano itd. sve do i u 2017. godini. U predstavi su nastupile i glumice HNK-a u Zagrebu,  Nina Violić, Alma Prica, Vlasta Ramljak i Mirta Zečević. 