Emmanuel Pahud trenutačno je najbolji flautist na svijetu, rekao je dirigent Ivan Repušić prije nego što su obojica u utorak izašla na pozornicu Lisinskog s orkestrom Zagrebačke filharmonije. Nakon koncerta mogli smo se samo složiti s tom tvrdnjom, a maestru Repušiću zahvaliti što nam je doveo tog majstora. Odavno nije neki solist filharmonijskih koncerata izazvao toliko oduševljenje publike, u kojoj su osobito glasni bili učenici Glazbene škole Ivan Lukačić iz Šibenika, srednjoškolci iz Petrinje te osnovci iz Vrbovca.  Da nam se priprema nešto izvanredno, moglo se zaključiti već nakon bravurozno odsvirane uvertire Mozartova Figarova pira. Umjesto u garderobu, glazbenici koji nisu svirali sljedeću točku sišli su u publiku slušati Pahudov nastup u Mozartovom Koncertu za flautu i orkestar u D-duru. Svaka njegova nota, a osobito vlastite virtuozne kadence, bili su demonstracija tehničkog majstorstva i raskošne muzikalnosti. Tako očarani pošli smo za čarobnim sviračem i u Intermezzo s velikim solom flaute iz Bizetove opere Carmen, nakon čega je slijedio vrhunac, "Carmen fantazija" na Bizetove teme Francoisa Bornea. Uz sve to, Pahud je pokazao i dirljivu skromnost, dijeleći ovacije s dirigentom i orkestrom i ponovivši na bis Bizetov Intermezzo. Osim dostojne pratnje prvom flautistu Berlinskih filharmoničara, orkestar nam je pod temperamentnim vodstvom maestra Repušića priuštio i osvježavajuće izvrsnu izvedbu Beethovenove Druge simfonije u D-duru. Zagrebačka filharmonija se baš zahuktala. Već u srijedu ponovo su napunili Kino Europa prateći komedije Charlieja Chaplina i Bustera Keatona, a u petak, 26. veljače, opet nastupaju u Lisinskom, ovaj put pod vodstvom svog mladog i karizmatičnog novoizabranog šefa-dirigenta Davida Danzmayra. 