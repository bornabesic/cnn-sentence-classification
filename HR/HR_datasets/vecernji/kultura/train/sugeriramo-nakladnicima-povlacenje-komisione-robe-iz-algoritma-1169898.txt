Sugeriramo kolegama nakladnicima povlačenje komisione robe iz tvrtke Algoritam MK, poručila je još u nedjelju popodne Zajednica nakladnika i knjižara Hrvatske svojim članovima. To znači da Algoritam MK nije uspio donijeti konkretni plan restrukturiranja svojih tridesetak knjižara niti pronaći novog poslovnog partnera niti odblokirati svoj račun. Još nije jasno koliko točno Algoritam MK duguje hrvatskim nakladnicima, a ta tvrtka ima u dugovanja prema drugim vjerovnicima čija se roba također prodavala u toj mreži.  Što se tiče budućnosti knjižara iz mreže Algoritam MK koja je samo na potezu od stotinjak metara od zagrebačke Gajeve preko Bogovićeve ulice do Cvjetnog trga imala tri knjižare (a u Bogovićevoj je još i knjižara Školske knjige), o njoj se vode pregovori između pojedinih tvrtki čiji broj, čini se, raste. Zajednica nakladnika i knjižara pozvala je svoje članove da pregovore vode u duhu dobrih poslovnih odnosa i da čuvaju dostojanstvo struke.  U petak je predstavnike nakladnika primio i zagrebački gradonačelnik Milan Bandić i obznani odluku da nakladnicima i knjižarima omogući zakup poslovnih prostora u vlasništvu grada Zagreba po jednu kunu. I pričuva će također iznositi samo jednu kunu. Pod istim uvjetima davat će se u najam i prostori na Interliberu na Zagrebačkom velesajmu. Na sastanku s nakladnicima među kojima su bili prvi ljudi Školske knjige, Naklade Ljevak, VBZ-a, Znanja, Alfe, Jesenskog i Turka, Algoritma, naklade Vuković Runjić, Mozaik knjige, Fokus komunikacija i Naše djece bio je i glavni gradski financijski stručnjak Slavko Kojić, ali i pročelnik Gradskog ureda za obrazovanje, kulturu i spot Ivica Lovrić. 