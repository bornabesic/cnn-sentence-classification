Večeras, 31. ožujka, u 19 sati u zagrebačkoj katedrali počinje velika umjetnička, glazbena, kulturna i duhovna svečanost: izvedba monumentalnog oratorija Muka po Mateju Johanna Sebastiana Bacha. - Izvodimu djelo od korica do korica, izvedba će trajati oko tri sata – rekao nam je u subotu, u pauzi pokusa u katedrali, maestro Vladimir Kranjčević. Dva zbora i orkestra Pred njim će biti Zagrebačka filharmonija podijeljena na dva orkestra, Zbor Ivan Goran Kovačić također podijeljen na dva dijela, kao treći zbor sudjeluju Zvjezdice, za orguljama će biti Pavao Mašić, violu da gamba svira Domen Marinčić, a vokalni solisti su mezzosopranistica Martina Gojčeta Silić, tenori Dejan Maksimilijan Vrbančič i Zrinko Sočo, basovi Giorgio Surian, Ozren Bilušić i Dalibor Hanzalek. - Napraviti Muku pa Mateju samo s domaćim pjevačima je osobiti podvig – kaže dirigent koji s tim djelom ima ogromno iskustvo, baš kao i s katedralom koja zbog svoje hiperakustike zahtijeva način sviranja i koncentracije potpuno drugačiji nego koncertna dvorana. - Pasija je ogroman kompleks ne samo u muzičkom, nego i u dramaturškom smislu. Vrlo je komplicirana zbog svoje razlomljenosti. U recitativima teče dramatična radnja koja se u arijama i koralima razblažuje. Najteže je ostvariti taj spoj da čitava konstrukcija ne pukne i tu jako važni solisti. Bez obzira što neki od njih imaju samo dvije-tri arije, oni čitavo vrijeme moraju biti uronjeni u sadržaj. Ako samo čekaju svoj red to umanjuje tenziju njihovog nastupa i čitavog djela. Izvedba je posvećena maestru Milanu Horvatu od kojeg je Kranjčević, kako sam kaže, naučio sve o arhitekturi i detaljima tog velikog djela. - Prvi put sam pripremao zbor za Muku po Mateju upravo maestru Horvatu. Bila je to prva izvedba djela u Varaždinu 5. listopada 1979, a ja sam s maestrom počeo konzultacije već u travnju i radio sam prema njegovim detaljnim uputama. Radili smo zajedno i na izvedbi 1985. godine, a meni će ovo biti već dvanaesta samostalna izvedba – govori maestro Kranjčević. Zaklada Milana Horvata Dan uoči izvedbe s posvetom maestru Milanu Horvatu, jučer je na konferenciji za novinare u Lisinskom predstavljena i zaklada osnovana u spomen i pod imenom velikog dirigenta koja će, uz ostalo, pomagati profesionalni razvoj glazbenika te nabavku instrumenata za orkestar. U istoj prigodi predstavljen je i CD sa snimkom Mozartovog Requiema koji je, također pod ravnanjem Vladimira Kranjčevića, izveden u Lisinskom 21. siječnja 2014. kao oproštaj od velikog maestra Horvata koji je umro na samo Novu godinu 2014.  >> Uz glazbu Johanna Sebastiana Bacha, koji se rodio prije 330 godina, rastu bolji i veći ljudi 