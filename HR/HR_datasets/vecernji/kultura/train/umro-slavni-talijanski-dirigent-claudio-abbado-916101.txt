Slavni talijanski dirigent Claudio Abbado umro je u Bologni u osamdeset i  prvoj godini života. Rođen je 26. lipnja 1933. godine u Milanu u glazbenoj  obitelji. Od 1977. bio je direktor milanske Scale, a od 1986. godine  preuzeo je vodstvo Državne opere u Beču. Vodio je i Londonski simfonijski  orkestar, a nakon smrti Herberta von Karajana preuzeo je i umjetničko  vodstvo Berlinske filharmonije koju je vodio od 1989.  pa do 2002. godine.  Podjednako je cijenjen kao simfonijski, ali i operni dirigent, a osnovao je  i nekoliko orkestara (Luzern, Bologna). Dobitnik je niza prestižnih  priznanja, imenovan je talijanskim senatorom, a iza njega su ostala i  brojna diskografska izdanja. 