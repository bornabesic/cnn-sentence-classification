Na umjetničkom bijenalu u Veneciji u četvrtak 7. svibnja u 18 sati predstavlja se projekt Studije drhtanja Damira Očka, kojeg čine i dva eksperimentalna filma nastala uz potporu HAVC-a. Ovim projektom Damir Očko nastavlja istraživanje ljudskog tijela kao društvenog i političkog subjekta. Očkov nastup, u kustoskoj koncepciji francuskog kritičara i kustosa Marca Bembekoffa, priredit će se u Palači Pisani S. Marina (Cannaregio, 6103/A), s eksperimentalnim filmovima TK premijerno predstavljenim u Grazu i Treći stupanj koji se nadovezuje na prethodni film i nastaje posebno za hrvatski paviljon u Veneciji.  TK je kratkometražni eksperimentalni film u trajanju od 19 minuta nastao u produkciji Kreativnog sindikata, a u središte pozornosti vraća umjetnikovo zanimanje za jezik tijela i njegov odnos sa socio-političkim kontekstom fizičkog prisustva. Naslov TK onomatopejski je opis zvuka kamena koji udara o tlo ili zagriza zubiju.  Film Treći stupanj projekt je u nastajanju kojem je potpora za proizvodnju dodijeljena na drugom roku odlučivanja u 2014. godini.  'HAVC je podržao nastanak oba filma koja se prikazuju u Veneciji. TK i Treći stupanj dio su Studije drhtanja kojima se bavim unazad nekoliko godina. Rekao bih da je dosta bitno bilo imati sustavnu podršku. Oba rada su kompleksna, produkcijski zahtjevna te je potpora HAVC-a uvelike pomogla njihovoj realizaciji', rekao nam je u razgovoru multimedijalni umjetnik Damir Očko.   Projekt kojim se predstavlja u Veneciji bavi se prostorom koji postoji između dva spomenuta filma. 'Rekao bih da je izložba zamišljena tako da se između dva filma otvara prostor nekog trećeg proširenog filma. Na izložbi se nalazi cijeli spektar radova vezanih ne samo za filmove nego i za moju poeziju'.   Kustos Očkovog predstavljanja Marc Bembekoff s umjetnikom surađuje već neko vrijeme. 'Negdje prošle jeseni sjedili smo na večeri u Parizu i više iz šale razgovarali kako bismo mogli prilagoditi projekt na kojem smo radili za Venecijanski bijenale. Nekako nakon toga više nije bilo povratka. Obrazložili smo našu ideju vrlo detaljno i temeljito, poslali je na natječaj i žiri ju je prihvatio kao najbolje rješenje', kaže.   'Trenutno mi je najvažnije da posao odradim temeljito i da je novi film korak naprijed za moju umjetničku praksu. Veselim se sagledati oba rada u istom prostoru, u kontekstu proširene izložbe, te se me veseli činjenica da se to događa na jednoj važnoj platformi poput Venecijanskog bijenala', zaključio je na kraju Očko.   Damir Očko (1977.) u posljednjih se deset godina afirmirao na domaćoj i inozemnoj sceni, njegovi video radovi, filmovi, poezija i djela na papiru nedavno su bili izloženi u Dublinu, Grazu, Parizu, Salernu, Dusseldorfu. Sudjelovao je na brojnim skupnim izložbama s institucijama, a djela mu se nalaze u mnogim svjetskim javnim i privatnim zbirkama.  