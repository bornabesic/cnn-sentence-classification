U nedjelju 24. siječnja na Prvome programu Hrvatske televizije (HRT – HTV 1) u 21 sat na rasporedu je dokumentarni film Dragi Lastane scenaristice i redateljice Irene Škorić. U Modroj lasti, najtiražnijemu časopisu za djecu u Jugoslaviji, 1969. nastao je Lastan. Za stotine tisuća djece Lastan je bio mitski junak. Podsjećao ih je na Batmana i Supermana jer je mogao letjeti i jer su se mogli u njega pouzdati. Ali za razliku od njih, Lastan je pomagao nesretnim i zbunjenim dječjim dušama. Lastan je postao legenda. „Kao i za mnoštvo djece, Lastan i Modra lasta i za mene su bili nezaobilazan dio odrastanja. Uvijek se prvo čitala Lastanova rubrika i strip na posljednjoj stranici, a tek onda sve ostalo. Dragomu Lastanu nikad nisam pisala, samo zato što bih se uvijek pronašla u nekome objavljenom pismu”, otkriva autorica filma Irena Škorić. Svako je dijete drukčije zamišljalo njegov lik, ali je u njega imalo povjerenja te smatralo da mu može reći ono što se nije usudilo ispričati ni roditeljima ni najboljim prijateljima.   Dragi Lastane teaser from Irena Skoric on Vimeo. „Bilo je nekih faza kad su rekli neki da je Lastan malo preslobodan. Modra lasta bila je avangardni časopis 70-ih godina, kad se još nije ni spominjao nekakav spolni odgoj. Modra lasta imala je prijevode iz francuske enciklopedije spolnoga odgoja za djecu. I to je Lastan znao citirati u svojoj rubrici. Tako je prvi još 1969. odgovarao na pitanja o menstruaciji, spolnim odnosima, rješavao različite socijalne probleme, tješio djecu koju su roditelji tukli, rasplitao ljubavne trokute, četverokute, peterokute, ali u pozadini svega bila je iskrena Lastanova ljubav prema djeci. Putem dječjih pitanja zapravo se može pratiti razvoj našega društva”, kaže Irena Škorić. Neka od brojnih pisama Lastanu počinjala su i ovako: Dragi Lastane, poljubila sam ga, jesam li trudna?, Dragi Lastane, zaljubio sam se u dečka u razredu. Desetljećima je Lastan bio najčuvanija tajna novinarstva. Događalo se da ni Lastanovi bližnji nisu znali da im je tata, suprug, prijatelj – zapravo Lastan. U ovome se filmu prvi put, nakon skoro pet desetljeća, otkriva Lastanov pravi identitet. Ideja da se snimi film nastala je prije devet godina, a istraživanje je bilo dugo i naporno. Pri potrazi se, kroz šalu kaže autorica, služila špijunskim metodama. Nakon toga slijedila je faza dugotrajnoga nagovaranja jer prvi i posljednji Lastan nikako nisu htjeli pristati na snimanje. „U jednome trenutku sve se činilo nemogućim i razmišljala sam o tome da odustanem. Ali ta pozitivna energija oko Lastana bila je jača od svega i gurala me naprijed. Svi su Lastani posebni, zanimljivi, mistični i uspjeli su sačuvati dijete u sebi. Oduševilo me jedno pitanje Lastanu i njegov odgovor iz devedesetih. Pitanje je glasilo: Dragi Lastane, koji je tvoj životni cilj?, a odgovor je bio: Da neprimjetno nikad ne odrastem”, prisjeća se Irena i ističe kako se u svojim filmovima često okreće temama iz prošlosti jer joj se čini da je u prošlim vremenima bilo stvari kojima se vrijedi vraćati, a pitanje je hoće li tako biti i za dvadeset ili trideset godina. Film Dragi Lastane dobio je Nagradu publike na ZagrebDoxu 2014. Scenaristica i redateljica filma je Irena Škorić, direktor fotografije Darko Herič, skladatelj Dalibor Grubačević, montažer Silvije Magdić, a film je nastao u produkciji Artizana filma. >> 'Dragi Lastane!' Irene Škorić najbolji film prema ocjeni publike 