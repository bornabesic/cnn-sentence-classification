Svibanj, poznat u Hrvatskoj i kao mjesec stripa, ponovno će obilježiti razni festivali, izložbe te ugledni autori s raznih strana svijeta. Oni će davati intervjue i potpisivati svoje albume i radove na tržnici stripova koja prati ovakve festivale. Ovakvi festivali iz godine u godinu okupljaju popriličan broj ljubitelja stripa te time pokazuju kako je još uvijek, unatoč vrlo raširenoj skepsi, strip i dalje vrlo popularan i vrijedan truda. Strip revija Večernjeg lista ima svoj kontinuirani uspješni život i uglavnom nije uvjetovana događanjima i trendovima na strip sceni. Iako se kvalitetni licencirani stripovi teško mogu osigurati, Strip revija Večernjeg lista i dalje obraduje svoju publiku neobjavljenim stripovima najvećih imena svjetskog stripa. U ovom broju to je Alfonso Font, predivan autor i sjajan gospodin koji po drugi put dolazi u Hrvatsku. U Strip reviji objavljeno je toliko njegovih radova da se već može smatrati kućnim autorom. S druge strane, Strip revija Večernjeg lista ne zanemaruje domaće stvaralaštvo. Na stranicama Strip revije, a uskoro i u albumima predstaviti će se i dvojica vrlo kvalitetnih domaćih autora, Vladimir Davidenko i Tomislav Košta. Oni su zaslužni za izradu novih stripova pa ih i nadalje možete susretati na stranicama Strip revije Večernjeg lista. U ovom broju zaokružuje se feljton Rudija Aljinovića i priča o STRIPFORUM-u te druga epizoda stripa Cassio. U sljedećim brojevima, kao i do sada, nastavlja se s novim kvalitetnim stripovima i zanimljivim tekstovima i zato budite uz nas, čitajte nas, pišite nam te nas posjetite na www.stripforum.hr i Facebook stranici Stripforum. 