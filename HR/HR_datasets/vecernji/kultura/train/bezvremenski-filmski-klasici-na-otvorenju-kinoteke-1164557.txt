U subotu 22. travnja legendarno kino Kinoteka u Kordunskoj 1 ponovno će otvoriti svoja vrata te, uz besplatan cjelodnevni program, započeti novo poglavlje svog života. Niz bezvremenskih filmskih klasika najavit će programsku orijentaciju kina, a bogat popratni program i nastupi sastava Jazz Me Do, Soundtrack Ensemble i Tango Appassionato osigurat će dobru zabavu za Zagrepčane svih generacija. Program započinje u 11 sati projekcijom kratkometražnog animiranog filma Surogat Dušana Vukotića, Oscarom nagrađenog remek-djela koje je proizašlo iz Zagrebačke škole animiranog filma. Jednostavna priča iz pera Rudolfa Sremeca o čudnom trokutastom debeljku koji dođe na plažu, i sve što mu treba jednostavno napuše, jednako je aktualna danas, kao i prije 56 godina kad je nastala. Nakon Surogata, djeca (i odrasla djeca) moći će uz pomoć dobre stare filmske čarolije i velikog platna zaplivati u rijeci čokolade uz nezaboravni obiteljski mjuzikl i slatku dječju fantaziju Willy Wonka i tvornica čokolade (1971.) u režiji Mela Stuarta i s Geneom Wilderom u ulozi ekscentričnog čoko-magnata. Proljetno popodne u terminu od 17 sati rezervirano je za bezvremensku filmsku romansu koju su, osim izvrsne priče i snažne ljubavne kemije između Ricka (Humphrey Bogart) i Ilse (Ingrid Bergman), proslavili slavni citati poput This is the beginning of a beautiful friendship i We’ll always have Paris. Riječ je o jednom od najpoznatijih filmova zlatne ere Holywooda, Casablanci (1942.) Michaela Curtiza koji je prestižne Akademijine zlatne kipiće osvojio u kategorijama najboljeg filma, režije i scenarija.  Nakon ceremonije otvaranja u 20 sati posjetitelji će moći nakratko doživjeti duh staroga Zagreba uz projekciju kratkih arhivskih snimki Zagreb na filmu 1915. – 1945. te potom pogledati jedno od najpoznatijih i najboljih ostvarenja Alfreda Hitchcocka, špijunski triler Sjever-sjeverozapad (1959.) s Caryem Grantom u ulozi uglađenog biznismena koji se nađe uhvaćen u mreži intrige. Riječ je o briljantno režiranom filmu iznimno duhovitih dijaloga i ironičnih aluzija, a poseban će užitak biti još jednom na velikom platnu vidjeti neke od antologijskih prizora, poput napada zrakoplova na junaka u pustoši. Bogat glazbeni program otvaranja Kinoteke također je posvećen filmu. U 13 sati u dvorištu Kinoteke moći će se čuti teme iz animiranih filmova u izvedbi razigranog jazz sastava Jazz Me Do, od 19 sati slijedi zabava uz najpoznatije filmske songove u izvedbi operne pjevačice, jazz glazbenika i rockabilly pijanista iz Soundtrack Ensemblea, a od 22:30 posjetitelje će na početak 20. stoljeća vratiti strastvena glazba u izvedbi Tango Appassionata. Uz filmski i glazbeni program Zagrepčane u subotu očekuju i mnoga interaktivna iznenađenja. Tako će uz malo fotografske i filmske čarolije te cut-out tehnike moći ovjekovječiti svoj posebni filmski trenutak, pa čak i fotografirati se s nekima od najvećih američkih i svjetskih ikona klasičnog filma, a dodatnu zabavu u filmskome tonu osigurat će domaća inačica viralnog trenda #MannequinChallenge, tijekom kojeg će posjetitelji moći pritisnuti pauzu u stvarnom životu i stvoriti vlastitu “zamrznutu” scenu sa filmskog seta. Ulaz na programe otvorenja je slobodan, dok je za filmske projekcije potrebno prethodno preuzeti besplatne ulaznice na blagajni Kinoteke (Kordunska 1). Ulaz na projekciju filma u 20 sati moguć je isključivo uz pozivnicu.  