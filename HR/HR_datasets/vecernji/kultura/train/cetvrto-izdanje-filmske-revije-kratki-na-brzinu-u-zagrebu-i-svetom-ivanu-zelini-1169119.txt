Festival Kratki na brzinu još jednom će, najprije u glavnom gradu, a onda u Svetom Ivanu Zelini održati reviju kratkog filma u trajanju od 6. do 11. lipnja. Osim uživanja u filmovima, festival je zamišljen i kao poligon za mlade filmaše da predstave svoje uratke. Tako je na festival u natjecateljskom dijelu pristiglo gotovo 150 filmova te desetak scenarija u konkurenciji za Croatian Short Pitch. Kako bi pratili potrebe i razvoj festivala, organizatori su se ove godine odlučili posjetiteljima ponuditi i festivalsko parkovanje, odnosno kamp u Svetom Ivanu Zelini u kojem će moći boraviti tijekom trajanja festivala. U Svetom Ivanu Zelini održat će se i tradicionalni „Late Night Film Talks”, kada svi imaju priliku zaviriti iza kamere kroz neformalne razgovore o filmu s poznatim osobama iz filmske branše. Ovogodišnji sugovornici bit će Hrvoje Hribar, redatelj i bivši ravnatelj HAVC-a te Ognjen Sviličić, redatelj i scenarist. „Bez dvojbe, ovo je najveći, najraskošniji i najzabavniji program pripremljen do sada. Naš je razvoj organski. Kroz četiri godine eksperimentiranja, igranja i zabave trudimo se proizvesti nešto što je naš prepoznatljiv raspored i sistem. To ćemo našoj publici priuštiti i ovaj puta, no sada na do sada neviđenoj razini. Jedva čekamo da pukne 6. lipnja i da se Zelinom i Zagrebom prošeće totalna ludnica kreativnosti i umjetnosti“ – izjavio je Toma Zidić, umjetnički direktor festivala. Od programa festivala važno je spomenuti Ciklus kratkih dokumentarnih filmova „Doxanje“ koje će se održati u Dokukinu KIC, gdje će se predstaviti filmovi koji dolaze s pozornica renomiranih svjetskih dokumentarnih festivala. Osim „Doxanja“, sve će biti i u znaku Švicarske budući da je ovogodišnji partner međunarodni festival dokumentarnog filma Visions du Réel iz Nyona (Švicarska). Predstavit će se tako 4 kratkometražna dokumentarna filma, a među kojima je i posljednji film prerano preminulog švicarskog filmaša Leonarda Kohlija. Nakon projekcije održat će se razgovor s uvaženim gostima iz Švicarske, ali i Hrvatske. Nakon toga 7. lipnja, događaj se seli u Sveti Ivan Zelinu gdje će osim središnjeg programa festival vrviti i okolnim događanjima. Da nabrojimo samo neke, očekuje nas kazališna predstava ”Struktura zaborava”, brojni performansi i radionice domaćih i stranih umjetnika. Posebno bismo istaknuli spomenuti natjecateljski program domaćeg kratkometražnog filma, Croatian Short Pitch, koji će trajati sve do nedjelje, 11. lipnja. Predsjednica žirija bit će direktorica Innsbruck Film Campusa Evelin Stark, koja će s umjetnicama Martinom Meštrović i Sarom Renar odlučivati o pobjednicima. Revija hrvatskih kratkih filmova "Kratki na brzinu” je festival posvećen kratkoj filmskoj formi u svim njezinim žanrovima. Održava se 4. godinu za redom u Svetom Ivanu Zelini, a od prošle godine prvi dio festivala održava se i u Zagrebu. Od 2018., na svoju 5. obiljetnicu trebao bi postati međunarodni festival kratkometražnog filma. 