Vodeća hrvatska kiparica, akademkinja Marija Ujević-Galetović do 18. lipnja izlaže skulpture i crteže u rovinjskoj galeriji Adris. Autor najnovijeg postava ugledne umjetnice je povjesničar umjetnosti Igor Zidić. “U naravi Marije Ujević-Galetović nije težnja da djelo pretvara u prijelaznu postaju prema nekom daljem, imaginarnom cilju: ona radi i imaginira sada i nijedna forma, nijedan ustroj oblika nije tu tek stoga da bi se kroz njih ostvario proboj prema nekoj drugoj formi ili drugom ustroju oblika. Ona svakom kipu kojim se bavi daje konačan, neopoziv oblik. To je, možda, ono što joj u aktualnom vremenu njezina života diskretno pribavlja oznaku tradicionalne umjetnice. Može se ta definicija i prihvatiti, jer bismo i mi bez nje teško složili našu sintagmu-strukturu kroz koju prosuđujemo njezino djelo: moderni tradicionalizam. Ono što je u njoj moderno i što joj pomaže da odoli ne samo oscilacijama ukusa nego i promatračkih pozicija, ne samo moda nego i teleoloških, zadnjih pitanja u svezi sa smislom ljudskoga rada – napose umjetničkoga djelovanja – njezina je jednostavnost. Na neki svoj način ona je transparentna: ne interpretira – čak ni ne evidentira – kaos, ne zalijeće se u galaksije, zadovoljava se – i to unaprijed kaže – da bude biljeg trajanja: svoga i drugih”, napisao je Zidić u katalogu. Publika u rovinjskoj galeriji može vidjeti antologijske skulpture Marije Ujević-Galetović poput nanadmašnog Antuna Gustava Matoša (u nekoliko verzija), Mačke III, Autoportreta, ali i crteže kao što su to More ili Nestanak s jarcem. Marija Ujević-Galetović rođena je 20. listopada 1933. godine u Zagrebu, gdje je i diplomirala na Likovnoj akademiji u klasi kipara Frane Kršinića. Autorica je velikog i važnog opusa. • 