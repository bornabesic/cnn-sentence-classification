Sinoć su završile 31. Gavelline večeri. Žiri u sastavu Linda Begonja, Vito Taufer i Tomislav Zajec odlučio je da ih je, od jedanaest predstava koje su vidjeli u konkurenciji za nagrade, najviše osvojio “Hinkemann” Zagrebačkog kazališta mladih. “Hinkemann je hrabra, sirova i nebrušena studija društva, promatrana očima onoga kojeg je to isto društvo iskoristilo i na najgrublji mogući način odbacilo, i koja pritom nudi jasan odgovor na pitanje koje sama postavlja – u kojem trenutku pojedinac više ne može zacijeliti. Međutim, odgovor je to koji je malo tko od nas zaista spreman i čuti”, piše među ostalim u obrazloženju žirija. Oni su i nagradu za režiju dodijelili za “Hinkemanna”, mladom srpskom redatelju Igoru Vuku Torbici, koji je u ZKM-u zaista napravio nevjerojatno zrelo autorsko djelo. Glumačka nagrada za najbolju mušku ulogu također se dotiče ove predstave, jer dobio ju je Ozren Grabarić, ali za ulogu Majstora ceremonije u predstavi “Hinkemann” po drami Ernsta Tollera i za ulogu Daniela Dareusa u predstavi “Kao na nebu” Kaya Pollaka u režiji Renea Medvešeka i izvedbi Gradskog dramskog kazališta Gavella. Nagrada za najbolju žensku ulogu pripala je Jani Zupančić za ulogu Maše Kos u “Tri zime” Tene Štivičić, Mestnog gledališča ljubljanskog. Nakon svečane dodjele nagrada Gavelline su večeri zatvorene još jednim regionalnim kazališnim hitom, predstavom “Mi smo oni na koje su nas roditelji upozoravali”, koju je u Bosanskom narodnom pozorištu Zenica režirala (i u o kojoj igra) Mirjana Karanović.  >> Kristijan Ugrina: Na Gornjem gradu kućna je atmosfera 