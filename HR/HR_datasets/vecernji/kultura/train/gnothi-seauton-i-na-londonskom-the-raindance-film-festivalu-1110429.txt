Film autora Brune Kovačevića o Janici i Ivici Kostelić uspješno se plasirao u glavni program londonskog The Raindance Film Festivala u kategoriji dokumentarnog filma. U kategoriji dugometražnih dokumentaraca odabrana su 24 filma iz cijelog svijeta (SAD, Kanada, Nizozemska, Belgija, Mađarska, Velika Britanija, Hong Kong, Australija, Dominikanska Republika, Njemačka), a ove godine festival je zabilježio ukupno 6250 prijava iz 98 zemalja što je najveći broj zaprimljenih prijava do sada. Plasman na londonski filmski festival još je jedna potvrda globalnog potencijala i interesa za hrvatski sportski dokumentarni film o obitelji Kostelić. Gnothi Seauton će imati čast prikazati se na britanskoj premijeri na The Raindance Film Festivalu, najvećem i najvažnijem festivalu nezavisnog filma u Velikoj Britaniji. Ove godine održava se po 24. put u trajanju od 21. rujna do 2. listopada u središtu Londona, u Piccadilly Circusu. Raindance je ugostio do sada i britanske premijere poznatih svjetskih filmskih hitova What’s Eating Gilbert Grape, The Blair Witch Project, Dead Man’s Shoes, Memento, Humpday, Love Exposure, Ghost World, Capturing the Friedmans, Down Terrace, I Origins i Old Boy. Tijekom godina festival je bio domaćin gostima i filmašima kao što su Quentin Tarantino, Anton Corbijn, Faye Dunaway, Iggy Pop, Christopher Nolan, Shane Meadows, Ken Loach, Marky Ramone i Lou Reed. Trenutno su među „patronima“ festivala Ewan McGregor, Terry Gilliam, Mike Figgis, Michael Winterbottom i Marky Ramone. Raindance prikazuje različita ostvarenja filmaša iz Velike Britanije i cijelog svijeta slaveći i podupirući nezavisne, nove i alternativne filmaše, ne samo tijekom 12-dnevnog festivala, nego i tijekom godine. Raindance Film Festival je službeno priznat od strane Academy of Motion Picture Arts and Sciences USA, British Academy of Film and Television Arts i British Independent Film Awards-a. Odabrani kratkometražni filmovi nakon Raindance mogu se kvalificirati za nominacije za Oscar i BAFTA. Zahvaljujući svjetskim festivalima, Gnothi Seauton će se predstavljati i dalje svjetskoj publici. Na velikoj hrvatskoj turneji powered by HEP, film je oduševio brojne gledatelje diljem Hrvatske. Autor, producent i ekipa filma rade na planovima za nove uspjehe hrvatskog sportskog dokumentarnog filma o sestri i bratu, jednima od najboljih skijaša svih vremena. Janica i Ivica Kostelić i njihov put do olimpijskih postolja, zahvaljujući viziji Brune Kovačevića, koji ih je snimao na njihovom samom skromnom početku, ostat će zauvijek dokumentirani u filmu Gnothi Seauton o njihovom životu, porazima i pobjedama.  