Serija koja je na filmskom festivalu doživjela neviđene ovacije 1200 gledatelja u Hrvatskoj će se prikazivati na jesen na HBO-u 3. Jutro u Karlovym Varyma obično počinje becherovkom, lokalnim biljnim likerom koji najbolje bistri um nakon noćnog partijanja. A partija se je ovih dana u ovom češkom gradiću, u vrijeme 51. Međunarodnog filmskog festivala, na svakom koraku: jednu od tih noćnih avantura koju smo posjetili s utorka na srijedu napustili smo tek u osam ujutro, a iza nas je ostalo barem 50 filmskih aktera iz cijeloga svijeta koji nisu pokazivali namjeru da odu na spavanje.  Natpisi i na ruskom Filmski festival u Karlovym Varyma spada u skupinu A festivala, jedno je to od najstarijih i najuglednijih filmskih okupljanja u Europi. Ove godine na njemu nema hrvatskih autora, tek dvije manjinske koprodukcije u programu East of the West: dugometražni igrani film “Kuća drugih”, koji je nastao kao koprodukcija Gruzije, Rusije, Španjolske i Hrvatske, te “Houston, imamo problem” (HBO Adria) koji je u Karlovym Varyma doživio europsku festivalsku premijeru. Ovaj igrano-dokumentarni film bit će i u programu ovogodišnjeg Pulskog filmskog festivala, u kolovozu je u konkurenciji na Mediteran Film Festivalu u Širokom Brijegu, a televizijsku će premijeru u Hrvatskoj imati na HBO-u u rujnu. Ambijent je na festivalu impresivan: većina toga događa se u samome centru grada, u hotelu Termal i ispred njega. Uz hotel se valja Tepla koja se kojih stotinu metara dalje ulijeva u rijeku Ohre. Uz obalu Teple poredane su ležaljke i tu po cijele dane i noći uživaju posjetitelji festivala, ali i brojni turisti kojih je ovdje na tisuće. Grad doslovce vrvi strancima, većinom su to bogati Rusi, pa su i natpisi u gradu na tri jezika: češkom, engleskom i ruskom. Poput poljskog Čopora Oko hotela ležerno se ovih dana šeću glumci Jean Reno i William Dafoe, koji su primili nagrade za izniman doprinos svjetskoj kinematografiji. Oni su ujedno i najveće zvijezde festivala, iako se čini da veću pozornost ovdje privlače domaće filmske zvijezde. Naročito je to bilo vidljivo na svjetskoj premijeri nove, sjajne češke serije “Pustinja” (Wasteland). Dvorana od 1200 ljudi bila je krcata i, dok smo u holu fotografirali, začuo se gong za koji smo mislili da označava početak projekcije. Nakon što su nam na naše mjesto sjeli domaći posjetitelji, objasnili su nam da nakon gonga svatko može sjesti na bilo koje prazno mjesto, tako da smo se morali snaći na nekoj od manje atraktivnih pozicija. “Pustinja” je nova istočnoeuropska serija u produkciji HBO Europe, koja je snimljena nakon fascinantnog poljskog “Čopora”. Serija će se na HBO-u 3 u Hrvatskoj prikazivati na jesen, a u Karlovym Varyma prikazane su prve dvije epizode. Prikazivanje serija na najvećim filmskim festivalima još jednom dokazuje trend: serije su danas ne samo popularne, nego i iznimno kvalitetne. “Pustinja” počinje misterioznim događanjima iz rudarskog mjesta na rubu izumiranja. U samome mjestu zajednica je podijeljena oko toga hoće li pristati na novčane naknade u zamjenu za napuštanje svojih domova, izgrađenih na bogatim naslagama ugljena. Mjesto se priprema za referendum o tom pitanju, no sve pada u drugi plan kada gradonačelnici Hani nestane 14-godišnja kći Miša. Nakon godina mirnog suživota svatko je sumnjiv pa se zajednica počinje raspadati i pokazivati svoje pravo lice. Priča je isprepletena u nekoliko slojeva, a kako producenti najavljuju – sve se u konačnici spaja na neočekivan način. – Da, kraj je impresivan – kaže nam producent serije Steve Matthews dan nakon premijere. – Ono što mi se sviđa u ovoj priči jest da je mnogo toga skriveno ispod površine i to što je serija višeslojna. Osjećate da je to čudno okruženje i da se u pozadini nešto događa. Ima mitologije – kaže Steve. Antony Root, HBO-ov izvršni dopredsjednik izvornog programa i proizvodnje, izjavio je pak kako je trend da se razvija više izvornog programa. Ta je izjava svakako šansa i za hrvatske autore. Usporedimo li poljski “Čopor” i češku “Pustinju”, čini se da su u trendu priče iz ruralnih krajeva. Osim toga, “Čopor” je proizveo i mnoštvo fanova koji s nestrpljenjem iščekuju drugu sezonu. A sudeći prema impresiji nakon prve dvije epizode, “Pustinja” bi mogla dostići uspjeh poljske serije.  U potrazi za pivnicom U stankama između filmova, a u Karlovym Varyma prikazuje ih se oko 200, slijedi obilazak čarobnoga grada i potraga za slobodnim mjestom u pivnicama. Ovaj filmski gradić pun turista jednostavno nikada ne spava, ni noću, ni danju ni u bilo kojem dijelu godine. U njemu je doista šteta spavati pa je najljepše “ubiti oko” i probuditi se u ležaljci uz Teplu gdje uvijek vrvi od ljudi i zabave. ž >> Srpsko-hrvatski "Dnevnik mašinovođe" nagrađen u Moskvi 