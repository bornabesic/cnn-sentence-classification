Fanovi elektroničke glazbe 21. lipnja u Laubi imat će priliku čuti zvukove jednog od velikana svjetske elektroničke scene, Solomuna. Poznati njemački DJ i producent, porijeklom Hrvat iz BiH, nastupit će na lipanjskom Stereotipu zajedno s domaćinima, velikanom njemačke elektroničke glazbe Dixonom i spiritus movensom zagrebačke scene Felverom. Elektronička glazba u Hrvatskoj doživljava snažan rast posljednjih godina, nakon stanovitog zatišja pred kraj prošlog desetljeća. A kako doznajemo od Felvera, nije to samo zbog festivala poput Ultre, stvar je puno dublja. – Bilo je to u nedjelju popodne. U početku nismo vjerovali da će taj termin privući više od 300 ljudi. A onda se dogodilo da su ljudi čekali ispred kina u redovima. Pa onda i Stereotip u Tucmanu, Novinarskom domu i u Beogradskom SKC-u – govori hrvatski DJ o događaju posebne energije, bez posebne pozornice, s gotovo izravnim kontaktom s DJ-ima za pultom. – Lauba nam nije bila u planovima, no kada je dolazak najavio Solomun, morali smo odabrati prostor veći od dosadašnjih. Ovaj put nećemo nastupiti u nedjelju popodne, jer Solomun ima svoju dugogodišnju i sada već kultnu rezidencijalnu večer na Ibizi upravo tada. Srijeda, kao središnji radni dan u tjednu činila nam se posve prikladnom. Želja nam je sa Solomunom i Dixonom spojiti dva svijeta iste glazbe. Neće to biti prvi put da nastupaju zajedno, bili su headlineri na Coachelli, isto će tako biti i na Exitu – pojašnjava Felver. Elektronička scena i kod nas posljednjih godina doživljava svojevrsni revival. Ona je danas puno veća, dinamičnija i razvedenija. Osim upornog angažmana svih sudionika koji ju sačinjavaju, za to je u jednoj mjeri zaslužan i tehnološki napredak, koji je s druge strane i glavni krivac za nestanak prvobitne romantike kojom je elektronička glazba u početku, ne samo kod nas, obilovala. – Razvoju scene svakako da su pridonijele i sve strane inicijative kojima smo posljednjih godina svjedoci, a posebno na obali. Ne zbog kapitala, to ne, od toga mi nemamo mnogo, svi ti organizatori po obali dođu i odu, njihov je novac i u većini je njihova i publika. Ono što su festivali donijeli promjena je u načinu razmišljanja i rada u sredinama gdje se događaju, i u kojima sada već imaju višegodišnji kontinuitet, pa su se domaći ljudi kao i cjelokupne sredine morali prilagoditi velikom broju stranaca koji se pojavio. Ovdje postoji i paradoks, jer najveći je broj festivala u organizaciji stranaca, dok mi u isto vrijeme o njima nemamo nikakav ni koncept, a kamoli strategiju – upozorava Felver, dodajući da ni na državnom nivou nemamo uređen sustav prema kojemu bismo od toga nešto i uistinu zaradili. – Šteta je što domaće strukture nisu prepoznale potencijal u takvim događajima koje bi eventualno organizirao netko ovdje. Oni malobrojni koji su u domaćim rukama za sada su više rezultat inicijativa entuzijastičnih pojedinaca. Smatram da bi uz prikladnu državnu podršku u budućnosti, pod uvjetom, naravno, da ova vrsta djelatnosti bude ipak prepoznata od ministarstva turizma i lokalnih institucija, vrlo lako kroz određeni vremenski period mogli konkurirati i onim najvećima – reći će zagrebački DJ. Zašto InMusic nema elektroničku glazbu, teško je dokučiti, ističe Felver. Moguće je da je problem u financijama, moguće da se radi o umjetničkom smjeru koji netko drži ili pak osobnim ukusima, no svakako je šteta da je tako. Primjerice, posljednjih nekoliko godina novosadski Exit rast ostvaruje upravo svojom Dance Arenom! 