Uz novi povijesni roman Elizabeth Chadwick i ljubavnu priču Ponoć u Petrogradu, Znanje u novom, siječanjskom kolu svoje popularne biblioteke Knjiga dostipna svima donosi džepno izdanje povijesnog trilera Graditelji mostova Jana Guilloua i kriminalistički roman Nevini Davida Baldaccija. Roman Graditelji mostova poznatog švedskog književnika, novinara i scenarista Jana Guilloua, odavno je osvojio hrvatske čitatelje. Riječ je o prvom romanu iz sjajne trilogije Veliko stoljeće, a sada je dostupno i kao džepna knjiga po cijeni od 29.90 kuna. Ljubitelje povijesnih romana razveseliti će i novi naslov britanske književnice Elizabeth Chadwick naziva Utvrde i sjene. Utemeljen na stvarnim povijesnim osobama, mjestima i događajima u Engleskoj 1148. godine, roman Utvrde i sjene govori o borbi i razdoru, nadi i odrastanju u srednjovjekovnom svijetu, gdje je viteštvo bilo rezervirano samo za odabrane. Iz pera spisateljice Vanore Bennett dolazi ljubavni roman Ponoć u Petrogradu smješten u srce Ruske revolucije 1911. godine. Mlada Inna Feldman s ukradenom putovnicom bježi iz Kijeva pred nasilnim progonima Židova i dolazi u Sankt Peterburg tražeći spas kod dalekog rođaka. I dok se Ruska revolucija sve više zahuktava i preživljavanje u Petrogradu postaje sve teže, Inna mora izabrati između dva muškarca, budućnosti i prošlosti, razuma i srca... Priča je smještena u dramatičan svijet s početka 20. stoljeća u carskoj Rusiji, te je oživjela povijesne ličnosti kao što su Rasputin, Maksim Gorki i Fabergé. Roman Nevini poznatog američkog spisatelja Davida Baldaccija vrhunski je špijunsko-akcijski triler, prvi u seriji romana o specijalnom agentu i hladnokrvnom ubojici Willu Robiu. Ovaj je roman čak  15 tjedana bio prvi na listi bestselera New York Timesa. 