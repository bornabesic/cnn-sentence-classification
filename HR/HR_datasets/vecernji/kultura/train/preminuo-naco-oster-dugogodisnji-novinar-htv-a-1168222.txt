U 67. godini umro je Naco Oster, dugogodišnji novinar Hrvatske televizije. Cijeli radni vijek posvetio je Naco Oster televizijskom izvještavanju. Od 1974. bio je suradnik u redakciji kulture Televizije Zagreb, sve do umirovljenja 2015. Ponajviše je pisao o kazalištu.  Autor je više tisuća izvještaja, osvrta i reportaža, urednik kronika kazališnih festivala i emisija iz kulture. Sudjelovao je u osnutku, ali i obnovi legendarnog Kugla glumišta. Posljednji njegov nastup na ekranima Hrvatske televizije bio je prošle godine u obnovljenoj Kuglinoj predstavi. Naco Oster diplomirao je na Filozofskom fakultetu u Zagrebu. Zanimalo ga je mnogo toga, bio je široko obrazovan i nadaren. U rodnim Našicama osnovao prvi rock-sastav Pingvini, bavio se kazivanjem poezije, glazbom, filmom i folklorom. Bio je i uspješan skladatelj. Naco Oster ratni je izvjestitelj, odlikovan Spomenicom Domovinskoga rata te medaljama Bljesak i Oluja. 