Već danima ne jenjavaju rasprave oko dječjih predstava “Maša i medvjed” i “Frozen” u produkciji agencije Portal komunikacije Duška Srijemca. Večernjakova blogerica Vitomira Lončar već je prije upozoravala na brojne nejasnoće oko projekta “Maša i medvjed”, koji, po svemu sudeći, nema licenciju za korištenje likova studija Animaccord iz Rusije, da bi slučaj krajem prošlog tjedna podgrijala Nora Krstulović, koja je na portalu teatar.hr ustvrdila da Srijemac nema ni prava na likove iz Disneyeva crtića “Frozen”, koji se smiješe s plakata predstave “Frozen: Zaleđeno kraljevstvo” koja bi 14. siječnja trebala gostovati u šibenskom HNK. U pokušaju da saznamo kako su se zaštićeni, globalno poznati likovi našli u projektu lokalnog poduzetnika, nazvali smo Duška Srijemca koji čitav slučaj naziva osvetom Nore Krstulović, za koju tvrdi da prema njemu osjeća osobnu netrpeljivost. – “Maša i medvjed” ruska je narodna priča, a na tako nešto ne postoji autorsko pravo, pa tako nije zaštićena niti u Rusiji. Jedna offshore kompanija s Cipra dala je prijedlog za zaštitu na Hrvatsku autorsku agenciju, no odbijena je jer nisu dali dovoljno dokaza da se priča treba zaštititi. Za “Frozen” vrijedi slično, Hans Christian Andersen umro je u 18. stoljeću pa je prestalo i važiti autorsko pravo – govori Srijemac. Ravnatelj dvorane Lisinski u kojoj se “Maša i medvjed” trebala odigrati krajem prošle godine ponudio je nešto drukčije viđenje čitavog slučaja. Nije ponudio dokaze – U ožujku 2016. iznajmili smo Veliku dvoranu Lisinskog za gostovanje predstave “Maša i medvjed” ruske kompanije koja je imala svu potrebnu dokumentaciju. Nešto kasnije javio nam se gospodin Srijemac, ponudivši da u Maloj dvorani organizira izvedbu komorne, lokalne verzije te predstave. Uvjeravao nas je da ima sve potrebne licencije, no kada smo tražili da ih predoči, stalno je odugovlačio. Taman kada smo i sami postali sumnjičavi, došao nam je dopis odvjetnika studija Animaccord i postalo je jasno da on te papire nema. Nije bilo druge nego otkazati suradnju – objašnjava Dražen Siriščević, naglašavajući da u početku nisu imali razloga sumnjati u legalnost projekta jer su “Maša i medvjed” Portal komunikacija već izvođeni po drugim gradovima Hrvatske, te da mu je jedino žao nasamarene publike. Šibenski HNK u jeku novih informacija ne smatra se pak dužnim otkazati “Frozen” istih organizatora: za Hinu su komentirali da su toj predstavi ustupili prostor, a prijepore oko autorskog prava nisu željeli komentirati. – Kazalište za djecu kod nas se često tretira kao banalna mašina za proizvodnju novca, umjesto da mu se posveti ogromna pažnja jer njime odgajamo nove generacije. Razumijem da uprava HNK Šibenik želi popuniti proračun sredstvima od najma prostora, no to nikako ne bi smio biti razlog da svojoj publici serviraju bilo što. Pogotovo uzmemo li u obzir činjenicu da to isto kazalište organizira najveći domaći festival izvedbenih umjetnosti namijenjen djeci i mladima! – govori Nora Krstulović, ističući da usprkos razočaranju o kojem svjedoče posjetitelji, ključni problem s predstavama Portal produkcije nije u estetici, već u etici. – Oni na nedopustiv način eksploatiraju najmlađu publiku i na više razina krše autorska i srodna prava, kako naših kolega u zemlji, tako i onih u inozemstvu, o čemu postoji i opsežna sudska dokumentacija – tvrdi Nora Krstulović. Upetljali Doru Lipovčan – Provjerit ćemo u kojoj je mjeri zaštita napravljena ili da li je uopće napravljena. Ako bude problema, promijenit ćemo plakat. Ali ostaje da je to predstava rađena prema motivima danskoga autora, autorsko djelo našega redatelja. Na temelju te knjige već se desetljećima rade slične predstave – uzvraća Srijemac. U čitav slučaj ovih je dana upletena i glumica zagrebačkog HNK Dora Lipovčan, koja je pred gostovanje “Frozena” u Slavonskom Brodu bez njezina znanja navođena kao suradnica na predstavi. Večernjem listu potvrdila je da će tražiti pravnu zaštitu. – Ona se ne spominje nigdje u našim materijalima te je objava njezina imena na stranicama slavonskobrodskog kazališta jednostavno propust – tvrdi Srijemac, dok iz spomenute kazališno-koncertne dvorane u Slavonskom Brodu kažu da su ime Dore Lipovčan dobili upravo od njega! >>Odlazak Vitomire Lončar u političku emigraciju 