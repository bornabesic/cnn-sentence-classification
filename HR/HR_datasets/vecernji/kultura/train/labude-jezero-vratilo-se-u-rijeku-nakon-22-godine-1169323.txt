Balet Petra Iljiča Čajkovskog “Labuđe jezero” u koreografiji i režiji Staše Zurovca večeras će se premijerno izvesti u HNK Ivana pl. Zajca u Rijeci, 22 godine nakon posljednje riječke izvedbe tog baleta. Dirigirat će Matija Fortuna, a na sceni će se, uz članove baletnog ansambla, pojaviti i glumci Hrvatske drame HNK te 14 studenata druge godine studija glume i medija Akademije primijenjene umjetnosti Sveučilišta u Rijeci. – Bojao sam se da ne napravim slikovnicu, da predstava nema dubinu, ali sam ubrzo zaključio da “Labuđe jezero” u sebi nosi potrebnu dubinu. Odlučio sam maksimalno poštovati izvorni libreto i predočiti poznatu priču, ali tako da sebi dam slobodu u vidu nove interpretacije s vlastitim baletnim rukopisom – kazao je Zurovac.  