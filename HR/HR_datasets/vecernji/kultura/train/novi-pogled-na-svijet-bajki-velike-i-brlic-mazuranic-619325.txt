\"Ribar Palunko i njegova žena\" jedna je od najtužnijih bajki Ivane Brlić Mažuranić. Priča o bijednom životu ubogog ribara i snovima o nevjerojatnom bogatstvu Morskoga kralja nije sadržaj od kojeg je lako napraviti zabavnu predstavu, koju će sa zanimanjem pratiti i najmlađi teatarski gledatelji. Baš je to pošlo za rukom redateljici Dori Ruždjak Podolski koja je Palunka režirala u Žar ptici, pri čemu su joj osjetno pomogli Tomislav Zajc, kao dramaturg predstave, i Barbara Bourek koja je za predstavu kreirala kostime. Upravo je ona zaslužna za najzabavnije dijelove predstave jer je svita Morskog kralja zapravo \"podmorski Boney M.\", koji pleše i luduje dok glumci stalno sjede na pokretnim stolicama. Ukratko, djeci je ovo jedan sasvim novi uvid u svijet bajki Ivane Brlić Mažuranić (kroz tekst se, naime, spominju i ostali njezini najpoznatiji likovi), a od glumačkih ostvarenja ističu se Nataša Kopeč kao Palunkova žena, Drago Utješanović kao Morski kralj te u Žar ptici nenadoknadiva Natalija Đorđević, koja je ovdje i Zora Djevojka i Košuta. 