Dugometražni dokumentarni film ''Neželjena baština'' redateljice i scenaristice Irene Škorić, dobio je 1. nagradu za najbolji dokumentarni film na 6. Balkan New Film Festivalu BaNeFF, koji se je održao od 19.-22.12.2016. u Stockholmu. Stručni žiri je istaknuo motivaciju za nagradu: "Film koji navodi na razmišljanje o velikim pitanjima koja dotiču mnogo više od povijesti Balkana i tiču se svih nas. Kako se treba odnositi na nedavnu povijest i na njene spomenike? To je veliko pitanje za mnoge koji su se rodili u Jugoslaviji, zemlji koja više ne postoji. Spomenik naravno nije, samo komad materijala već umjetničko djelo i dio kolektivnog sjećanja." Film je odabran je kao jedini hrvatski dokumentarni film u konkurenciji 14 dokumentarnih i 13 kratkih igranih filmova iz Madžarske, S.A.D.-a, Srbije, Švedske, Rumunjske, Makedonije, Maroka, Crne Gore, Moldavije, Bosne i Hercegovine… Svoju svjetsku premijeru film je imao na međunarodnom Sarajevo film festivalu ove godine. Stominutni film „Neželjena baština“ govori o sudbini iznimno vrijednih spomenika koji govore o vremenu antifašističke borbe u Drugom svjetskom ratu. Od 1945.- 1990. godine izgrađeno je na tisuće NOB spomenika po cijeloj bivšoj Jugoslaviji koji, svaki na svoj način, obilježavaju događaje iz Drugog svjetskog rata. Ti su spomenici bili, posebno neki vrlo visoke umjetničke vrijednosti, dio afirmacije antifašizma kroz obrazovni proces, političke skupove i turističke projekte. U Hrvatskoj je od devedesetih srušena i devastirana polovica, njih oko tri tisuće. Film Irene Škorić priča o spomenicima naših vrhunskih umjetnika srušenim od devedesetih do danas. Promijenjene društvene vrijednosti i nove političke okolnosti su međunarodno priznata umjetnička djela učinila nepoželjnima i metom vandalskih rušilačkih napada. Slikom i govorom svjedoka, eksperata, umjetnika i političara, pa i onih koji su građu spomenika prodavali kao sekundarnu sirovinu, film govori o sudbini umjetničkih djela pretvorenih u otpad. Snimanje cijelog filma, koji je nastao u produkciji Artizana filma, potrajalo je čak nekoliko godina, a za kamerom su se izmjenjivali Branko Cahun, Darko Krakar i Robert Krivec. Montažer je Silvije Magdić, a skladatelj Ivo Josipović. Festival BaNeFF posvećen je novijoj produkciji zemalja s teritorija Balkana. Usmjeren je na filmove koji se bave ili odnose na balkanske teme, filmove koji nemaju širu distribuciju po skandinavskim zemljama i koji imaju kreativne vrijednosti o kojima se u niz panela želi raspravljati s uglednim filmskim gostima. Također, festival nakon glavnog događanja u Stockholmu tijekom proljeća i ljeta nastavlja putovati i prikazivati odabrane uratke u drugim gradovima Švedske i Norveške. Manifestacija se održava u suradnji s Gradom Stockholmom i Švedskim filmskim institutom. 