- Vukovar film festival započeo je kao entuzijazam pojedinca i tek jedan od mnoštva festivala koji je prerastao u tradiciju. Riječi direktora festivala Igora Rakonića kako je ovo i najbolji filmski festival u Hrvatskoj su potpuno utemeljene, rekao je tehnički ministar kulture u Vladi RH Zlatko Hasanbegović koji je večeras i otvorio 10. Vukovar film festival. U sklopu festivala ove godine biti će prikazano 90-ak filmova u 13 filmskih kategorija od kojih će tri biti ocjenjivane. Filmovi će ove godine biti prikazivani u četiri grada (Vukovar, Osijek, Beli Manastir i Valpovo) i na 10 lokacija. - Prije 10 godina na festivali smo imali sedam filmova da bi iz godine u godinu rasli u svakom pogledu. Ove godine imamo izuzetno kvalitetan filmski program, pet radionica što sve rezultira i sve većin interesom publike. Poslije svega možemo reći da smo zadovoljni učinjenim ali i najaviti da ćemo idućih godina i dalje rasti, rekao je direktor festivala Igor Rakonić. U svome govoru na svečanosti otvaranja Rakonić se posebno zahvalio bivšoj gradonačnici Vukovara Zdenki Buljan koja je bila jedna od inicijatorica pokretanja festivala. Prosudbenu komisiju 10. Vukovar film festivala ove godine čine Anja Šovagović Despot, Anita Juka i Igor Tomljanović. Festival je otvoren mađarskim dugometražnim igranim filmom "Ovo nije moje vrijeme" i hrvatskim kratkometražnim filmom "Igra malog tigra". - Čeka nas izuzetno težak zadatak jer je u konkurenciji niz kvalitetnih filmova. Samim tim velika je čast biti dio žirija Vukovar film festivala, rekla je Anja Šovagović Despot. Treba znati i kako je otvorenje 10. VFF, radi vremenskih prilika, održano u dvorani Hrvatskog doma u Vukovaru umjesto na terasi Agencije za plovne putove. Svečanosti otvorenja su uz ministra kulture Zlatka Hasanbegovića nazočili i ministri u Vladi RH Zdravko Marić i Tomislav Tolušić. Na svečanosti je bio i Andrej Plenković.  >> Završen 9. Vukovar film festival: Rumunjski filmovi odnijeli sve nagrade 