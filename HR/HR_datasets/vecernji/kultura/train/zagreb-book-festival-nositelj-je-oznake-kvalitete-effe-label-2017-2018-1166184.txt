Zagreb Book Festival nositelj je oznake kvalitete EFFE Label 2017-2018, te je sada i službeno dio EFFE festivalske zajednice koju je osnovalo cijenjeno Udruženje europskih festivala (European Festivals Association), objavljeno je uoči trećeg izdanja Zagreb Book Festivala. EFFE oznaku dobivaju festivali koji se ističu iznimnom umjetničkom kvalitetom te imaju značajan utjecaj na lokalnoj, nacionalnoj i međunarodnoj razini. Nakon pažljivog razmatranja Međunarodnog žiriji prevođenog Sir Jonathanom Millsom, bivšim direktorom Edinburškog međunarodnog festivala, Zagreb Book Festival odabran je u društvo najprestižnijh europskih festivala. Prenosimo izjavu i obrazloženje Žirija: Zagreb Book Festival izvrsno je osmišljen, ambiciozan i inkluzivan festival u svakom aspektu, s domaćim, opuštenim i prijateljskim šarmom. Povezuje sudionike iz drugih društvenih projekata te izgrađuje angažiranu i trajnu mrežu publike, umjetnika i ljubitelja festivala. Takav rad na stvaranju zainteresirane javnosti u ovome konkretnom području u Hrvatskoj, hvale je vrijedan pothvat. EFFE (Europe for Festivals, Festivals for Europe) projekt je Europske komisije za Europsku platformu festivala na području kulture koji je osmislila Udruga europskih festivala (EFA), krovna organizacija za festivale diljem Europe i šire. Projekt je pokrenut 2014. godine, a ustanovila ga je povjerenica Europske komisije za obrazovanje, kulturu, višejezičnost i mlade, gđa Androulla Vassiliou. Misija EFFE projekta je povećanje vidljivosti europskih festivala kao i međusobne razmjene iskustava, ali i stvaranje konkretnih udruženja festivala koji dijele istovjetne vizije, a čiji je glavni cilj promišljanje svijeta u kojem danas živimo. Iznimno nam je zadovoljstvo i čast što su naša umjetnička koncepcija i snažna predanost publici i društvenom angažmanu prepoznati i od strane uglednog žirija vrhunskih profesionalaca iz europske festivalske zajednice. 