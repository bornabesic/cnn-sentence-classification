Na programu 2. Kamovfesta u četvrtak, 7. travnja, bit će praizvedba predstave "Blue butterfly" u Hrvatskom kulturnom domu na Sušaku. Druga ovosezonska premijera ansambla Baleta HNK Ivana pl. Zajca, pod redateljskom palicom Staše Zurovca, inspirirana je duhom vremena u kojem je živio belgijski gitarist i skladatelj Django Reinhardt.  Za kostimografiju su se pobrinuli scenograf Stefano Katunar i kostimografkinja Manuela Paladin Šabanović. Predstava je nastala kao koreografska radionica članova baletnog ansambla na autorske skladbe i obrade u gypsy swing stilu s primjesom mediteranskog zvuka u izvedbi sastava "Molto cortese". U sastavu sviraju i članovi autorske ekipe: Deni Šesnić , oblikovatelj svjetla, te Dalibor Laginja, autor inicijalne ideje za scenografiju. U predstavi sudjeluju Marta Voinea, Vitali Klok, Sabina Voinea Vukman, Danijela Menkinovski, Tanja Tišma, Dmitri Andrejčuk, Svebor Zgurić, Laura Orlić, Tamara Bračun, a Šesnić ju je okarakterizirao kao kratki let plavog leptira po uzoru na kratki i intenzivni život gitarističkog virtuoza Reinhardta. 