Kratkim filmom "Horvatovi“ autora Arsena Oremovića, inače urednika u Večernjem listu, i njemačkim igranim filmom "Dok smo sanjali“, redatelja Andreasa Dresena, večeras je započeo 9. Vukovar film festival. – Vukovar je po deveti put ponosni domaćin Vukovar film festivala. Mnogo toga smo učinili kako bi grad tijekom trajanja festivala živio s njim. Sigurni smo kako će svatko nešto za sebe pronaći na festivalu, rekla je dogradonačelnica Vukovara Marija Budimir koja je službeno i otvorila festival poslije čega je uslijedio veliki vatromet. U šest dana ljubitelji filma iz Vukovara, i okolice, imat će prilike vidjeti ukupno 84 filma podijeljenih u 11 kategorija. Filmovi će se prikazivati u tri grada (Vukovar, Vinkovci i Valpovo) na osam lokacija. Među tim lokacijama posebno je atraktivna ona na krovu nedavno otvorenoga Muzeja vučedolske kulture. Organizatori su pripremili i bogat zabavni program kao i niz popratnih manifestacija među kojima su četiri filmske radionice i četiri okrugla stola. – Ove godine pripremili smo najbogatiji filmski program za koji možemo reći da je u rangu s onim na Sarajevo i Beograd film festivalima. Tu je niz hrvatskih premijera kao i filmova koji su prikazivani na festivalima u Berlinu i Cannesu, rekao je direktor Vukovar film festivala Igor Rakonić koji je i najzaslužniji za ovu prelijepu vukovarsku priču koja iz godine u godinu raste i privlači sve veći broj posjetitelja. Organizatori su ove godine osigurali i niz poznatih gostiju koji su nazočili otvaranju poput Gorana Grgića, Renea Bitorajca, Ane Majhanić… O filmskim pobjednicima 9. Vukovar film festivala odlučivat će žiri u sustavu Pjer Žalica, Areta Ćurković i Igor Saračević. Vukovarci su i danas imali prilike vidjeti glamuroznost koju nosi jedan ovakav događaj, crveni tepih, brojne pozvane goste među kojima je bio i gradonačelnik Zagreba Milan Bandić…. Cijelo središte grada živi s festivalom. – Festival iz godine u godinu raste kvantitativno i kvalitativno. Ovdje sam treću godinu za redom gdje uživam u filmovima ali i atmosferu koju donosi ovaj festival, rekao je poznati hrvatski glumac Goran Grgić. Među večerašnjim uzvanicima bio je i zamjenik ministra kulture u Vladi RH Alen Kajmović koji je ovogodišnjem festivalu prigodno zaželio da bude bolji od prošloga ali i lošiji od onoga iduće godine. >> Premijere filmova W. Allena 'Nerazuman čovjek' i M. Garronea 'Priča nad pričama' 