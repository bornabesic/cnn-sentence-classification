Ministrica kulture Nina Obuljen Koržinek danas u Veneciji dogovara posljednje detalje vezane uz nastup Hrvatske na 57. Međunarodnoj izložbi vizualnih umjetnosti na Venecijanskom bijenalu, koje se otvara sutra i traje do 26. studenoga. Dvostruka samostalna izložba pod zajedničkim nazivom „Horizont očekivanja“ predstavit će instalacije hrvatskih umjetnika Tine Gverović i Marka Tadića po izboru kustosice izložbe Branke Benčić. Osmišljeni za bijenale Predstavljajući radove osmišljene upravo za bijenale, izložba upućuje na privremenost izložbenog prostora, spajajući dvije umjetničke pozicije koje se bave temama neizvjesnosti, tenzija ili urušavanja te načinima kojima ih dovodimo u različite uvjete i kontekste. Tina Gverović i Marko Tadić publici će se predstaviti i kroz program “Tavola aperta” u Centralnom paviljonu u Giardinima, gdje se u neformalnoj atmosferi odvijaju susreti autora i posjetitelja bijenala. Umjetnička direktorica 57. Venecijanskog bijenala Christine Macel u središnju međunarodnu izložbu u Giardinima uvrstila je i radove jednog od najznačajnijih hrvatskih suvremenih umjetnika Mladena Stilinovića. Od pokojnog Stilinovića domaći i svjetski umjetnici oprostili su se ganutljivim nizom izložbi “Janje moje malo” organiziranih na različitim zagrebačkim lokacijama tijekom prošle i ove godine. Kontinuitet od 1993. Hrvatska kontinuirano izlaže na Venecijanskom bijenalu od 1993. godine, kad su nas predstavljali Milivoj Bijelić, Ivo Deković i Željko Kipke. Ove godine, hrvatski paviljon smješten je na 94 četvorna metra u prostorima Artiglierije u Arsenalu.  