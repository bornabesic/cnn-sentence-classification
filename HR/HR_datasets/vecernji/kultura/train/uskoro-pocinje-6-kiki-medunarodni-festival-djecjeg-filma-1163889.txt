Ovogodišnji, šesti po redu KIKI - međunarodni festival dječjeg filma održat će se od 24. do 28. travnja 2017., a organizaciju kao i do sada potpisuju Društvo Naša djeca Zabok i Građanska organizacija za kulturu – GOKUL. Filmski program prikazivat će se u Multimedijskom centru − kinu u Zaboku, a dio programa gledatelji će biti u prilici pogledati i u Krapini. U pet natjecateljskih programa bit će prikazano više od trideset filmova iz Albanije, Australije, Brazila, Estonije, Francuske, Grčke, Kanade, Njemačke, Nizozemske, Norveške, Novog Zelanda, Mauricijusa, Rusije, Španjolske, Švicarske, Švedske, Velike Britanije i Hrvatske. O pobjedniku festivala odlučivat će dječji žiri, u koji su ove godine izabrani Dora Vranić, Petar Bašić i Igor Jadan. Kako je prvenstvena zadaća ovog festivala razvoj filmske publike kroz poticanje aktivnog gledanja filmova već od najranije dobi, ona se ispunjava kroz popratne festivalske, ali i predfestivalske programe – tako je već od ožujka organizirana radionica Kako gledati film u kojoj mali polaznici pod vodstvom Višnje Vukašinović razvijaju vještine prepoznavanja i analize različitih filmskih izražajnih sredstava, učeći kako kvalitetno gledati i kritički vrednovati filmove. Također, filmske projekcije u vrijeme trajanja festivala i ove će godine biti popraćene vođenim razgovorima o pogledanim filmovima, a ulogu moderatora druge godine zaredom preuzima novinar, pisac, kritičar, scenarist i filmski redatelj Anđelo Jurkas. Priliku za kreativno izražavanje i edukaciju u području animacije posjetitelji će moći iskoristiti na čak dvije radionice animacije, koje će se održati u suradnji s organizacijom OTTOmani iz Italije i Školom animiranog filma iz Čakovca, a u sklopu ovogodišnjeg KIKI-ja bit će održan i stručni skup za učitelje i nastavnike s područja Krapinsko-zagorske županije, na temu medijske i filmske pismenosti. >> Arsen Anton Ostojić: Dovršit ću posljednji film Dušana Vukotića >> HAVC nas je pet puta odbio. Da sam znao što nas čeka, sumnjam da bih se upuštao u ovaj projekt 