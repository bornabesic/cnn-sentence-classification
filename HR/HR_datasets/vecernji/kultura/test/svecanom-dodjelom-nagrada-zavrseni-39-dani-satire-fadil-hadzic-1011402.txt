Apsolutni pobjednik 39. Dana satire Fadil Hadžić je predstava “Ko rukom odneseno” zagrebačkog Teatra &TD. Tom autorskom projektu Bobe Jelčića pripala je Velika nagrada Večernjeg lista za najbolju predstavu u cjelini, a nagrađeni su i njeni glumci. Glavna nagrada za mušku ulogu “Mladen Crnobrnja Gumbek” pripala je Marku Makovičiću, Glavna nagrada za žensku ulogu Ivani Krizmanić, dok je Jerko Marčić, treći dio tog sjajnog glumačkog trija dobio jednu od pet ravnopravnih glumačkih nagrada. Nagrada za najbolju režiju pripala je Andrašu Urbanu, za režiju Orwellove “Životinjske farme”, Hrvatskog narodnog kazališta Ivana pl. Zajca Rijeka za predstavu u kojoj je, uz pomoć izuzetno jedinstvenog glumačkog ansambla, okrutnosti komunizam bez imalo teškoća “preveo” u ovo naše konzumerističko doba, čime je otvorio posve nova značenja starog i svima dobro znanog teksta, te pokazao kako se inovativnim korištenjem klasičnog teksta stvara nov i uzbudljiv teatar. O tim i ostalim nagradama, odlučio je žiri u sastavu: Jelena Miholjević (glumica Dramskog kazališta Gavella, predsjednica žirija), Hrvoje Ivanković (dramaturg i kazališni kritičar) i Bojana Radović (kazališna kritičarka Večernjeg lista) nakon odgledanih jedanaest predstava ovogodišnjeg festivala. U posebna priznanje za ostvarenja koje je zapazio žiri je izdvojio: koreografiju i scenski pokret kojeg je Staša Zurovac kreirao za predstavu “Razbijeni vrč”, u režiji Igora Vuka Torbice, Jugoslovenskog dramskog pozorišta iz Beograda; autorski i glumački doprinos Hrvoja Kečkeša, Vilima Matule, Borka Perića i Rakana Rushaidata, ansambla predstave “Jazavac u Kerempuhu” u režiji Olivera Frljića, Satiričkog kazališta Kerempuh, te glumice ZKM-a: Katarinu Bistrović Darvaš, Natašu Dorčić, Jadranku Đokić, Doris Šarić Kukuljica, Kseniju Marinković, Uršu Raukar, Luciju Šerbedžiju i Ninu Violić za glumački i autorski doprinos predstavi “Kako smo preživjele” u režiji Dine Mustafića, Zagrebačkog kazališta mladih. 5 ravnopravnih glumačkih nagrada: Svetozaru Cvetkoviću za ulogu Waltera u predstavi „Razbijeni vrč“, Gojmiru Lešnjaku Gojcu i Heleni Peršuh u predstavi „Tartuffe“ Jeana-Baptiste Poquelina Molièrea u režiji Vite Taufera i izvedbi Slovenskog narodnog gledališča Nova Gorica i Tanji Smoje za ulogu u predstavi “Životinjska farma” Georgea Orwella. Nagrada “Sabrija Biser” mladom glumcu za uspjelo interpretiranu ulogu karakterne komike žiri je dodijelio Valentinu Kostadinovskom za ulogu u “Lizistrati”, u režiji Nataše Popovske Teatra Komedija iz Skoplja, a Nagrada “Ivo Serdar” za ulogu najbolje prihvaćenu od publike Nebojši Glogovcu za ulogu Adama u predstavi “Razbijeni vrč”. >> Mireli Videk, Filipu Križanu i predstavi "Njuške" nagrade Mostarske liske >> Možemo zaposliti stotinjak glumaca s plaćom od tisuću € 