U ovogodišnji Sarajevo Film Festival uvršten je projekt pod nazivom “Suočavanje s prošlošću” čiji je cilj sadržan u njegovu imenu. Naime, u zemljama okruženja u protekla dva desetljeća pokrenute su brojne inicijative, čiji je proklamirani cilj bio “izgradnja mira”. Međutim, razni slogani ne mogu zaliječiti ožiljke ratnih stradanja, pa su u praktičnom smislu ključni ljudi SFF-a, u namjeri da pokrenu dijalog o toj temi kroz modelirane filmske projekcije, odlučili uvrstiti tri filma. Prvi je “Dubina dva” Ognjena Glavonića, drugi “Narod protiv Fritza Bauera” u režiji Larsa Kraume, a treći film “Neželjena baština” hrvatske redateljice Irene Škorić koji govori o spomenicima kulture vrhunskih hrvatskih umjetnika koji su srušeni od 90-ih godina do danas. Snimanje ovog 100-minutnog filma, koji je nastao u produkciji Artizana filma, trajalo je čak nekoliko godina, a za kamerom su se izmjenjivali Branko Cahun, Darko Krakar i Robert Krivec. Montažer je Silvije Magdić, a skladatelj Ivo Josipović, bivši predsjednik Republike Hrvatske. Josipovićevo filmsko iskustvo Priča je to o sudbini vrijednih spomenika koji govore o vremenu antifašističke borbe u Drugom svjetskom ratu. Od 1945. do 1990. godine izgrađene su na tisuće spomenika narodnooslobodilačkog rata u zemljama bivše Jugoslavije. Ti su spomenici bili, posebno neki, vrlo visoke umjetničke vrijednosti, dio afirmacije antifašizma kroz obrazovni proces, političke skupove i turističke projekte. U Hrvatskoj ih je od devedesetih godina srušena i devastirana polovina - oko 3000. Promijenjene društvene vrijednosti i nove političke okolnosti su međunarodno priznata umjetnička djela učinile nepoželjnima i metom vandalskih rušilačkih napada. Slikom i govorom svjedoka, stručnjaka, umjetnika i političara, pa i onih koji su građu spomenika prodavali kao sekundarnu sirovinu, Irena Škorić priča o sudbini umjetničkih djela pretvorenih u otpad te o društvu i vrijednostima koje su se urušile. Film je publika primila s oduševljenjem, ništa manjim nakon projekcije, primjerice, “ZG80” koji je prikazan u Narodnom pozorištu te Ogrestina filma “S one strane”. Na sarajevskoj premijeri filma “Neželjena baština” bio je i bivši predsjednik RH Ivo Josipović koji je i sam sudionik filma jer je komponirao glazbu za njega. Odnos prema budućnosti Nakon premijere, on je kazao kako je glazba u filmu zapravo kolaž do sada rađenih kompozicija i nešto novih sekvencija. To je njegovo prvo filmsko iskustvo te je istaknuo kako mu je drago što je baš na SFF-u promocija tog rada. Kada govorimo o spomenicima vezanim uz narodnooslobodilačku borbu u Drugom svjetskom ratu, po mom sudu, nije samo riječ o povijesti i odnosu prema njoj već je riječ o zaista vrhunskim umjetničkim djelima. To je i odnos prema budućnosti, kazao je Josipović. On je ocijenio kako su oni koji su spremni srušiti spomenik podignut onima koji su se borili za slobodu i stvarali neke ideale, spremni graditi i drukčiju budućnost od one koju ljudi na ovim prostorima zaslužuju, a upravo to je i razlog zašto mu je bilo zadovoljstvo sudjelovati u ovom filmu. Redateljica Irena Škorić bila je pomalo iznenađena kako je film primljen u Sarajevu. Projekt “Sučavanje s prošlošću” je podržala zaklada “Robert Bosch”, a na Sarajevo Film Festivalu je bio predstavljen u suradnji s Al Jazeerom Balkans. >>Sarajevo Film Festival istvoremeno u pet gradova 