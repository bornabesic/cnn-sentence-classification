Da je Britanac bio bi Sir Bob Dylan. Ovako je najutjecajniji glazbenik svog vremena postao prvi roker koji je primljen u Američku akademiju umjetnosti i književnosti. Ova stoljeće stara kulturna institucija u svoje redove prima uglednike iz svijeta glazbe, literature i vizualnih umjetnosti. Kako nisu bili sigurni u koju bi kategoriju svrstali Dylana, je li važniji kao glazbenik ili pjesnik, udijelili su mu počasnu titulu. Time se priključio velikanima akademije kao što su Meryl Streep, Woody Allen i Martin Scorsese, redatelj koji je o Dylanu snimio dokumentarni film \"No Direction Home\". - Upravni odbor razmotrio je svu širinu opusa i priznao važnost koju gospodin Dylan ima za američku kulturu - rekla je direktorica akademije Virginia Dajani. - Bob Dylan je multitalentirani umjetnik čije djelo odbija svaku kategorizaciju. Uz Dylana, akademija je u svoje redove primila još tri počasna člana: španjolskog arhitekta Rafaela Monea, južnoafričkog pisca Damona Galguta i belgijskog umjetnika Luca Tuymansa. Akademiju danas sačinjava 250 umjetnika, glazbenika i pisaca. Članstvo nema obaveze, mada se neki akademici uključuju u rad ustanove i dijele prestižne nagrade vrijedne do 200 tisuća dolara. Dylan je prvi roker među glazbenicima akademije. Većina su klasičari uz nekoliko iznimaka poput džezista Ornettea Colemana i Stephena Sondheima, autora niza pjesama za kazališne komade i filmove. 71-godišnji Dylan prvi je roker kojeg je američka udruga kritičara nominirala za njegove memoare \"Chronicles: Volume One\" i prvi koji je 2008. dobio počasnu Pulitzerovu nagradu. 