Nakon što je u Novom Sadu, i to u čak dva reprezentativna izložbena prostora, izložila dio svoje prebogate likovne zbirke, kolekcionarka i poznavateljica likovne umjetnosti Dagmar Meneghello ovih dana u svojoj Palmižani na otoku Sv. Klementu nedaleko od otoka Hvara uz pomoć zagrebačke galerije Remek-djela organizira jednotjedne likovne susrete posvećene aktu. Na susret u jedinstvenom morskom ambijentu obogaćenom umjetninama pozvani su afirmirani likovni umjetnici iz regije Amra Zulfikarpašić, Marko Tubić, Živko Grozdanić Gera, Slavko Krunić, Petar Ćujo, Nikola Vudrag, Toni Franović (na slici u radnom zanosu na Strossmayerovu šetalištu u Zagrebu), Nikoliza Ivezić, Alaka Kajfež, Andrej Tomić, Helena Ohnjec, Tisja Kljaković Braić i Petar Hranuelli. Pozvani likovni umjetnici bavit će se prikazom nagog ljudskog tijela u različitim položajima, pokretima i držanjima, pri čemu će se služiti različitim materijalima te brojnim slikarskim i kiparskim tehnikama. Likovni susreti na pitoresknoj Palmižani traju do 28. travnja.  