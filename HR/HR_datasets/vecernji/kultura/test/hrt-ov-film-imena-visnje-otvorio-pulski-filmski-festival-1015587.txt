Film u produkciji Hrvatske radiotelevizije (HRT)  "Imena višnje"  redatelja Branka Schmidta s Ivom Gregurevićem i Nadom Đurevski u glavnim ulogama otvorio je 62. Pulski filmski festival. - Riječ je o televizijskome filmu koji je u cijelosti snimljen u produkciji Hrvatske radiotelevizije prema scenariju književnika Josipa Mlakića, a tim se projektom javni servis vraća ozbiljnoj dramskoj produkciji- pojasnio je glavni ravnatelj Hrvatske radiotelevizije i producent filma Goran Radman.  Redatelj Branko Schmidt zadovoljan je prvim reakcijama na film koje su, kako je rekao, sjajne.  -Dva glumca, jedna krava i jedna mačka pokorili su jučer 10 000 ljudi u Areni. U početku smo bili skeptični hoće li takav komorni film funkcionirati u Areni, no pljesak je bio senzacionalan. Ako je film položio ispit u Areni, onda sigurno ima šanse i u kinodistribuciji- rekao je Schmidt. Dodao je kako se ovim projektom „još jednom potvrdila snaga Hrvatske radiotelevizije, koja ima sjajne profesionalce za najzahtjevnije projekte”.    Rukovoditeljica RJ Produkcijski odjeli Hrvatske radiotelevizije Jasmina Božinovska Živalj rekla je kako se HRT ponovno dokazao kvalitetom i dobrim filmom. „Još uvijek imamo dobrih i kreativnih ljudi koji znaju kako napraviti dobar film”, rekla je.  U središtu je priče život starijega bračnog para koji živi na svojemu imanju u osami ratom razorena sela. Zaplet počinje kada starac kojega glumi Ivo Gregurević shvati da je njegova životna suputnica shrvana bolešću koja će odrediti njihovu sudbinu. U sjajnoj glumačkoj ekipi su Ivo Gregurević, Nada Đurevska, Goran Bogdan, Mesud Dedović, Mustafa Nadarević, Daria Lorenci Flatz i Danijel Ljuboja, a na filmu je radio i jedan od najpoznatijih hrvatskih direktora fotografije Dragan Ruljančić.  Na  projekciji su bile brojne osobe iz kulturnoga i javnoga života, među kojima i ministar kulture Berislav Šipuš, oskarovac Branko Lustig kao posebni izaslanik predsjednice Republike Hrvatske Kolinde Grabar-Kitarović, potpredsjednik Hrvatskoga sabora Nenad Stazić i brojni drugi. Na ovogodišnjemu Pulskom filmskom festivalu bit će prikazano 128 filmova u osam dana uz 23 stručna predavanja, tri okrugla stola te brojne izložbe.  >>Festival otvoren filmom 'Imena višnje' Branka Schmidta >>HRT-ova 'Kronika Pula film festivala' dosadna je baš kao i sam festival 