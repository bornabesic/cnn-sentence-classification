 Djevojčica raščupane kose nabada na putu do igrališta u prevelikim štiklama koje je poskrivećki uzela od mame. Odlučila je da će svom prijatelju Bibiju pokazati kako se igra školica i zadiviti ga svojom spretnošću. Ali Bibi ju je pobijedio u igri pa se djevojčica nadurila. I nije joj to prvi puta da se nadurila. Duri se jako i često, toliko da joj je i ime Durica.  Durica iz popularnog stripa danas je već 30-godišnjakinja, ali i dalje je klinka koja svojim zgodama nasmijava generacije koje su se s njome družile kroz časopis Smib. A da Durica ide ukorak s trendovima, dokazuje i mobilna igrica Durica koja će se prvi put moći zaigrati 12. studenoga. Taj datum nije slučajno izabran, jer se istoga dana Durica penje i na kazališne daske. Zaokružit će se tako multimedijalni projekt “Durica iz stripa, na scenu i na vaš smartphone”, koji je pokrenuo GK Žar ptica. Predstavu “Durica – Male ljubavi” na scenu će postaviti redateljica Renata Carola Gatica. – Iako je Duricu Ivica Bednjanec osmislio još 1986., nismo je trebali modernizirati. Samo smo dodali neke uloge pa će se uz bok Durici, Bibi i Leli pojaviti i obožavani Lastan – rekla je R. Carola Gatica. Redateljica se, kao rođena Argentinka, s Duricom prvi put susrela prije godinu dana. – Odmah sam se zaljubila u nju jer je Durica poput prave latinoameričke djevojčice. Spontana i govori prije nego što promisli – objasnila je redateljica. A urednica Smiba Snježana Marić otkrila je dugo skrivanu tajnu kako je za lik Durice Bednjanec pronašao inspiraciju u svojoj kćeri Andreji, koja se također često durila i posuđivala štikle od mame. – Durica bez prestanka izlazi u Smibu i nakon smrti I. Bednjanca jer ju je nastavio crtati Ivičin sin Darko. A koliko je popularna, dokazuje i to da je najčešći lik na crtežima koje nam redovito šalju čitatelji – rekla je S. Marić. Obožavatelji Durice zasigurno jedva čekaju sami se pojaviti u ulozi Durice. A upravo to će moći u mobilnoj igrici koja će se besplatno moći skinuti na Android uređaje. – Igrica je za djecu od 8 godina, a u njoj će se pojavljivati glumci iz predstave. Igrači će izborom reakcija likova u ključnim situacijama moći mijenjati tijek radnje – najavio je Veljko Kukulj, izvršni producent videoigre.    