Ljubitelji uzbudljivih krimića odavno su upoznali, i zavoljeli, Larsa Keplera. I znaju da je to zapravo pseudonim iza kojeg se krije švedski autorski i bračni par: književnica Alexandra Coelho Ahndoril i njezin suprug, dramaturg i književnik Alexander Ahndoril, koji su na najboljem putu da ponesu titulu najmračnijih kraljeva skandinavskih trilera. Njihov hrvatski izdavač je Fraktura, koja ih je 2012. godine i dovela u Hrvatsku, gdje su osobno predstavili roman “Hipnotizer”. Ovih dana na police knjižara stiže peti roman iz serije o inspektoru Jooni Linni, posebno uzbudljiv i zbog “uskrsnuća”, jer na kraju četvrtog romana bili smo sigurni da je sposobni i intuitivni inspektor mrtav. No, “Uhoda” (urednica Iva Karabaić, prijevod Danilo Brozović) vraća ga u igru i to na spektakularan način, a tu su i ostali likovi koje smo već upoznali u dosadašnjim romanima. I za čitatelje kojima će ovo biti prvi susret s ovim autorima i njihovim glavnim junakom jamčimo uzbudljive trenutke. U mračnom trileru, na gotovo petstotinjak stranica, autori nekoliko puta priču odvedu sasvim neočekivanim smjerom čineći tako čitanje nalik na literarnu vožnju vlakom smrti. Vožnja je to u kojoj ni u jednom trenutku ne možete predvidjeti u kakvu će tamu “vlak” zaroniti. Iako identitet serijskog ubojice doznajemo mnogo prije samog kraja romana, on ostaje podjednako uzbudljiv do zadnje rečenice, jer žrtve čak nekoliko puta moraju pobjeći iz smrtonosne zamke. No, uz sva uzbuđenja policijske potrage i mnogostrukih – vrlo okrutnih – ubojstava ovaj triler skriva i jednu uzbudljivu potpriču o tome koliko psiholozi pomažu policiji u rješavanju zločina, a koliko im mogu, samom činjenicom da su ljudi sa svim vrlinama i manama, odmoći, pa i odvesti ih na potpuno pogrešan trag. 