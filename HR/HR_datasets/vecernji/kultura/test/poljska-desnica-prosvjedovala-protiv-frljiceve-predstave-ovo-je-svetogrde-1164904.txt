Poljska policija je u petak grubo rastjerala aktiviste krajnje desnice koji su zapriječili ulaz u kazalište u Varšavi gdje se prikazivala predstava u kojoj glumica simulira oralni seks s kipom svetog pape Ivana Pavla II., javlja francuska novinska agencija. Više desetaka mladih prosvjednika izvikivali su "Ovo je svetogrđe!" i "Dolaze bijeli ratnici, nacionalisti i katolici". Nezadovoljnici su bacali petarde i dimne bombe te nosili zastave dviju manjih stranaka krajnje desnice. Predstava "Prokletstvo", prilagodba teksta poljskog autora Stanislawa Wyspianskog za koju su sve ulaznice bile rasprodane, počela je nešto kasnije kako bi gledatelji mogli ući. Nakon prizora oralnog seksa u režiji Hrvata Olivera Frljića, kip pokojnog poljskog pape je obješen s pločom "zaštitnik pedofila". Poljsko državno odvjetništvo je nakon premijere u veljači otvorilo istragu o toj smišljeno provokativnoj predstavi koja obrađuje složene veze Poljaka i Katoličke crkve. Predstava je odmah izazvala negodovanje Crkve. Ona "ima obilježja svetogrđa", napisao je glasnogovornik Poljske biskupske konferencije, vlč. Pawel Rytel-Andrianik. Kazalište Powszechny pak ističe u priopćenju da se "u predstavi daje riječ različitim ideološkim stajalištima i treba ju promatrati kao jedinstveno umjetničko djelo, a ne skup međusobno nepovezanih scena". >> Poljaci protiv predstave O. Frljića: Glumica simulira oralni seks s kipom svetoga Ivana Pavla II. >> Hrast: spriječit ćemo Frljićevu predstavu 