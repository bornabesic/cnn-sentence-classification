Na 14. festivalu kratkog filma Brussels Short Film Festival u Bruxellesu glumica Lana Barić osvojila je nagradu za najbolju žensku ulogu u filmu "Žuti mjesec" Zvonimira Jurića. Žuti mjesec jedan je od kratkih filmova iz omnibusa "Zagrebačke priče", a osvojio je brojne nagrade na domaćim i svjetskim festivalima, uključujući Srce Sarajeva za najbolji kratki film, a bio je nominiran i za Zlatnog medvjeda u kategoriji kratkog filma na Berlinaleu 2010. godine. Pojedini segmenti "Zagrebačkih priča" osvojili su nagrade za najbolji scenarij, montažu i kameru na Danima hrvatskog filma 2010 godine, a segment "Inkasator" u režiji Igora Mirkovića osvojio je Oktavijan za najbolji film. Uspjeh "Zagrebačkih priča" nastao u produkciji Propeler filma 2009. potaknuo je nastajanje novog omnibusa "Zagrebačke priče 2" na temu ljubavi, a trenutačno se nalazi u fazi pretprodukcije.     