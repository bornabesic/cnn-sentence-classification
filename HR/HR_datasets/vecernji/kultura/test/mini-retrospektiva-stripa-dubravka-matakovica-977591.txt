U galerijskom prostoru vinkovačkog Gradskog kazališta Joza Ivakić, večeras je u nazočnosti velikog broja štovatelja i poklonika, otvorena miniretrospektiva stripa Dubravka Matakovića čime ovaj autor ujedno i obilježava 30 godina profesionalnog rada na stripu. Mataković kaže kako je za ovu izložbu izabrano nasumice strip-table pazeći da budu zastupljeni radove iz svih razdoblja, svih časopisa i portala za koje je radio. - Prvi profesionalni strip mi je objavljen 10. listopada 1984. u Studentskom listu i taj datum uzimam kao početak crtanja stripa iako sam i ranije crtao, poput karikatura u Šumarskom listu. Kada sam diplomirao na Akademiji likovnih umjetnosti nisam mislio da ću raditi strip, ali ga ipak nisam nikada napustio. Nakon stripova za Studentski list, Polet, Mladost, osječki TEN, ljubljansku Tribunu, Patak, Večernji list, 1991. radim ratni strip za Nedjeljnu Dalmaciju, 1994. za Smib kojemu sam vjeran i danas kao i serijalu Desmozgenes u magazinu OK. Želio sam svoju mini rereospektivu predstaviti upravo ovdje u kazalištu jer je tu bio 1984. prvi Salon stripa iako sam možda u sukobu interesa jer radim u kazalištu i vodim ovu galeriju - našalio se Mataković govoreći o svom radu dodajući kako je nacrtao na tisuće tabli stripa i na desetine crteža. - Ova je izložba meni presjek svega toga, nasumičan odabir, čušpajz s paprikašom bez kotlića - objasnio je Mataković. >>Mataković vrlo zadovoljan Večernjakovom Strip revijom >>Mataković dočekuje smak svijeta u vinkovačkom teatru 