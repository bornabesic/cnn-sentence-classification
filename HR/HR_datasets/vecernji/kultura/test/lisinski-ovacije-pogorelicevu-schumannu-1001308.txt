Iako Ivo Pogorelić posljednjih godina redovito nastupa u zagrebačkoj dvorani "Vatroslav Lisinski", njegov najnoviji nastup u ciklusu Lisinski subotom izazvao je neviđeno zanimanje publike. Uprava dvorane morala je ubaciti čak i dodatni red između partera i tribina jer je koncert bio odavno rasprodan, a zanimanje Pogorelićevih štovatelja doista iznimno. Naravno, razlog za veliki interes bio je i u repertoaru. Pogorelić je nakon dugo vremena u Lisinskome svirao jedini klavirski koncert Roberta Schumanna, i to uz Simfonijski orkestar Hrvatske radiotelevizije i dirigenta Ivana Repušića. Riječ je o djelu koje Pogorelić već neko vrijeme izvodi u inozemstvu s raznim orkestrima i dirigentima, a izvodit će ga i idućih mjeseci, primjerice u Španjolskoj. Pogorelićeva glazbena suradnja sa zagrebačkim orkestrom i dirigentom mekane ruke Repušićem bila je s puno međusobnog uvažavanja pa je publika prezentnu i koncentriranu izvedbu Schumannova djela nagradila dugim pljeskom. Dosljedan svom umjetničkom stavu, Pogorelić ni ovaj put nije svirao bis. Prije Schumanna orkestar je odsvirao Beethovenovu uvertiru Koriolan, a u drugom dijelu koncerta Brahmsovu Drugu simfoniju.  >> 'I sa 16 sam znao da svi gnjave ovaj koncert i nemaju pojma' 