Prigodnom svečanošću i tradicionalnim vatrometom večeras je u pulskoj Areni svečano otvoren 63. pulski filmski festival koji ove godine uz bogati filmski program nudi, na nekoliko lokacija, popratne programe za posjetitelje i za filmske djelatnike.  Ustvrdivši kako je pulska Arena sigurno i tradicionalno utočište najboljim hrvatskim filmskim ostvarenjima, a hrvatski film može odgovoriti na suvremene izazove za sedmu umjetnost, ravnateljica Pulskog filmskog festivala Gordana Restović pozvala je publiku u Arenu. "Dođite, nađite svoju zvijezdu, na nebu, u publici, u gradu, ali svakako na filmskom platnu," poručila je Gordana Restović.   Predsjednik Umjetničkog savjeta Hrvoje Pukšec kazao je kako u svjetlu sve kvalitetnije hrvatske kinematografije Pulski filmski festival i ove godine predstavlja ne samo najbolje ovogodišnje radove iz zemlje nego i selekciju filmova koja, kako je rekao, "nadilazi sva očekivanja". "Međunarodna priznanja europskih i svjetskih festivala dokazuju da hrvatski film posjeduje i dalje svu punoću kvalitete i široki raspon žanrova te umjetničku vrijednost zbog čega zaslužuje svoj nacionalni festival poput ovog u Puli," poručio je Pukšec dodavši kako će u idućih osam dana svatko pronaći "film za sebe" a Pula će kao takva i dalje čuvati tradiciju i kontinuitet hrvatske kinematografije. "Kada imate festival u gradu od 60 tisuća stanovnika, a na tom festivalu skupite isto toliko gledatelja onda morate biti svjesni činjenice da imate najposjećeniju kutlrunu manifestaciju u Hrvatskoj", zaključio je Pukšec. Među brojnim gostima i uzvanicima na svečanosti otvaranja bili su izaslanik predsjednice Republike ministar turizma Anton Kliman, izaslanik ministra kulture redatelj i scenarist Eduard Galić te mađarski veleposlanik József Zoltán Magyar.  Čast da otvori ovogodišnje izdanje Pulskog filmskog festivala pripala je jednoj od najznačajnijih svjetskih redateljica i scenaristica Marta Meszaros kojoj je tom prigodom uručena nagrada Zlatna Arena za životno djelo.  Nakon vatrometa je uslijedila nacionalna premijera romantične komedije redateljice Snježane Tribuson "Sve najbolje". >> Večernjakov novinar na filmskom festivalu: Fascinantna češka Pustinja dokaz je da su serije postale ravnopravne filmovima 