Robert De Niro, Cher, Michael Moore, Alec Baldwin, Julianne Moore  i brojni drugi celebrityji pridružili su se u četvrtak navečer u New Yorku tisućama stanovnika Velike Jabuke izražavajući nezadovoljstvo Donaldom Trumpom uoči njegove inauguracije u Washingtonu.  "Hoćemo li stotinu dana pružati otpor? Fantastično!" poručio je okupljenima s govornice glumac Alec Baldwin, koji je u nekoliko tjedana postao jedan od najuspješnijih imitatora novoga američkog predsjednika.  Na radost brojnih gledatelja, Baldwin imitira Trumpa svaki tjedan u popularnoj tv-emisiji "Saturday Night Live", istodobno izazivajući milijardera na objavu brojnih gnjevnih tweetova. Michael Moore okupljenima je poručio: "Mi smo većina... ne odustajte... ja neću odustati!" Pozvao ih je da se odupru svakom pokušaju protjerivanja tajnih imigranata i muslimana iz zemlje.  "Sutrašnja inauguracija nije kraj, već početak (...), a mi ćemo se nastaviti boriti zajedno", kazao je demokratski gradonačelnik New Yorka Bill de Blasio. "Trump voli reći da je stvorio pokret. A sad je na nama da stvaramo pokret. Počinjemo večeras u cijeloj zemlji", rekao je Blasio.  Među okupljenima bilo je najviše stanovnika Manhattana. Poseban pljesak dobio je Robert de Niro koji je svoje mišljenje o Trumpu javno iznio u listopadu prije izbora, ne birajući riječi.  "On je očito glup, on je svinja, prevarant koji ne zna što govori, nije ga briga, misli da vlada državom, ne plaća poreze. Colin Powell je najbolje rekao, on je nacionalna katastrofa i sramota za ovu zemlju", kazao je tada popularni glumac. Na transparentima koje su isticali Newyorčani, među ostalim je pisalo: "Svakodnevno se borite protiv Trumpa" i "Oduprite se". Politički analitičar Sam Abrams, profesor na newyorškom Sarah Lawrence Collegeu, koji je glasao za Hillary Clinton, kazao je da bi New York mogao postati jedna od glavnih oporbenih platforma novome američkom predsjedniku.  