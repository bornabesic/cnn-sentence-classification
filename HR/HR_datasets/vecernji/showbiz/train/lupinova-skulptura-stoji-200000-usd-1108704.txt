Teško se možemo sjetiti vremena kada Stephan Lupino i njegova umjetnost nisu bili vijest! I danas, kada mu fotografija nije više toliko u fokusu, ipak plijeni pozornost. Kako su već istakli neki kritičari umjetnosti, lupinizam je sada više od umjetnosti, pravi pokret. Andrew Hemingway, kritičar umjetnosti s Oxforda, smatra da se u Lupinovim djelima očitavaju slojevi ljubavi, ljubavi prema formi i duhu, ljubavi prema materijalima i kreativnom procesu, prema ljepoti, energiji i istini. No, kada je izložbu vidio Miloš Glavurtić, organizator izložbe Eros-Fight-Freedom koja objedinjuje crteže Picassa, Goye, ali i Vladimira Dodiga Trokuta, odmah su nasuprot Goyinim i Picassovim djelima poželjeli vidjeti i Lupinova djela, njih deset pridružujući ih tako otprije postavljenom Lupinovu The Spidermanu. U Splitu je izložba u Staroj gradskoj vijećnici na Pjaci bila glavna priča ovog ljeta. Nakon Splita, lupinizam se seli u Zadar u kojem će se ta izložba moći razgledati već sljedećeg tjedna, točnije od 2. rujna. No, još je veća vijest da je s dvije svoje skulpture Stephan Lupino prisutan i na kultnoj newyorškoj Petoj aveniji. Njegova brončana vatrena dama Firewoman krasi prostorije Domenica Vacce, ultraekskluzivnog izložbeno-prodajnog prostora. Riječ je o doista top lokaciji u čijoj se neposrednoj blizini nalaze Trump Tower, ekskluzivni dućan odjećom Bergdorf Goodman, Plaza Hotel... Tamo je jedan od najpopularnijih eksponata, zaštitno lice prostora, a procijenjena je na 200.000 dolara. – Imam tamo još jednu skulpturu, željeznog The Huntera koji je smješten u VIP sali. Već sljedećeg tjedna putujem u Ameriku na dogovor o cjelokupnoj izložbi koju bih napravio u Domenicu Vacci – govori nam Lupino. >> Stephan Lupino svoj je glas na američkim izborima dao Obami 