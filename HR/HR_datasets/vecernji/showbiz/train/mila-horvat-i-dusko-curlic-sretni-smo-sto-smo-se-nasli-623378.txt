Nije to klasičan show, nemamo namjeru mijenjati svijet. Želimo tek ponuditi emisiju koja će se pratiti bez grča i predstaviti goste iz jedne možda malo drugačije perspektive – kaže Duško Ćurlić koji od prošle nedjelje s Milom Horvat vodi novu emisiju “Nedjeljom lagano”. Kreće “Ples” Ovo im je prvi veliki, zajednički angažman, prva suradnja na dulje vrijeme. Prije njega vodili su jednu Doru u Opatiji i radili dosta humanitarnih projekata. Duško je tu u ime zabave, a Mila je zadužena za sportski dio. Zbog njezina angažmana nedjeljom sportska redakcija, kaže voditeljica, neće ispaštati. Nema poštede, smije se, na dispoziciji je pa radi punom parom. I nogometne emisije i Lige prvaka i reprezentaciju, sve što treba. – O Mili samo mogu reći da je zaista pravi radoholičar, profesionalka i iznimno inteligentna i šarmantna osoba. Imam sreće što radim s njom, a nadam se i obratno – kaže Duško. Na prvoj su emisiji, dodaju, radili tjednima, ali još se uhodavaju. Nakon što ih odrade još nekoliko, kad osjete prostor i sami postave granice do kojih u jednoj takvoj emisiji mogu ići, sve će, kažu, sjesti na svoje. No vrlo brzo počinje i “Ples sa zvijezdama” pa Duška očekuju i radne subote. – Već osam sezona ne znam za slobodan vikend, ali i to je dio ovoga posla. Volim ga, a kao i svaki drugi posao, i moj ima vrlina i mana, dobrih i loših dana, ali dajem sve od sebe. Trudim se to ne zeznuti – kaže Duško. Ne radi razlike između velikih i malih projekata, voli izazove svog posla i još se, priznaje, nije umorio. Još nikad nije pomislio “pustite me na miru barem jednu sezonu”. Ni Mili nije teško zasukati rukave pa sve svoje privatne obveze ili hobije usklađuje s poslom. – Nemam posao koji podrazumijeva rad od 7 do 15 sati. Živim svoj posao, to je profesija koju ne određujete, nego živite i stalno sam u njemu. Istovremeno pripremam i surađujem na nekoliko stvari, pa u skladu s time ravnam i svoje privatne planove – kaže Mila. Iako je, čim se spomene ‘nova emisija nedjeljom’, i danas prva asocijacija Saša Zalepugin i “Nedjeljno popodne”, Mila kaže kako ne voli ništa uspoređivati. Svako vrijeme nosi svoje, drugačija su vremena, televizija drugačije funkcionira, sve se promijenilo. Emotivan povratak – Bolje da pokušamo izvući najbolje iz ekipe koju imamo danas, 2013. godine – kaže Mila. Iako se na posao vratila prije samo tri mjeseca, danas se, nakon što je odstranila dobroćudni tumor na jednjaku, osjeća bolje. I više ne plače, kao u lipnju kad se nakon bolesti vratila s poduljeg bolovanja. – Toliko sam mjeseci ležala u krevetu, nemoćna, sa svim komplikacijama o kojima nisam htjela govoriti, i normalno je da mi je svašta prolazilo glavom. Emocije su bile uistinu jake kad sam se vratila na posao. Nikad neću zaboraviti taj dan kad sam ponovno vidjela kolege i pomalo počela raditi. Jako emotivan susret – priča. Još ide na terapije i trudi se raditi smanjeno, ali se ne štedi. Liječnike, priznaje, baš i ne sluša, pa svako malo dobije opomenu. – Tijelo me najviše opomene kad pretjeram. Radim posao koji vas uistinu troši, pogotovu kad ste perfekcionist poput mene, što mi je očito mana. Morat ću se barem malo disciplinirati – kaže Mila. Duško Ćurlić priznaje da su njegove najvjernije gledateljice kćeri, 15-godišnja Karla i 10-godišnja Ela. Od njihovih malih nogu supruga Adela i Duško trude se da kćeri ne pridaju preveliku važnost njegovu radu. Posao kao i svaki drugi, smatra voditelj. Obje imaju, priča Ćurlić, zanimljivijih tema od njegova posla.  – No istina je da su najstrože kritičarke. Ne moraju mi dati “kaktuse i vijence”, dovoljan je samo jedan njihov pogled da shvatim kako ih se nešto što sam odradio i nije dojmilo – kaže Duško. 