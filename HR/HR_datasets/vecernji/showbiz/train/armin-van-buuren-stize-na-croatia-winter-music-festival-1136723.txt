Zagreb će od 31. prosinca 2016. do 6. siječnja 2017. biti domaćin prvog Croatia Winter Music Festivala koji će se održavati u Areni Zagreb. Festival u Hrvatsku dovodi niz svjetskih DJ zvijezda predvođenih Arminom van Buurenom, a u dnevnom dijelu programa održat će se međunarodni gaming turnir. Vrhunska produkcija, bogat glazbeni program i vodeći svjetski DJi pretvorit će Zagreb u najpoželjnije europsko novogodišnje odredište za mlade. Festival organizira Adria MM (vlasnik licence za ULTRA Europe) u suradnji s Gradom Zagrebom, Turističkom zajednicom Grada Zagreba i vodećom turističkom agencijom Atlas. Program Festivala počinje u subotu 31. prosinca spektakularnim Zagreb 360° New Year's Eve partyjem na kojem je headliner legendarni Armin van Buuren, a na stageu će mu se pridružiti i Sander van Doorn, Julian Jordan, MOTi, David Gravell i Juicy M. Armin prvi puta gostuje u Zagrebu na impresivnom stageu pred tisućama fanova iz Hrvatske i cijelog svijeta, a za doček 2017. pripremio je poseban DJ set. U zagrebačkoj Areni očekuje se tisuće sudionika, a karte su vrlo tražene pa organizator, uz velik broj karata prodanih u Hrvatskoj i zemljama regije, bilježi i prodaju u Francuskoj, Njemačkoj, Italiji i Španjolskoj, a među kupcima su čak i Egipćani i Brazilci. Nakon novogodišnjeg dočeka slijedi još šest partyja od nedjelje, 1. siječnja, do petka, 6. siječnja: Replay, Heart, Laundry, Enter Zagreb party presents Wrong Crowd, Armada i Ultra Europe Countdownt. Tijekom tjedan dana Zagreb će ugostiti brojne svjetske vrhunske DJe i neke mlade zvijezde, kao što su R3hab, Felix Jaehn, Lvndscape, Justin Oh, Kura, Sick Individuals, Thomas Newson, RODG B2B Ruben de Ronde, Jochen Miller, Mark Sixma, Omnia, Jorn van Deynhoven, Redondo, Ferreck Dawn, Raiden i Headhunterz. U ponedjeljak i utorak, 2. i 3. siječnja Arena će biti domaćin velikog međunarodnog gaming događaj, Zagreb Gaming Arenu. Tijekom dva dana održat će se turniri u igrama League of Legends, FIFA i Overwatch. Poseban doživljaj bit će turnir u igri Hearthstone, koji u Zagreb dovodi neke od najboljih svjetskih igrača pa će se prvi put hrvatski igrači natjecati protiv najvećih svjetskih zvijezda. Najbolji će podijeliti veliki nagradni fond koji turnir pozicionira u 100 najvećih turnira na svijetu. Online kvalifikacije za turnir startaju ovog vikenda, a zainteresirani se mogu prijaviti putem stranice www.croatiawintermusicfestival.com. U goste dolaze i četiri najpoznatija regionalna YouTubera koji će posjetitelje educirati kako postići uspjeh na YouTubeu, a bit će organizirano niz događanja na kojima će posjetitelji moći isprobati najnovije igre i tehnologije kao što je VR. Turnir je otvoren i za gledatelje, a karta po cijeni od 50 kn vrijedi za oba dana. Ulaznice za sve dane Croatia Winter Music Festivala dostupne su za kupnju online putem www.ticketshop.hr te putem prodajnih mjesta partnera, među kojima su i Atlas prodajna mjesta te Tisak Media. Karte su u prodaji u nekoliko kategorija, a cijene za Zagreb 360° New Year's Eve se kreću od 100,00 kn za 3. kat dvorane do 2.000,00 kn za VVIP zonu, odnosno restoran. Upiti za VIP i VVIP karte mogu se slati na vip@ultraeurope.com. Cijene za ostale dane kreću se od 50,00 kn do 380,00 kn (VIP). Cijene po kategorijama i danima mogu se pronaći na www.croatiawintermusicfestival.com. 