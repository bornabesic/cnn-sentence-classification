Dvadesetak djece čekalo je u redu za autogram, još barem toliko htjelo se slikati s njim, nisu se ni mame ustručavale povući Stefana Kapičića za rukav i zamoliti za uspomenu... Popularnog glumca iz “Larina izbora” zatekli smo na utakmici Cedevite i Crvene zvezde gdje je napravio potpunu pomutnju. Za razliku od ostalih kolegica sa seta, Petre Dugandžić, Jagode Kumrić i Ane Maras, koje su u miru uspjele sjesti na svoja mjesta, on je prisilno propustio početak susreta, a jedini se od njih nije posve slučajno našao u zagrebačkom Domu sportova. Prijatelji iz Cedevite Naime, njegov otac Dragan, legendarni igrač beogradskog kluba, nekad je uživao jednaku popularnost među ljepšim spolom kao i Stefan danas. – Ovo su moja dva najdraža kluba. Zvezdino sam dijete odmalena, odrastao sam uz taj klub, pratio tatu na utakmicama, a uz Cedevitu sam vezan jer mi tu igraju prijatelji – objasnio je 33-godišnji srpski glumac. Zanimljivo, s košarkašima Cedevite spojila ga je djevojka Miranda Viđak koja ih je poznavala otprije. – Ona me upoznala s Dontayeom Draperom s kojim provodim dosta vremena, dobar sam i s Daliborom Bagarićem, sportskim direktorom Matejem Mamićem... Presudila gluma Cijelo je djetinjstvo i Stefan išao stopama svojih današnjih prijatelja. Uz očeve gene “prešišao” je metar i 90 cm, devet godina trenirao košarku, no onda je presudio talent koji je naslijedio od majke, glumice Bebe Žugić pa je upisao glumačku akademiju. – U jednom trenutku mi je sve to postalo prenaporno. Shvatio sam da nikad neću biti vrhunski igrač poput oca, a da završim karijeru kao prosječan i onda ne znam što ću sa sobom, nije imalo smisla – rekao je Kapičić i pridružio se djevojci te kolegicama iz serije. Na utakmicu su trebale doći i zvijezde serije Doris Pinčić i Ivan Herceg, no zadržali su se na snimanju. Zato je djevojka Ivana Hercega Tatjana Jurić utakmicu pogledala u društvu prijateljice. Napetu tekmu pogledali su i glumica Csilla Barath Bastaić i voditelj Davor Meštrović sa sinom. 