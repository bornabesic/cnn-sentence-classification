Pet dana slavila se moda na Zagrebačkom velesajmu u sklopu Bipa Fashion.hr-a. Posljednju večer otvorio je dizajner Ivica Skoko večernjim haljinama s naglaskom na romantiku, ženstvenost i raskošne materijale. Kolekcijom za koju sam dizajner kaže da je najromantičnija dosad Skoko na modno prijestolje vraća ženstvenost u punom sjaju. Ana Maria Ricov inspiraciju je pronašla u japanskoj kulturi. Kolorit prati proljetni cvat pa se kolekcijom provlače tamna nijansa lososa, ljubičasta, boja slonovače i crna. Martina Felja ženu u nadolazećoj proljetnoj sezoni vidi u ženstvenim i izazovnim haljinama. Kolekcija se temelji na jednostavnim krojevima koji prate žensku siluetu, a nit vodilja su detalji koji dominiraju. BiteMyStyle by Zoran Aragović prikazao je kolekciju pod nazivom Cupcake i u skladu s tim ponovno je u prvi plan vratio boje te geometrijske uzorke po kojima je prepoznatljiv. U retro romantičnom duhu ovog proljeća nosit će se voluminozne midisuknje, korzet-haljine s tilom ili pak tzv. oversized košulje u kombinaciji s hlačama uskog kroja. Obožavatelje je na pisti iznenadila Ella Dvornik, zaštitno lice kolekcije, koja je savršeno utjelovila njegovu viziju romantike. Revija Ivice Klarića zatvorila je 21. po redu Bipa Fashion.hr, a on već drugu sezonu zaredom iznenađuje kolekcijom koja se može definirati kao sportski casual. Iz prvih redova revije su pratile naše poznate dame, a posebno dobro izgledala je glumica Bojana Gregorić u Aragovićevoj kreaciji. Odjevnu kombinaciju Indire Levak svi su protumačili kao odu američkim izborima jer je odjenula modru haljinu na bijele zvijezde u kombinaciji s crvenim štiklama. >> Ella Dvornik zaručila se u glavnom gradu Japana 