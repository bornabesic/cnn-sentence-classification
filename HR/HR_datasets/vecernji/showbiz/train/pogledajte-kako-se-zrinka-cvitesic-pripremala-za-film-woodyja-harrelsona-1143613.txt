Woody Harrelson sinoć je u Londonu pred kamerama "oživio" dramatičnu noć koju je prije 15 godina proživio. Taj događaj  uključuje noćni klub, jurnjavu u taksiju ulicama Londona i posjet policijskoj postaji. Ova mračna komedija nazvana "Lost in London" inspirirana događajem iz privatnog života Harrelsonov je redateljski debi u kojem je jednu od uloga igrala i naša Zrinka Cvitešić.  Zrinku je na audiciji odabrao sam Harrelson i dodijelio joj je ulogu misteriozne djevojke koja mu se nađe na putu od kazališta do kuće. Osim što nam je ovaj film zanimljiv jer u njemu glumi Zrinka, zanimljivo je i da je sniman u samo dva sata bez prekida i da je odmah emitiran uživo u petstotinjak kina, a promocija filma za gledatelje koji ga nisu gledali u trenutku dok je sniman, održat će se 27. siječnja u Londonu. Na svom Facebooku Woody je objavio video u kojem se glumci pripremaju za snimanje i govore što očekuju i od čega strahuju za vrijeme snimanja filma. Glumac je pokazao u videu kako su se stvari odvijale iza kulisa, a u nekoliko kadrova pojavljuje se i Zrinka Cvitešić.    