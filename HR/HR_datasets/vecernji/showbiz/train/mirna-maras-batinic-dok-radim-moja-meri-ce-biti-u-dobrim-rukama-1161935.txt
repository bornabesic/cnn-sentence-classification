Samo mjesec dana nakon što je na Dan žena, 8. ožujka, rodila svoje drugo dijete, kćer Meri, voditeljica Mirna Maras Batinić vraća se na male ekrane. I dalje će na Prvom programu Hrvatske televizije petkom u 22.50 sati voditi “Eurojackpot”, igru na sreću u kojoj sudjeluje sedamnaest europskih država. Zašto se na to odlučila, tko će čuvati njezinu bebu dok ona izbiva zbog snimanja, kako je reagirao njezin sin Niko na sestricu te kako se tako brzo vratila u formu, Mirna je ispričala za TV Ekran.  Na male ekrane vraćate se točno mjesec dana nakon porođaja. Kako to? Da, nakon mjesec dana, i to točno u dan. Nije bilo teško odlučiti se za tako brz povratak jer riječ je o angažmanu koji mi oduzme samo tri sata petkom navečer kada je izvlačenje Eurojackpota. Jedva čekam vidjeti sve drage kolege. Je li vam bilo teško donijeti tu odluku? Nije jer mi ne oduzima previše vremena, a Meri će biti u sigurnim rukama dok me nema, a to je, naravno, najvažnije. Kako ste organizirali čuvanje tako malenog djeteta dok ste vi na snimanju? Tu su tata, prijateljice, teta čuvalica, nekako ćemo se snaći.  Jeste li se već odvajale na koji sat? Kako je to prošlo? Nedostaje li vam? Jesmo, dosad samo jednom na dva sata kad smo je išli prijaviti. Iako sam znala da je sve u redu i da joj ta dva sata neće ništa faliti, jako mi je nedostajala. Jedva sam čekala vratiti se kući. Na kraju je ona ta dva sata prespavala pa nije ni osjetila moju odsutnost. Kakva je vaša Meri beba? Dobra je, zaista. Spava po četiri do pet sati noću pa se neću žaliti na nespavanje. Plače samo kad je gladna ili kada traži pažnju, velika je maza. Kako je prošao prvi mjesec? Kako je Niko reagirao na seku? Kada se osvrnem unatrag, mjesec dana je projurilo. Dani s bebom uistinu lete, a tu je i Niko s kojim također treba puno raditi jer je prvi razred. On je super, stalno je mazi i ljubi, jako je nježan i pažljiv prema njoj. Divno ih je vidjeti skupa. Sudjeluje li u “obvezama” oko nje? Angažiran je oko nekih stvari, uključujem ga kad god mogu, osjeća se jako važno kada mi dodaje pelenu ili kada je kupamo pa sudjeluje i on. Odlično je prihvatio svoju novu ulogu. A vaš suprug? Kakav je tata zasad? Kao i inače - odličan! Kako se osjećate, jeste li se već vratili u formu? Ima li razlike nakon prvog i drugog porođaja? Osjećam se odlično. A što se forme tiče, lagala bih kad bih rekla da sam u jednakoj formi kao prije. Ostalo mi je nekoliko kilograma od trudnoće, a svi me zafrkavaju da mi je baš toliko nedostajalo. Što se porođaja tiče, drugi put je ipak lakše jer znaš što te čeka pa se na to možeš i pripremiti. Sada sam općenito puno opuštenija. Kakav svijet i život priželjkujete svojoj djeci? Svijet kakav bih im poželjela je preružičast i čini mi se nemoguć pa ću se samo nadati da će se uspjeti snaći u ovakvom kakav jest. Važno mi je da su zdravi, ostalo će se već nekako posložiti.  Kakvi su vaši poslovni planovi za budućnost? Nisam tip koji voli puno planirati unaprijed nego onaj koji u sadašnjem trenutku daje najbolje od sebe na poslu koji radi. Bitno mi je da radim ono što volim te da se u poslu neprestano razvijam. >>Mirna Maras će u ožujku roditi djevojčicu >>Baby boom među poznatima: Mirna Maras i Lana Banely čekaju prinove 