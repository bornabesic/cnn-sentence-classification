Nakon što je krajem prošlog tjedna stiglo priopćenje kako Adria MM, tvrtka koja je bila organizator festivala Ultra Europe, prestaje biti partnerom ovog festivala, postavilo se pitanje hoće li se festival uopće održati ove godine u Splitu.  Odgovor na to pitanje stigao je danas iz tvrtke ULTRA Worldwide™. Tvrde kako će se Ultra i ove godine održati na Poljudu i ovaj put u suradnji s tvrtkom MPG Live.  “Za peto izdanje festivala ULTRA Europe™, mi iz brenda ULTRA Worldwide™ u suradnji s našim istaknutim lokalnim partnerima poduzeli smo važne korake kako bismo osigurali da i ovo izdanje bude slavlje u skladu s visokim standardima koje brend ULTRA Worldwide™ zahtjeva. Posjetitelji se mogu nastaviti veseliti ovogodišnjem izdanju festivala i budućim događanjima koja će nositi brend ULTRA, a koja će se održati narednih godina u Hrvatskoj. Zahvaljujemo svim obožavateljima i glazbenicima, lokalnim vlastima, partnerima i ostalima koji su pružali bezuvjetnu podršku za festival ULTRA Europe™” – službena je izjava tvrtke ULTRA Worldwide™ koja je objavljena danas, a u kojoj poručuju da će sve informacije oko ovogodišnjeg line-upa kao i nove uzbudljive detalje predstaviti u danima koji slijede. Tvrtka MPG Live ekskluzivni je organizator i promotor festivala ULTRA Europe™ koji se, podsjećamo, održava na Poljudu u Splitu od 14. do 16. srpnja 2017. godine. “Kao vodeća agencija specijalizirana za evente i promociju najvećih glazbenih događanja u Hrvatskoj, uzbuđeni smo oko organizacije jubilarnog izdanja festivala ULTRA Europe™ 2017., a nadamo se da ćemo s našim partnerima, tvrtkom ULTRA Worldwide™, pronaći rješenje kako bismo festival zadržali u Splitu i sljedećih godina”, izjavili su iz tvrtke MPG, domaćeg organizatora festivala. 