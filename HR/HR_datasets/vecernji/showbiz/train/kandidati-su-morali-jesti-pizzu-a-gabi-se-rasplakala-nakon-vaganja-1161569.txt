Kao novi izazov kandidate su dočekala dva autobusa teška po 20 tona koja su morali vući dok su njima upravljali Mario Mlinarić i Sanja Žuljević. Crveni tim je imao i dodatni teret. Mirjana zbog ozljede ne može vući autobus pa je dobila zadatak da sjedi uz Marija. Kandidati su ukupno morali prijeći 150 metara vukući autobuse, a kroz rampu je prva prošla ekipa Crvenog tima te je ostvarila prednost na vaganju.  Prije posljednjeg vaganja Sanja je svojim kandidatima dala zadatak da odrade boksački trening, dok Ante tvrdi da ako se kandidat za izbacivanje bude birao iz njihovog Crvenog tima da će van ići - on. Kako bi ostvarila što bolji rezultat, Hana je na posljednjem treningu davala sve od sebe pa je čak tražila od Marija kantu za povraćanje jer joj je bilo loše. Ali od treninga nije odustala.  Dok su sjedili u dnevnom boravku, Leonardo je članovima Crvenog tima rekao da je vidio jednog njihovog kandidata kako je u rano jutro jeo namaz i kruh. I dok su Crveni pokušali otkriti „uljeza“, a sve sumnje su pale na Antu, Leo je priznao da je tu priču izmislio samo kako bi unio malo nemira među Crvene.  Prije vaganja, Marijana Batinić obavijestila je kandidate da će ih dvoje ispasti, ali imaju šansu dobiti imunitet. Naime, dočekale su ih pizze, a ispod jedne od osam kriški ih je čekala ceduljica s imunitetom. Svi kandidati iz Crvenog tima odbili su pojesti pizzu, baš kao i članovi Plavog tima.  „Nisam pojeo pizzu zbog moje trenerice, da zna da je dobro odradila posao, da smo jaki i stabilni“ kazao je Damir. Iako je Gabi tvrdila da je je svjesna kako bi mogla ispasti iz showa, nije htjela jesti iz poštovanja prema timu. Ana je prokomentirala i Antinu odluku da popije vodu prije vaganja kako bi na sljedećem vaganju imao što veću razliku u kilogramima.  „Da je meni vaga pokazala 1,6 kg, bilo bi me sram. Iste sekunde bih izašla iz kuće. To je taktika, ali to je pljuvanje na Marijev rad. Ako ga on nakon toga može pogledati u oči, onda dobro. Ja ne bih mogla“ kazala je Ana.   Kako iz svakog tima ispadaju dva kandidata, treneri su dobili mogućnost odabrati jednog kandidata iz svog tima i dati mu imunitet. Mario je imunitet dao Mirijani jer nije mogla vježbati zbog bolova pa nije mogla ni gubiti kilograme. Sanja je svoj imunitet dala Gabrijeli kazavši da je to zaslužila cijelim svojim bićem. Gabrijela je razočarana jer je od prošlog vaganja izgubila samo 1,2 kg zbog čega je počela plakati jer je svjesna da zbog njezinog imuniteta netko drugi mora van.  Najviše kilograma je u ovom vaganju izgubio Ante, čak 4,7, a u ukupnim timskim rezultatima Crveni tim je izgubio čak 26,8 kilograma, dok su Plavi izgubili 14,2 kg. Iako su Plavi potpuno bijesni na  Crvene jer su po njima koristili prljavu taktiku, pravila to dozvoljavaju.  A kojih dvoje kandidata Plavog tima ide doma, znat će se u ponedjeljak, u 20 sati u novoj emisiji „Život na vagi“.     >>Netko je ustajao po noći i pojeo sarme. Hoće li se krivac otkriti na vaganju?​ >>Kandidati ronili suze, evo što ih je natjeralo na plač​ 