Fazan, pačja prsa, desert od čokolade, pa još jedan od sira... bilo je to dovoljno da se 32-godišnji Tomislav Pavlović iz Zagreba okiti titulom najboljeg amaterskog kuhara u RTL-ovu showu "Tri, dva, jedan – kuhaj!". U finalnoj emisiji i posljednjem dvoboju bio je bolji od Anje Hrelje. Slijetanje na Mjesec – Nisam imao osjećaj da ću pobijediti, nije mi pobjeda čak ni stvarala pritisak. Bio sam koncentriran da što bolje skuham jelo jer smo imali jako malo vremena za pripremu – kaže pobjednik. Otkad je prikazana finalna emisija, Tomislav ne prestaje primati poruke i pozive, a kaže da se njegovu trijumfu najviše vesele ukućani. – Naravno da sam sretan jer sam pobijedio, ali još sam sretniji zbog dragih ljudi oko mene koji također isto dobivaju pozive i čestitke, svi se vesele kao da sam sletio na Mjesec – kroz smijeh kaže Tomislav kojeg su u emisiju, bez njegove dozvole, prijavile supruga i šogorica. – Normalno da mi sada nije žao, bilo je ovo super iskustvo i baš smo Anja i ja zaključili da bismo se opet vratili u emisiju samo da popravimo ono što nismo dobro skuhali – kaže Tomislav. Za svoje imenjake, članove žirija, Gretića i Špičeka, kao i za Željku Klemenčić, ima samo riječi pohvale. Princeza za suprugu – Trudili su se cijelo vrijeme biti objektivni i nisu imali lagan zadatak, ne bih im bio u koži. Gretić je ocjene davao samo po jelu, dok je Špičeku često u ukupnoj ocjeni imalo ulogu i to ljuti li se možda na nekog kandidata ili ne, što isto smatram poštenim jer, na kraju krajeva, jelo je odraz nas samih i naših karaktera – kaže Tomislav kojemu je najteži zadatak bila priprema tjestenine. – Zbilja sam mislio da ne znam skuhati ništa s tijestom, ni kruh ni pincu, ali na kraju se ipak pokazalo da nisam loš u tome – veli Tomislav. Kuhanje je zavolio još kao klinac dok se mami i baki navirivao u lonac. – Prvo konkretno jelo koje sam skuhao bio je pileći paprikaš i napravio sam ga za svog djeda nakon što je baka umrla. Znao sam da on to jako voli pa sam otišao kod njega u Zagorje i to mu pripremio. Djed je bio sumnjičav, nije baš vjerovao da ću skuhati dobro, ali sam po bakinu receptu na kraju napravio ukusno jelo. Djed je bio sretan i sit – prisjeća se Tomislav. – Poslije me život natjerao da počnem kuhati. Radio sam neko vrijeme u Norveškoj i nismo imali novac za jela iz restorana, nego smo se sami snalazili. Pao je dogovor da ću ja kuhati, a moj kum Bepo će sve pripremati, rezuckati i prati suđe – prepričava. Danas najradije kuha za svoju obitelj. Devetogodišnjeg sina Filipa i petogodišnjeg Olivera ima iz prvog braka, dok je sa suprugom Marisom, s kojom je u braku dvije godine, sina Viktora dobio prije sedam mjeseci. – Djeca nisu izbirljiva, jedu sve što im se skuha jer ih učimo da moraju biti zahvalni prema onome što imaju na stolu. Od čobanaca do pohanaca, kod nas se sve jede – kaže Tomislav u čiju bi obitelj u listopadu trebala stići prinova. – Supruga je trudna i veselimo se bebi. Još ne znamo spol, ali nije nam ni bitno. Volio bih zbog Marise da bude curica tako da ona uz sebe ima princezicu, ali kako god da bude, znamo samo da će dijete biti voljeno – nježan je Tomislav. U njegovu idiličnu i šarenu obitelj pomalo neobično uključio se i jedan kućni ljubimac. Naime, obitelj Pavlović u svom domu ima zmiju. – Sin Filip u zoološkom vrtu zaljubio se u zmije pa je Marisa rekla da bi mu to bio dobar poklon za rođendan iako njoj zmije nisu baš najmilije. Sad je Milka, koja spada u red mliječnih zmija, s nama već dvije godine – kaže Tomislav kojemu je pripala briga o ljubimcu. – Oduvijek su mi gmazovi, a naročito zmije bile zanimljive tako da mi je gušt brinuti se o njoj. Sad se već i supruga malo oslobodila, druže se tu i tamo – kroz smijeh kaže Tomislav. Tomislav Pavlović prije ulaska u show "Tri, dva, jedan – kuhaj" radio je kao konobar, a sada se nada naći novi posao. Od 100 tisuća kuna, koliko je dobio kao pobjednik showa, riješit će dugove ili, kako on to kaže, sitne kreditiće, a mašta i o otvaranju svoje radnje. – Volio bih imati slatku malu zalogajnicu, ali prije toga bilo bi mi pametnije naći neki posao koji je konkretniji od konobarenja – kaže Tomislav i šali se da je 100 tisuća kuna nagrade u džepu njegove supruge Marise jer je ona ta koja ga je prijavila na show. 