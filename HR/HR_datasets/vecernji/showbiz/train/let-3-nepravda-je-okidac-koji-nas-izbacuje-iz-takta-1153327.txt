Službeno priznanje riječki rokeri Let 3 dobili su i od Hrvatske glazbene unije u povodu 30 godina javnog umjetničkog djelovanja za izniman doprinos glazbi. Njihova umjetnička vrijednost je neupitna i zaslužili su nominaciju za Večernjakovu ružu u kategoriji glazbenika godine, a ponešto o bendu rekao nam je Zoran Prodanović Prlja koji s Damirom Martinovićem Mrletom čini okosnicu Leta 3. Nastupate u Dublinu 25. ožujka. Kako je došlo do tog angažmana? Svi smo svjedoci velikog iseljavanja mladih koji u potrazi za boljim sutra odlaze u tuđinu. Dublin je jedna od “popularnijih” lokacija. Ondje je kolonija naših mladih koja bi po brojnosti u današnjoj Hrvatskoj imala status grada, a možda i automobilsku registracijsku oznaku. Među tim ljudima našlo se i onih koji su odlučili povremeno pozivati hrvatske izvođače kako bi toj populaciji pružili priliku da na taj način osjete “miris, boju i zvuk” rodne grude i tako im barem malo ublažili osjećaj nostalgije. Eto, poziv je stigao i jako se veselimo tom nastupu koji će biti više od običnog koncerta i gostovanja. Jesu li vam nagrade potvrda da dobro radite svoj posao? Nagrade i priznanja nisu osnovni poriv zbog kojeg se bavimo ovim, ali svakako nam gode, pogotovo kad dolaze od naših kolega ili udruge koja godinama predano radi na afirmaciji glazbe i glazbenika u Hrvatskoj. Dolaze li danas na vaše koncerte oni koji su vas podržavali od početaka ili je s vremenom nastao dobar generacijski miks? Ne znam kako je kod drugih, ali mi se doista možemo pohvaliti i ponositi time što nemamo problem s “odumiranjem” publike i štovatelja. Nedavno smo u Rijeci imali nastup koji smo nazvali koncertom za tradicionalnu riječku obitelj, “od 7 do 77”, i svi su uživali s nama. Taj trend doživljavamo i u ostalim sredinama koje pohodimo. Dakle, prvoborci su još uz nas, a mlade snage naviru. To je neprocjenjivo bogatstvo. Nakon 30 godina rada, odakle crpite inspiraciju? Uvijek iz sebe i svog okruženja. Naša je potreba i umjetnička obaveza da na svoj način reagiramo i komentiramo situaciju u svijetu u kojem živimo, tako da nam motivacije i inspiracije ne nedostaje. Što vas najlakše izbaci iz takta? Bilo kakva nepravda nepogrešiv je okidač za izbacivanje iz takta. Tužno je to što se nepravda danas doživljava kao nešto normalno i uobičajeno. Ljudi bi se morali osvijestiti i oživjeti instinkt koji generira borbu protiv nepravde i laži. Što bi za vas značilo osvojiti Večernjakovu ružu? Sama nominacija već je veliko priznanje. Kao što već rekoh, nismo ovo što jesmo zbog toga da bismo dobivali takve nagrade, ali lagao bih kad bih rekao da ne bismo voljeli osvojiti tu priznatu i prestižnu nagradu. Koga ćete povesti u HNK na dodjelu Večernjakove ruže? Nisam razmišljao o tome, ali moja supruga Marija te kćeri Vera i Mara zaslužile su da budu u prvom redu zbog dugogodišnje nesebične potpore i razumijevanja. A možda povedem konvoj prijatelja, istomišljenika, bivših članova benda koji su itekako zaslužni za status koji Let 3 danas uživa.  >>Elemental: Sve najpozitivnije ali i najmračnije pruža se glazbom >>Svoj prvi sastav osnovao sam još u osnovnoj školi 