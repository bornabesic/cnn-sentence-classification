Kada u društvu kažem da mi je najveći hobi podvodni ribolov, svi misle da se zezam. Možete misliti kako to zvuči – Slavonac zaljubljen u more – kaže nam Ivan Dečak, pjevač Vatre, kojeg smo zatekli u gradu Krku. U pauzi od koncerata jedva je dočekao odmor na otoku na kojem je godinama njegova ljetna baza. Tamo su cijelo ljeto i njegove kćerkica Dita i nevjenčana supruga Nina Celio-Cega. A kad dođe, uvijek jedva dočeka obući ronilačko odijelo i skočiti u more. – Znate ono kad pjesnici kažu da, dok pišu pjesme, urone u svoj svijet. Tako i ja uronim u more i izgubim pojam o vremenu. Najmanje je bitno hoću li nešto uloviti, opušta me sam čin spajanja s morem. Često mi se čini da sam u moru bio 45 minuta i, kad bih se vratio doma, ispalo bi da sam ronio tri sata, a Nina je ljuta kao ris – kaže nam Ivan. U ronjenje se zaljubio prije šest godina. Počeo je s maskom i malom puškom, a onda se sve više opremao i nabavio bolje odijelo, peraje i pušku. – Uopće ne mogu zamisliti da samo ležim na plaži i kupam se. Dok drugi nose sa sobom madrace i ležaljke, ja u torbi imam nekoliko kilograma olova. Na kraju mi to ispadne i dobar trening – veli Ivan koji je na Krku odmalena budući da tamo ima apartman. – Ronim svaki dan, no to je uvijek na dah. Ipak nisam profesionalac kao moj prijatelj Pavle Miholjević iz grupe Svadbass. On roni s bocom na dubine i do 40 m, a ja sam više “control freak” i ne želim ići preko svojih mogućnosti. Meni je to prije svega gušt – veli Ivan. U moru oko Krka najviše se love orade i hobotnice. Većinom su to “porcijašice” do kilogram težine. – Razmišljam da jednom tako otplivam do ribarnice i donesem kući i neku kupljenu ribu pa se pravim da sam je ja ulovio. Pitam se bi li to itko shvatio – smije se. Ljubav prema moru naslijedila je i dvogodišnja kćerkica Dita. – Nju je teško izvući iz mora. Trese se sva, usta su joj ljubičasta, no još bi se kupala. Nema nikakav strah od mora. Već sad ima masku za ronjenje. Kako je krenula, uskoro bi mogla i loviti sa mnom – ponosno će Dečak, koji u moru redovito pjeva, no nikad Vatrine pjesme. – Ipak sam na moru pa pjevam Mišu, Olivera ili Arsena. Zamislite kako izgleda nekome tko se kupa u blizini i čuje me kako pjevam “Galeba” – smije se Ivan. >> Ivan Dečak i grupa Vatra predstavljaju novi pogled na svijet! 