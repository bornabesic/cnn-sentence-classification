Među deset tisuća hrvatskih iseljenika koji su u subotu pjevali uglas u Frankfurtu na Maini gdje se održavala šesta po redu Hrvatska noć zatekli smo i šefa HDZ-a Tomislava Karamarka koji nam je otkrio kakav mu je glazbeni ukus. – Volim klapsku pjesmu, ali ja sam ipak starija generacija koja voli klasični rock’n’roll, Claptona, U2... Od domaćih volim novi val iz 80-ih, Prljavo kazalište... – izjavio je Karamarko. Ove godine agencija Rokaro Numen obitelji Martinović, koja organizira koncert, iseljenicima je dovela Tomislava Bralića i klapu Intrade, Olivera Dragojevića, Matu Bulića, Jelenu Rozgu, Prljavo kazalište te Miroslava Škoru. – Mi smo prvi pjevali i trebalo je publiku zagrijati, ali uspjelo nam je pa mi je na kraju bilo žao otići s pozornice – kaže Tomislav Bralić te dodaje da publika uvijek najviše reagira na pjesmu “Croatio, iz duše te ljubim”. Da je u dvorani bilo veselo, svjedoči i Jelena Rozga koja je u jednom trenutku skinula štikle i bosa skakala po pozornici. – Kad dođete doma, prvo skinite cipele, zar ne? E, pa ja se na pozornici osjećam kao doma i onda si dam oduška – kroza smijeh priča Splićanka. Koncert je posjetio i bivši nogometaš i reprezentativac Ivan Klasnić, a sreli smo i rukometaša Dragu Vukovića koji je stigao nakon tekme koju je odigrao za Lübeck da bi pobjedu slavio u Frankfurtu. – Vozili smo 370 km da bismo stigli družiti se s našim ljudima. Ovdje u Njemačkoj slušam samo hrvatsku glazbu, a svaki dan mi je upaljen neki od hrvatskih radija – kaže Vuković.   >>Rozga u kratkoj haljinici zapalila Hrvate u Njemačkoj, u publici i Karamarko 