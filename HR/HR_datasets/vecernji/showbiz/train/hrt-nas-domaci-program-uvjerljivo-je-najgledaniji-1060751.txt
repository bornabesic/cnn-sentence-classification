Čak je šest emisija domaće proizvodnje u produkciji Hrvatske radiotelevizije zauzelo mjesto među deset najgledanijih u hrvatskome eteru u prošlom tjednu, hvale se u HRT-u, poručujući da je time potvrđen daljnji trend rasta gledanosti njihovih emisija. U HRT-u kažu da su posljednjih mjeseci sa svojim emisijama domaće proizvodnje ponovno najgledanija televizijska kuća u zemlji. Porasla je gledanost Dnevnika u 19 sati, koji svakodnevno gleda gotovo 425.000 ljudi ili 24 posto gledatelja pred malim ekranima (SHR), odnosno prosječno 10,5 % hrvatskih građana (AMR), a te su brojke nerijetko i veće. Ostale su HRT-ove emisije koje privlače uvjerljivo najviše gledatelja Nedjeljom u dva, Plodovi zemlje, More, Dnevnik u podne i The Voice – najljepši glas Hrvatske. – Odličan rezultat, koji samo potkrepljuje činjenicu da gledatelji imaju povjerenja ne samo u javni servis kojemu se vraćaju posljednjih godinu dana nego i u informativni program u čijoj je produkciji čak četiri od šest spomenutih formata, što se godinama nije događalo, a posljednjih je mjeseci konstanta. Mnogo se truda ulaže i on je vidljiv u mnogo stvari, a kad brojke to i potvrde, onda samo možemo reći – radimo dobar posao i u službi smo građana. Inače, posljednjih je dana šira javnost svjedok tvrdnja HDZ-a da smo u službi SDP-a, a SDP s druge strane tvrdi da smo u službi HDZ-a, a ja tvrdim da nema većega komplimenta nego da su stranke nezadovoljne tvojim radom jer je to dokaz da si neovisan i preispituješ djelovanje onih koji upravljaju sudbinama građana. Da je tako, neosporan je dokaz rezultat gledanosti HRT-a – rekla je rukovoditeljica Informativnoga medijskog servisa Hrvatske radiotelevizije Lamija Alečković u priopćenju. >> HND na HTV-u: Političari, ne stvarajte atmosferu čistki i straha >> HRT reagirao na Brkićeve izjave: Te tvrdnje su netočne, paušalne i zlonamjerne 