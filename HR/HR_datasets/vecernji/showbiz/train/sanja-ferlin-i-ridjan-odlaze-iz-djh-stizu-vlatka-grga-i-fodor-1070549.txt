Opet smjene na HRT-u. Jučer su one zapljusnule emisiju “Dobro jutro, Hrvatska”. Kako doznajemo, umjesto Andrijane Šešo Škorput, novom urednicom redakcije DJH imenovana je Ana Milić. K tome, iz emisije bi, navodno, trebali otići i voditelji Robert Ferlin, Sanja Doležal te Frano Ridjan, dok bi se u ulogama novih voditelja mogli pojaviti Mirko Fodor, Ljudevit Grgurić Grga i Vlatka Pokos. Glasine da Sanja Doležal napušta emisiju potaknuo je njezin bliski prijatelj Dubravko Šimenc koji je jučer na svom Facebook-profilu objavio oproštaj s voditeljicom te je, izrazivši žaljenje što je jučer odradila posljednju emisiju, zahvalio što ga je jutrima razveseljavala s malih ekrana. S. Doležal nije bila raspoložena za razgovor: – Ništa ne bih željela komentirati – samo je kratko odgovorila. No, doznalo se i to da je prošli tjedan smijenjena i dnevna urednica deska Maja Kubik (i to navodno dok je bila na godišnjem odmoru tako da joj za smjenu nitko nije ni javio), a na njezino mjesto postavljena je Danijela Novak. Istodobno, otkazan je i ugovor Jeleni Saraji koju je na HRT, kako se već pisalo, s Nove TV doveo također nedavno smijenjeni ravnatelj programa HRT-a Saša Runjić, i to za honorar od oko 30 tisuća kuna, a posao za taj novac bio joj je osmišljavanje novog vizualnog identiteta HRT-a. Provjeravajući sve ove informacije, s HRT-a nam je potvrđeno imenovanje Ane Milić novom šeficom DJH-a te otkazivanje suradnje Saraji. Za Pokos je rečeno da Dobro jutro, Hrvatska na nju ne računa, a sve ostalo su – nagađanja.  >> Sanja Doležal otkrila kako je skinula kilograme 