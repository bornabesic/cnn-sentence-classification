U novoj emisiji „Superljudi“, koja je na rasporedu RTL-a u petak u 20 sati, regiji će se predstaviti i gotovo 12-godišnji Noel Mrkonjić. Taj nadasve šarmantni Zagrepčanin osvojit će i publiku i žiri svojim supermoćima, ali još više svojim šarmom. Njegov zadatak bit će zapamtiti gdje su ružičasti, a gdje plavi baloni! A takvih balona je 118! Iako će 12. rođendan slaviti tek za nekoliko dana, njegova životna priča doista je impresivna. Mama Ljiljana kaže kako su joj već s Noelova četiri mjeseca rekli da ima dijete genijalca.  „Noel je s dva mjeseca imao krvarenje u mozgu, nakon čega je išao na terapije. Fizijatrica koja je s njima radila rekla je da bebe u prosjeku pokrete pamte nakon 15 do 30 ponavljanja, a on ih je pamtio nakon četiri. I tada mi je rekla da je jako nadaren“, priča ponosna mama. S dvije i pol godine znao je slova, s tri je već čitao, a s četiri je čitao na engleskom. I sve je to sam naučio.  S obzirom na njegovu inteligenciju, psihologinja je predložila da već u prvom razredu završi dva razreda. A tako je i bilo. „Noel je prvo dijete u Hrvatskoj koje je u prvom razredu osnovne škole završilo dva razreda“, kaže mama Ljiljana. U trećem razredu se razbolio pa je ispite rješavao doma, dok je u četvrtom razredu dobio učiteljicu koja je s njim radila kod kuće. Trenutačno pohađa šesti razred i odlično mu ide.  „Ide i u glazbenu školu, svira klavir, a uči i jezike, njemački, engleski i francuski. Iako sve super pamti, potrudi se ne zapamtiti što ima za zadaću jer mu je to u interesu“, kroz smijeh će mama Ljiljana. Noel ima starijeg brata, 16-godišnjeg Vedrana koji je također jako nadaren. A mama Ljiljana otkriva i kakve ambicije ima Noel.  „Donedavno je govorio da bi htio biti izumitelj kada naraste, a sad spominje i investicijskog bankara. Ni ne znam otkud mu to“, kaže gospođa Ljiljana koja i sama koristi sinove supermoći. „Kada idemo u trgovački centar, muku mučim zapamtiti gdje sam parkirala, ali zato imam sina. Volimo i puno putovati, a Noel zapamti sve ulice u stranim gradovima i njihov raspored“, priča gospođa Mrkonjić.  O iskustvu u „Superljudima“ Noel ima samo riječi pohvale i kaže da se došao zabaviti te upoznati Beograd. Ali je sam sebi postavio i izazov! „Nije znao ćirilicu pa je u pola sata šetnje po njihovim ulicama naučio to pismo i sad čita Garfielda na ćirilici“, otkriva Ljiljana te dodaje da je njezinog malog genijalca posebno oduševio voditelj Momčilo Otašević.„Kaže da su se super skompali jer je Momo jako zabavan i smiješan“, otkriva mama Ljiljana.  