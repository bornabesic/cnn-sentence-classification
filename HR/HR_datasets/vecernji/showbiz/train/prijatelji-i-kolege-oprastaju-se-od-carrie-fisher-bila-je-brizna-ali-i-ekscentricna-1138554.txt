Zvijezde, prijatelji i obitelj opraštaju se od glumice Carrie Fisher, koja je sinoć preminula u 61. godini. Harrison Ford, koji je glumio uz nju u četiri filma iz serijala "Ratovi zvijezda", kazao je u izjavi kako će svima nedostajati. – Carrie je bila jedinstvena, briljantna, originalna. Pamtit ćemo je kao jako zabavnu osobu koja je hrabro koračala kroz život – kazao je Ford. Britanski glumac Warwick Davis glumio je Ewoka u "Povratku Jedija" kao 11-godišnji glumac. Prisjetio se kako je Carrie bila brižna. – Uvijek je bila zabrinuta da mi je jako vruće u kostimu Ewoka. Dok sam snimao, stala je sa strane i čekala da završim kako bi mi dala čokoladno mlijeko i kekse da se osvježim – kazao je Davis i dodao kako je glumica bila ekscentrična te da se u javnosti uvijek pojavljivala sa svojim psićem Garyjem. – Vodila ga je svugdje – na intervjue, premijere, crvene tepihe. Njezin me Gary napao puno puta – sa smiješkom je novinarima kazao Davis. Još jednom kao princeza Leia Mark Hamill, poznat nam kao Luke Skywalker, objavio je na Twitteru fotografiju na kojoj su Carrie i on na snimanju "Ratova zvijezda", te je samo napisao: "Nemam riječi. Shrvan sam." Kreator franšize George Lucas rekao je kako je Carrie u "Ratovima zvijezda" bila moćna princeza, te da je njezina uloga bila puno teža nego što ljudi misle. Carriena majka, glumica Debbie Reynolds, napisala je na Facebooku: – Hvala vam na mislima i molitvama koje je sad vode prema idućoj postaji. Voli vas Carriena majka. Carrie Fisher ćemo posljednji put vidjeti na filmu u idućem nastavku "Ratova zvijezda", čija je premijera 15. prosinca 2017. godine. >>Carrie Fisher i Harrison Ford imali su aferu na snimanju 'Ratova zvijezda' 