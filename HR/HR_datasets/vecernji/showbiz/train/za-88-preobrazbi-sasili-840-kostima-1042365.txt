Red pjesme, red smijeha, red naklona zbog savršene transformacije i tako svaku nedjelju, točnije do sada 11 njih. Recimo da je to formula po kojoj funkcionira show "Tvoje lice zvuči poznato" čije ćemo finale gledati u nedjelju. A da je formula po kojoj funkcionira u svijetu televizijskih zakonitosti idealna, dokaz su ekstremno visoke gledanosti. Aktualnu drugu sezonu showa, zaključno s predfinalnom emisijom, pratilo je u prosjeku više od 734 tisuće ljudi. Najgledanija epizoda, a pogledalo ju je više od 826 tisuća ljudi, bila je emitirana 22. studenoga. Show je tako i u drugoj sezoni, sasvim logično s obzirom na brojke, zaradio naslov najgledanije zabavne emisije u 2015. godini. Promjena spola za par sati Četvero finalista, Saša Lozar, Luka Bulić, Renata Sabljak i Maja Šuput borit će se za titulu najboljeg imitatora. Saša Lozar u nedjelju će prvo mjesto braniti kao Beyoncé. Nakon talijanskog slavuja Luciana Pavarottija, Luku Bulića u finalu čeka romantični Eros Ramazzotti. – Ako me uspiju napraviti tako lijepog, to će biti prvi put u životu da sam crn i zgodan. To je izazov! – našalio se uoči završnice Luka. Pravi tulum napravit će Renata Sabljak koja postaje pjevačice grupe The Pointer Sisters, a njen nastup imat će najveći broj plesača na sceni ove sezone. Lizanje čekića i ljuljanje na kugli neki su od momenata koji čekaju Maju Šuput koja će se transformirat u Miley Cyrus. Osim četvero finalista, i Ivana Marić, Maja Posavec, Dušan Bućan i Ivan Šarić nastupit će u revijalnom tonu, i to u duetima. Ivana i Maja utjelovit će švedsku grupu ABBA, a Dušan i Ivan postaju Dražen Zečić i Anđela. Bućan jedini bez pobjede E pa u iščekivanju tog spektakla rezimirajmo sezonu u zabavnim brojkama. U ovoj sezoni vidjeli smo 45 transformacija u suprotni spol, a najviše, njih sedam, imao je Saša Lozar. Osmero kandidata gledali smo 30 puta kako izvode domaće autore i 27 puta kao strane izvođače. Osim spolnih transformacija, natjecatelji su prolazili i kroz promjenu boje kože. Tako je u showu bilo ukupno 21 tamnjenje kože, a Renata Sabljak taj je postupak proživjela najviše puta – pet. Najzahtjevnije transformacije, kako za majstore maske tako i za izvođače, bile su ona Ivane Marić u Jacquesa Houdeka, Luke Bulića u Luciana Pavarottija, Renate Sabljak u Cee Lo Greena te Saše Lozara u Arethu Franklin i sve odreda trajale su od šest do osam sati. Važno je napomenuti da tijekom snimanja izrada kostima traje samo par dana, a ukupan broj izrađenih kostima u showu je 840, čemu treba dodati i 50 pari posebno za show izrađenih cipela. Izrađeno je i 12 posebnih zubala. A kada govorimo u pobjedama, po njih tri, dakle najviše, imaju Luka Bulić i Saša Lozar, a najlošiji je Dušan Bućan koji ove sezone nije nijednom pobijedio.* 