Proslavljenoj hrvatskoj tekvondašici Luciji Zaninović prošli vikend u Splitu ostat će u najljepšem sjećanju. Naime, 29-godišnja Splićanka udala se za poduzetnika Nala Kuzmanića. No tu nije kraj veselju. Naime, i Lucijina sestra Ana Zaninović, s dečkom Dujom Đapićem čeka prvo dijete – i to mjesec dana poslije Lucijina termina. Tradicionalno vjenčanje Lucije i Nala bilo je u crkvi Gospe od Pojišana, kamo je došlo oko 170 uzvanika. Mladenka je prisutne oduševila u vjenčanici sirena-kroja, s velom ukrašenim čipkom, koju potpisuju Marija i Jurica Pirić iz brenda Arileo. Njezin odabranik odlučio se za klasično odijelo, a poseban šarm dala mu je bijela ruža na reveru. Luciji je vjenčana kuma bila sestra Ana, dok je Nal za kuma odabrao prijatelja, karatista Vinka Ursića Glavanovića. Da nije nedostajalo emocija, potvrdila je Ana Zaninović, kojoj su oči zasuzile dok je čitala poslanicu o ljubavi, a na kraju svečanog obreda mladenci su ispred crkve pustili dva goluba. Potom su se sa svadbenom svitom zaputili u hotel Park na slavlje. Za rasplesanu atmosferu bila je zadužena grupa Boss, a gurmanski doživljaj omogućili su brojni specijaliteti – pršut, sir, salata od hobotnice, kozice s rikulom, dimljeni losos, fuži s tartufima i vrganjima, pašticada s njokima, teleći medaljoni s pršutom i kaduljom te slatke delicije. Lucija i Nal upoznali su se prije šest godina, kad su pohađali Visoku školu za sportski menadžment, a posljednjih godinu dana žive zajedno. Samozatajna Lucija nije javno govorila čime ju je Nal osvojio, ali da itekako imaju puno zajedničkoga govori to što je njezin suprug triatlonac poznat po tome što je u jednom danu u oba smjera preplivao Brački kanal. Luciji koja je osvojila tri zlatna odličja na europskim prvenstvima u Bakuu, Manchesteru, Sankt Peterburgu jedna od najvažnijih osoba jest sestra Ana. Uspješne sestre imaju i brata blizanca Ivana i ne kriju svoju međusobnu povezanost. 