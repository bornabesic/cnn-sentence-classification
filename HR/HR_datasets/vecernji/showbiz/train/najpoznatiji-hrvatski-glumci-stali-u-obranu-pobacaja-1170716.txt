Montažstroj je danas objavio posljednju epizodu svoje audio drame Cijankalij §218. Riječ je o zvučnoj rekonstrukciji drame koju je 1929. godine napisao Friedrich Wolf. Kao liječnik je upoznao uvjete života u radničkim četvrtima, a svoja je iskustva opisao u drami, kroz priču o mladoj radnici Hete. Ona čitav život oko sebe gleda žene koje uz četvero, petero ili šestero djece jedva prehranjuju svoje obitelji. Ovim medijskim projektom Montažstroj se uključio u javnu raspravu o pravu na slobodno odlučivanje o rađanju djece. Nakon završetka posljednje epizode, svoj stav o pobačaju rekli su i poznati hrvatski glumci koji su sudjelovali u realizaciji audio drame. Tihana Lazović u ulozi Hete: "Nitko na ovome svijetu ne može odlučivati što ću ja sa svojim tijelom." Daria Lorenci Flatz u ulozi Majke Fent: "Najtužnija stvar na svijetu je kad majka ne voli svoje dijete. Ako neka majka ne može biti majka, ne možemo ju natjerati na to." Dado Ćosić u ulozi Maxa: "Možemo izroditi još milijun Hrvata, ali što s tim kad će taj milijun otići iz ove zemlje?" Nina Violić u ulozi Madame Heye: "Svijet može izgledati isto ovako kao što izgleda, samo da su duboko fašistički zakoni oko nas." Goran Grgić u ulozi Dr. Moellera: "Nijedna zabrana ne dovodi ničemu dobrome, ako krećemo prema tome da se vraćamo zapravo u prošlost, sigurno nećemo doći do dobrog rješenja." 