Na ovogodišnjem 62. natjecanju za pjesmu Eurovizije hrvatski predstavnik Jacques Houdek nastupit će s pjesmom "My friend". - Kao i svakom pjesmom dosad tako i ovom eurovizijskom želim među ljudima proširiti osjećaj zajedništva, prijateljstva i uvažavanja različitosti - izjavio je Jacques Houdek. S objavom naslova pjesme započinje i digitalna kampanja pod nazivom #beMyfriend, koju je sa svojim timom osmislio naš eurovizijski predstavnik. Na društvenim mrežama objavio je fotografiju kojoj je cilj motivirati ljude na  širenje, stvaranje i obnavljanje prijateljstva. - Sjetite se svojih prijatelja, razveselite ih fotografijom koju ćete im posvetiti, pokažite im koliko vam znače, ostvarite nova prijateljstva. Neka ova pjesma i kampanja #beMyfriend slave prijateljstvo, tu životnu radost i neprocjenjivo bogatstvo koje se temelji na ljubavi, povjerenju i međusobnome uvažavanju - poruka je Jacquesa Houdeka. Slavimo različitost slogan je ovogodišnjega eurovizijskoga natjecanja, koje će se održati od 9. do 13. svibnja u Kijevu.  - Vjerujemo da će do objave novih zanimljivosti povezanih s našim nastupom na natjecanju za pjesmu Eurovizije, kampanja #beMyfriend pozitivno utjecati na stvaranje prijateljskoga ozračja i slavljenje različitosti na koje poziva i slogan Eurovizije - poruka je Jacquesova tima. - Drago nam je što je Hrvatska radiotelevizija nakon prošlogodišnjeg uspješnog povratka ponovno prisutna na ovoj jedinstvenoj i specifičnoj glazbenoj manifestaciji. Sve tri eurovizijske večeri moći će se pratiti uživo na Prvom programu Hrvatske televizije, Drugom programu Hrvatskoga radija te s pomoću multimedijske usluge HRTi - podsjetio je voditelj HRT-ova tima za natjecanje za pjesmu Eurovizije (ESC) Željko Mesar. >>Jacques Houdek predstavljat će Hrvatsku na Eurosongu u Ukrajini >>Jacques Houdek: Treća sezona Voicea ipak se priprema, a ja se nadam biti u njoj 