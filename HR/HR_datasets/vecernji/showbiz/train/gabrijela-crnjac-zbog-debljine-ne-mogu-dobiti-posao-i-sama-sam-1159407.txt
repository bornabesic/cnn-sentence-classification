Iako sam cijeli život bila bucka, kritično razdoblje nastupilo je nakon srednje škole. Dugo nisam mogla naći posao pa sam sjedila kod kuće i jela iz dosade. U sedam godina udebljala sam se čak 70 kg, tako svoju priču počinje 25-godišnja Gabrijela Crnjac, najteža kandidatkinja showa “Život na vagi”, koji je upravo počeo na RTL-u. Naime, ulaskom u taj reality život se potpuno promijenio njoj i još 17 kandidata koji su se, uz pomoć trenera, nutricionista i liječnika, uhvatili ukoštac s prekomjernom tjelesnom težinom koja za sve njih više nije bila (samo) stvar nezadovoljstva izgledom nego i ozbiljna prijetnja njihovu životu. Gabrijela je u show ušla s rekordnih 183,7 kg. Iako je, kaže, zbog debljine svakodnevno doživljavala neugodna dobacivanja i provokacije, a uvjerena je i da su je poslodavci redom odbijali upravo zbog izgleda, u show se prijavila isključivo zbog zdravlja i svojih roditelja.  – Nisam mogla hodati ni 100 m a da se ne zadišem. Sve mi je bilo problem. Odlazak u trgovinu bio mi je naporan. Roditelji su mi govorili da moram nešto poduzeti. Govorili su mi: “Pa nećeš valjda cijeli život biti sama i ovisna o drugima!” Kad bih došla na razgovor za posao, prvo bi me odmjerili od glave do pete i eliminirali prije nego što bih išta rekla. Među poslodavcima su velike predrasude o ljudima s viškom kilograma. Iako me to ljutilo, dijelom sam i razumjela te reakcije jer zbog debljine nisam mogla ni hodati ni stajati na nogama – iskrena je Gabrijela iz Slavonskog Broda. I sama se nekoliko puta pokušala boriti s viškom. Jednom je u mjesec i pol uspjela skinuti 20 kg. Pila je, kaže, neke tablete za mršavljenje i svaki dan dva sata vozila sobni bicikl. Kasnije se javila i trenerici uz čiju je pomoć za tri mjeseca smršavjela 50 kg. No čim je počela izlaziti, što je uključivalo i nezdrave obroke u sitne noćne sate, kilogrami su se vratili. – Ovo je nešto potpuno drukčije, osjećam to. Zahvaljujući showu, samopouzdanje mi je jako naraslo. Puno stvari za koje sam mislila da neću moći, uspjela sam. Sudjelovanje me i psihički promijenilo, postala sam smirenija i tolerantnija – kaže Gabrijela. Iduća tri mjeseca, koliko će se show emitirati, gledatelji će promatrati uspjehe i izazove kandidata podijeljenih u dva tima koji žive u izolaciji u jednoj zagrebačkoj vili. Svaki njihov tjedan kulminira vaganjem kako bi se utvrdilo koji je tim izgubio više kilograma. Tim koji ima niži postotak u tom tjednu morat će odabrati koja osoba napušta natjecanje. Bit će stavljeni pred izazove i iskušenja – poput iskušenja u kojem odolijevaju ukusnoj hrani ili se penju na visoku uzbrdicu, a to će naročito biti teško onima koji se nikada nisu bavili tjelovježbom. “Život na vagi” u svijetu je dotaknuo živote stotina tisuća ljudi. U SAD-u show ide već 16. sezonu, a popularan je i u Australiji, Argentini, Brazilu, Kini, Finskoj, Njemačkoj, Mađarskoj, Islandu, Izraelu… Najteži kandidat prijavljen u show bio je Australac Kevin Moore, a težio je 254,7 kg, dok je najteža kandidatkinja bila Shay Sorrells iz SAD-a s 216 kg. ≥≥Antonija Blaće šokirala svoje obožavatelje novom frizurom ≥≥Marijana Batinić uplakana napustila studio 