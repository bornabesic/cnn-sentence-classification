Mia Kovačić i Dušan Bućan ove će se sezone naći u ulozi voditelja megapopularnog reality showa "Farma". Zaštitno lice Nove TV Mia Kovačić nestrpljivo očekuje da se vrata Farme otvore.–- Ovo će biti moja peta sezona kako vodim "Farmu" i jako sam uzbuđena što nas još samo malo dijeli od njezina početka. "Farma" je zaista sjajan projekt koji nas uvijek vraća prirodi i njezinu početku te nam pruža mogućnost da zavirimo u doba kako se nekad živjelo bez blagodati modernog života. Veselim se novim farmerima i svim njihovim dogodovštinama – rekla je Mia. Njezin suvoditelj u showu Dušan Bućan svoj zanat na Farmi u voditeljskoj ulozi ispekao je u prošloj sezoni. – Osim što "Farma" pruža natjecateljima priliku da vide kako je to tri mjeseca živjeti udaljen od civilizacije i bez modernih tehnologija, pruža im i mogućnost da nauče nove stvari te testiraju svoje granice. Farma je u svojoj suštini igra i treba igrati po pravilima – kazao je Dušan, pred kojim je također veliki izazov – podučiti farmere izdržljivosti, snazi i mentalnoj sposobnosti. Osim Mie i Dušana, na farmu će povremeno dolaziti i farmer Mentor koji će se brinuti o natjecateljima, nadzirati, savjetovati, dodjeljivati zadatke, ali i ocjenjivati rad farmera. Svojim radom i upornošću farmeri će u trajanju od tri mjeseca dobiti priliku osvojiti vrijednu nagradu, novčani iznos od pola milijuna kuna, a kako će izgledati njihova borba, život, opstanak i suživot na farmi, gledatelji će imati priliku pratiti od ove jeseni na Novoj TV. >> Dušan Bućan živi na ranču na kojem se brine o konjima i obožava selo 