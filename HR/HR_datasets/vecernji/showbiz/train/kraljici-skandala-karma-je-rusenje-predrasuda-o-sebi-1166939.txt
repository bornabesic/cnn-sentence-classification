Premda je u emisiji showa Nove TV “Tvoje lice zvuči poznato” prošlu nedjelju pobjedu odnijela glumica Mia Anočić Valentić, što se tiče publike, apsolutna zvijezda je Nives Celzijus. Prerušena u Prlju iz provokativnog Leta3 Nives je ponovno srušila brojne predrasude koje su mnogi uoči ovog showa imali prema njoj. “Ženska mi je bila bljak dok TLZP nije počeo. Srušila je sve predrasude i obara s nogu. Kraljica!”, samo je jedan od niza sličnih komentara koji joj idu u korist. – Šaljem čestitke Nives. Vjerujem da zadatak nije bio lagan, ali da je i uživala. Lijep je osjećaj kada te netko kao Nives ovako kvalitetno skine. Dodao bih još da sam čitao kako je mislila da je gljiva poludjela kad joj je dodijelila Let3 i mene, ali gljiva nije luda, gljiva zna povezati izvođača i natjecatelja. Naime, malo je poznato da Nives i ja slavimo rođendan istog dana! – prokomentirao je nastup i Prlja za Dnevnik.hr. A rušenje predrasuda joj je, izgleda, karma. Čega god se uhvati, najprije se suoči s negativnim i posprdnim komentarima “kolega” i javnosti, a onda, kao u inat svima, rasturi i začepi svima usta. – Nemam problema s predrasudama, predrasude su dobre i motivirajuće. Jedini je problem što tako malo teže dolaziš do pravih prilika i projekata gdje zapravo možeš pokazati svoje pravo lice. Zahvalna sam Novoj TV što je prepoznala to u meni i dala mi priliku, prvo u Masterchefu, a sada i u TLZP-u – rekla je Nives. Turbulentno je bilo i 2008. kada je njezina knjiga “Gola istina” na dodjeli nagrada Kiklop proglašena hitom, odnosno najprodavanijom knjigom godine. Ipak, organizatori Festivala odbili su joj uručiti nagradu, što je razljutilo udruge za ljudska i ženska prava duboko uvjerene kako se radi o diskriminaciji te da joj je Kiklop uskraćen zbog njezina “lika i djela”. Nakon skandala Sajam knjige u Istri ukinuo je kategoriju za hit godine, a Nives je zadovoljštinu potražila sudskim putem te je pet godina poslije, 2013., napokon i dobila zasluženu statuu. U sličnom tonu započeo je i show “TLZP”. Dok je javnost od prve epizode ugodno iznenađena njezinim sposobnostima transformacije, članovi žirija nisu joj bili nakloni. Obožavatelji su tu posebno prozvali Gorana Navojca uvjereni da je u komentarima nepravedan upravo zbog predrasuda. Nije lako Nives niti biti majka sinu Leonu i kćeri Taishi koje ima iz braka s Dinom Drpićem jer netko tko na takav način u javnosti ističe svoje tjelesne atribute, u našem društvu, čini se, ni ne bi trebao biti majka. Istina je potpuno drugačija i nema sumnje da, za razliku od mnogih, ona svojoj djeci daje najvažniju životnu lekciju – kako se s osmijehom uspješno boriti s licemjernim društvom i nikada ne odustati jer tako žele drugi. – Svoju djecu učim da daju maksimum i vjeruju u sebe, čak i ako ih drugi uvjeravaju u suprotno – zaključila je.   