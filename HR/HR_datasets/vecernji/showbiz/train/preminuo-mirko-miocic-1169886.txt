U Općoj bolnici u Zadru u ponedjeljak je od posljedica teške bolesti u 61. godini umro Mirko Miočić, potvrdio je Hini dr. Edi Karuc, zamjenik ravnatelja zadarske bolnice.   Prije tjedan dana, kada je "Potjera" slavila 500 emisiju, Mirko ih je iznenadio telefonskim pozivom i rekao kako se nada povratku u HRT-ov kviz ako ga zdravlje posluži. Prije tjedan dana stanje mu se pogoršalo. Uza sve probleme dobio je i upalu pluća od koje je danas preminuo na Odjelu interne, na Odsjeku za gastroenterologiju. Rođen je 23. srpnja 1956. u Rtini u okolici Zadra. Prvi put se pojavio u kvizu "Tri, dva, jedan, ali vrijedan" 1972. godine, kao 17-godišnjak, i osvojio drugo mjesto. U tijeku emitiranja kviza "Tko želi biti milijunaš" bio je najčešće pozivani "joker zovi", pa su zbog njega mijenjana pravila - isti "joker" mogao je natjecateljima pomoći samo triput u sezoni.  Miočić je 1983. bio pobjednik cjelogodišnje serije Kviskoteke. Bio je odabran i u društvo najboljih natjecatelja tog kviza svih vremena, no u konačnom natjecanju podijelio je treće mjesto. Od 2013. godine do ožujka 2016. godine, bio je lovac kviza Potjera. Napustio je kviz zbog zdravstvenih problema.     