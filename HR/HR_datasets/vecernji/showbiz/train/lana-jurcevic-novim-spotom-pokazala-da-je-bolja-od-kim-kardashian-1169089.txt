Lana Jurčević predstavila je danas novi spot za pjesmu "Kim Kardashian". Riječ je o spotu koji je sniman u Zagrebu i Parizu, a kojim pjevačica najavljuje novi album koji uskoro izlazi. -  Naziv pjesme nastao je iz čiste zezancije. Ipak, Kim je kroz godine postala sinonim za uspješnu poslovnu ženu, koja je između ostalog i majka, a opet sasvim obična, sa svim svojim nesavršenostima, kao što ih ima i svaka od nas. Ona nam je u pjesmi simbol onoga što svaka djevojka ili žena predstavlja svom partneru - za njega je ona najljepša i najbolja, nebitno je li savršena ili nesavršena. I obrnuto - objasnila je Lana. Inače, spot su snimali nekoliko dana nakon terorističkog napada u Parizu. Tijekom snimanja dogodila se i jedna anegdota.  - Režisera Daria Radusina je u ponoć u Parizu skoro uhitila policija jer je stajao na cesti i kamerom me 'nišanio' na balkonu hotela, dok smo snimali paparazzo scene. Kamera osim što se zove 'weapon', ona stvarno i izgleda kao oružje, a kako je u Parizu bilo opsadno stanje, u tom trenutku je prolazila specijalna policija i zaustavili su se da ga provjere što radi usred noći. Kasnije smo set preselili u sobu, gdje smo snimali ostatak, otvorili smo prozore jer je bilo vruće od reflektora, stilistica je držala lampu, režiser snimao, asistent kamere pomagao i onda smo umrli od smijeha kad smo shvatili kako to izgleda izvana -kazala je Lana.   