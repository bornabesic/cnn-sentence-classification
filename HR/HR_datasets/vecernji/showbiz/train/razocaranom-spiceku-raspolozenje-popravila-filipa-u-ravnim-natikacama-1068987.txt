Drugu epizodu zaredom u showu „Tri, dva, jedan – kuhaj!“ žiri objašnjava natjecateljima koliko su važni normativi kod pisanja recepata. S obzirom da je u svakom receptu našao nelogičnosti, Špiček više nikome nije povjerovao u objašnjenje da „nije bilo namjerno“.  Međutim, Filipa ga je ipak uspjela oraspoložiti svojim novim odjevnim predmetom…  Špičeka je obuzela ljutnja nakon što je u receptu Vlade i Drage pisala velika količina mesa i parmezana. Međutim, ubrzo je otkrio kako se iste pogreške nalaze i u ostalim receptima. Filipa i Petra dale su Doris i Luki da pripreme raviole sa sirom, i to prema receptu koji one nikada nisu probale! Mašleki s camembertom Verice i Dragana nisu previše oduševili žiri, a s obzirom da su ih radili prema receptu Honorate i Josipa, Špiček je pozvao Honoratu da i sama sjedne za stol na kušanje i stane 'u cipele' žirija te proba jelo koje su ona i šogor dali u zadatak. Ina i Dina također nisu dobile dobre ocjene za svoje punjene cannellone jer im omjer mesa i šampinjona nije bio dobro naveden u receptu Višnje i Blaženke, baš kao i kod Luke i Doris, koji su kuhali zelene raviole prema ideji Petre i Filipe. Pomalo razočaranom Špičeku raspoloženje je popravila upravo Filipa sa  svojim natikačama pa su oduševljeni rukom pod ruku prošetali setom. Najbolje ocjene večeras su dobile Višnja i Blaženka. Za svoje crne rezance s morskim psom dobile su visokih 26, i to zbog odličnih rezanaca u čijoj pripremi im je pomogao Dragan. Najlošiji bili su Honorata i Josip koji su za šeširiće od tijesta s kozicama dobili svega 10 bodova. Šogore od posljednjeg mjesta na  tablici ukupnog zbroja ocjena dijeli samo jedan bod.  Tko će napustiti utrku za titulu najboljeg kuharskog amaterskog para, doznat ćemo već sutra, u novoj epizodi kulinarskog showa „Tri, dva, jedan – kuhaj!“ u 21:50 na RTL-u! 