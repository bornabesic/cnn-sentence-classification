Diva svjetske reputacije Radojka Šverko nominirana je za Porin u kategoriji najbolje ženske vokalne izvedbe i kategoriji najboljeg koncertnog albuma Radojka Šverko & Revijski orkestar HRT-a “Still Standing”. O zavidnoj karijeri kaže: – Nisam u diskografiji puno dala, nisam bila netko bez koga se nije moglo nešto događati. Bilo je uspjeha i očekivalo se da nakon njih s nekom turnejom obrstim sve dvorane, zaradim novac pa tako do sljedećeg uspjeha. Ipak, nisam. Draže mi je bilo dati se u različite žanrove. Nominacije za Porin su mi kao igra, nešto se događa, ali nije mi od životne važnosti – priča glazbenica i dodaje kako je u njezinoj karijeri veliku ulogu imao Alfi Kabiljo. Dva puta je u karijeri pobijedila Davida Bowieja, jednom u Firenci, a drugi put na Malti, a Natalie Cole ostavila je debelo iza sebe na Olimpijadi pjesme u Ateni. – Nisu tada bili velika imena, Bowie je bio na početku karijere, a Natalie je bila neugledna rokerica koja je pljuvala po svemu što je Nat King Cole, njezin tata, ispjevao, da bi u konačnici prvi svjetski uspjeh doživjela upravo snimajući njegove pjesme – prisjeća se. Radojka ju je tada, onako izgubljenu, uzela u zaštitu i od kolega pjevača i od novinara. Dijelile su i garderobu, no kad je nedavno došla na njezin koncert u Opatiji, Natalie se ničega nije sjećala. – Taj svijet showbizza pun je poroka, stalno si pod patronatom nekog velikog menadžera, producenta, živiš po nečijem diktatu, pa su ljudi nesretni– kaže. Tony Cetinski ne propušta u svim intervjuima zahvaliti joj što ga je na početku karijere pozvala u “Sedmu noć” i širom mu otvorila vrata estrade. – Mnoge sam mlade ljude podržala, radim i humanitarno, ali sve u tišini. Ne dajem to na sva zvona. U prvom planu treba biti profesija kojom se bavim. S obitelji Cetinski sam prijateljica dugi niz godina. S Mirkom sam počela na Prvom pljesku, a s Vinkom išla u školu. Tony bi uspio i bez mene. Muzikalan je, a i onda se silno razlikovao od drugih – kaže Radojka. 