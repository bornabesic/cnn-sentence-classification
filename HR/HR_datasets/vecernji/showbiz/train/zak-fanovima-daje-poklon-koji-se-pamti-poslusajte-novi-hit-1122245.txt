Nakon ljetnog hita Meni se s tobom, koji je publika zavoljela na prvu notu, Ivan Zak sprema novu pjesmu pod naslovom Za ljubav rođeni. Autor i pjevač proveo je radno ljeto nastupajući diljem jadranske obale, a svoj je glazbeni studio nakratko prebacio na jahtu. Ondje je u pauzama od nastupa pisao romantične jesenske stihove te skladao melodiju prožetu pop-ritmom kako bi uoči svog spektakularnog koncerta u zagrebačkoj Areni 11. veljače 2017. fanove počastio novom pjesmom. Kadrovi spota za budući Zakov hit snimali su se u Zaprešiću i okolici. "Publici sam obećao novu pjesmu, pa sam obećanje i održao. Iako su pred nama tmurni i pomalo melankolični jesenski dani, skladao sam nešto sasvim suprotno – nova pjesma je brza, živog ritma, lako se pamti i rasplesat će svakoga", rekao je pjevač. Producent, autor glazbe, teksta i aranžmana je Ivan Zak, dok režiju spota potpisuje Dario Radusin. Jedan od naših najpopularnijih pjevača Ivan Zak već je osvojio publiku svojom spontanošću i pozitivnom energijom koje, vjerujemo, neće nedostajati ni u zagrebačkoj Areni. Stoga je i nova Zakova pjesma najbolja najava njegova koncerta gdje će mnogi slaviti ljubav uoči Dana zaljubljenih. Ulaznice za ovaj glazbeni spektakl mogu se kupiti na svim prodajnim mjestima Eventima.    