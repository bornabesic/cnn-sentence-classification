Vilibald Vuco, dvadesetogodišnji sin pjevača Siniše Vuce, mladi je nogometaš koji igra u Nogometnom klubu Rudeš u Zagrebu. Osim što je popularan u ženskom društvu, zainteresirao je javnost odličnim rezultatima na nogometnim terenima. Naime, prošlog je tjedna zabio gol za pobjedu Rudeša u Kranjčevićevoj nad nekadašnjim prvakom Zagrebom. Sportski novinari već su prognozirali da upravo mladi Vilibald vodi Rudeš u prvu ligu. Siniša Vuco podržava sina u nogometnoj karijeri i pažljivo prati sve utakmice NK Rudeša, a izjavio je da mu je drago što mu sin polako, ali sigurno napreduje jer je marljiv i zaslužuje uspjeh. Nogometom se Vilibald počeo baviti kao sedmogodišnjak u splitskom Dalmatincu, a nastavio je u mlađim kategorijama Hajduka. No kad je imao 15 godina, obitelj se preselila u Zagreb, pa je došao u Hrvatski dragovoljac, klub vrlo blizak njegovu ocu, za koji je Siniša napisao himnu. Kratko je bio i na probi u Švicarskoj, no vratio se u Dragovoljac. Prošle je godine prešao u Rudeš, u kojem mu je trener Igor Bišćan, proslavljeni reprezentativac i europski prvak s Liverpoolom. Vilibald je rekao novinarima da se ljudi čude kad shvate tko mu je otac te da prezime samo pojačava dojam onoga što radi. Kad odigra dobro, to je zato što je, kaže, “Vucin sin”, a kad odigra loše, onda bude još gore također zato što je – “Vucin sin”. >>Vuco ide na izbore i najavljuje: Ovog puta ću itekako progovoriti! 