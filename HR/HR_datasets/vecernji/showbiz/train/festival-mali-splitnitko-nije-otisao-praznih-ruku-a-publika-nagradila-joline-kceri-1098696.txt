Oko 300 djece nastupilo je u nedjelju na Prokurativama na festivalu Mali Split. Solisti, zborovi i plesne grupe iz Splita, Zagreba, Karlovca, Nove Gradiške, Sinja, Solina, Trogira te gosti iz BiH i Poljske pjevali su o prijateljstvu, moru, školi, Hajduku, a oni malo stariji koji su nastupili u drugom dijelu Malog Splita nazvanom Teenfest, i o ljubavi. Odzvanjale su dječjim glasovima i pljeskom Prokurative, a mali natjecatelji sjedili su u prostoru pred pozornicom te zauzeli mjesta u publici s mamama, bakama, tetama, ali i tatama kojima nije bilo žao propustiti finale Eura. Taj dan nije se išlo na plažu – Naravno da sam na Prokurativama, a ne pred TV-om. Mali Split najvažniji je događaj! – rekao je Jerko Trogrlić čiji je sin nastupio prvi, među najmlađima u zboru Dječjeg vrtića Dobri. – Ma kakvo Europsko prvenstvo, kći mi nastupa! Danas je bila generalna proba, po zvizdanu smo došli na Prokurative, plažu nismo ni vidjeli! – otkriva mama Ivana Šilović čija je 12-godišnja Tonia već veteranka, ovo joj je treći nastup. Za nastup su se djeca pripremala i po pet-šest mjeseci. Nije bilo zavisti ni ljubomore, svi su s pozornice ispraćeni pljeskom, a vrlo zadovoljan bio je Jovica Škaro, umjetnički direktor Malog Splita pod čijim se vodstvom odigrava već 26 godina. Ma kakva trema! – Svi ste vi pobjednici, naša nadarena dica na kojoj glazbeni svit ostaje! – poručio je Jovica Škaro. Nitko nije otišao praznih ruku, svi su dobili CD-ove i uspomene, ali kakav bi to festival bio da nisu dodijeljene i nagrade. Nagrađene su sinjske mažoretkinje za scenski nastup, žiri autora ocijenio je najboljom Domeniku Sisgoreo, žiri novinara zbor Glazbene škole Jan Vlašimsky – Virovitica, Dražen Žanko dobio je nagradu za najbolji tekst, a Nenad Vetma za najbolju skladbu. Nagradu Zlatna ribica umjetničkog ravnatelja festivala dobio je mali solist iz Splita Teo Čotić. Zlatne ribice žirija dobili su Ana Siriščević, prvonagrađena u kategoriji Teenfesta, te Manuela Staničić za mlađi uzrast. Zlatne ribice publike osvojili su Patricija Bušić u kategoriji Teenfest, a među mališanima sestre Iva i Ema Čagalj, kćeri popularnog pjevača Jole. – Nisu imale tremu jer na svakom vjenčanju one pjevaju barem pola sata – rekla je ponosna mama Ana Čagalj. Nagradu Sv. Duje po odluci festivalskog savjeta dobila je Maja Olszowiec iz Poljske. Mnoge od ovih malih izvođača dugo ćemo gledati i slušati.  >>'Nas Hrvata ima kao u tri nebodera na Manhattanu, a svađamo se oko tema starih 70 godina. Žalosno' 