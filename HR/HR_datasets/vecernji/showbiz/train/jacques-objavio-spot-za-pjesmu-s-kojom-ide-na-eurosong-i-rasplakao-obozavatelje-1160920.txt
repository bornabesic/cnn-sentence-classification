Jacques Houdek snimio je službeni videospot pjesme "My friend" u režiji uspješne i poznate redateljice Katje Restović.  - Videospot koji smo danas objavili kruna je dosadašnjega višemjesečnog rada cijeloga tima na projektu My friend. Himna je to koja slavi život kao čudo, nadahnjuje i cilj joj je potaknuti slušatelja da svaki dan živi punim plućima. Pjesmom pozivamo na prijateljstvo, na poštivanje i slavljenje različitosti, što je bila i ideja videospota. Željeli smo oslikati nekoliko usporednih životnih situacija, koje su naša svakodnevica i trebaju nas podsjećati na to kako je život uistinu čudo. Budimo prijatelji neovisno o našim različitostima, one nas trebaju spajati, a ne razdvajati i upravo njih trebamo slaviti kako bi nam svima bilo ljepše i kako bismo uživali u najljepšemu daru koji smo primili, a to je život. To je jasna poruka koju smo željeli prenijeti i mislim da smo u tome uspjeli - izjavio je Jacques Houdek. Redateljica službenoga videospota Katja Restović 1999. godine režirala je i videospot hrvatske glazbene dive Doris Dragović za pjesmu Marija Magdalena, a ta je pjesma u Izraelu osvojila četvrto mjesto i time ponovila najbolji hrvatski plasman na Euroviziji. Veliki uspjeh iskusna redateljica predviđa i Jacquesu Houdeku. „Ideja je bila stvoriti emotivan, topao, životan videospot u čemu je ekipa uspjela. Izazvati slikom emociju koju Jacques raskošno poklanja svojim glasom, bio je velik izazov i ogromno zadovoljstvo. Jacques i ja dugo surađujemo, dijelimo umjetnički senzibilitet, pa smo i ovoga puta istinski uživali u radu na ovome velikom projektu. U njegovu izvanserijskome talentu sad uživa i cijela Europa. Njemu i cijeloj ekipi želim mnogo sreće! Sigurna sam da će postići zapažen rezultat i na najljepši mogući način predstaviti Hrvatsku radioteleviziju i našu domovinu na Euroviziji, a sretna sam što smo moja ekipa i ja imali prigodu biti dijelom ove divne priče koju ćemo zauvijek nositi u najljepšemu sjećanju“, kaže redateljica Katja Restović. Pojasnila je da je snimanje trajalo dva dana, a snimalo se između 15 i 16 sati dnevno. Obožavateljima se spot sviđa, ako je suditi po komentarima na Jacquesovom Facebooku. Kažu da je spot poput same pjesme genijalan, a neke je toliko ganuo da su se rasplakali. >>Toni Cetinski: Jacques me besramno kopirao >>Jacques Houdek neće biti sretan mjestom koje je zauzeo na kladionicama 