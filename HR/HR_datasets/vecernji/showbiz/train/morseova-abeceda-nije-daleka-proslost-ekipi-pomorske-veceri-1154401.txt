Hrvatska je jedina svjetska država u kojoj se redovito emitira specijalizirana radijska emisija o moru, pomorcima i brodovima. Riječ je o emisiji Pomorska večer, slušati se može ponedjeljkom od 20 do 24 sata, i to svaki put iz drugoga grada: iz Pule gdje je uređuje i vodi Dorina Tikvicki, iz Rijeke uz urednicu Branku Malnar, Splita uz Jadrana Marinkovića, Dubrovnika uz Božicu Đurđević i Zadra uz Vladimira Šetku. Jedna je od najstarijih tematskih emisija Hrvatskoga radija, emitirana je prvi put 8. srpnja 1952. kao Emisija za pomorce Radija Zagreb, a lani je proslavila 64. rođendan. – Nekoć je emisija, koja je trajala dva sata, uključivala mnoštvo pisama punih poruka koje su završavale željama i pozdravima: Našemu dragom pomorcu želimo mirno more, brz povratak kući i pozdrav posadi broda – ističe urednik iz splitskoga studija Jadran Marinković te dodaje: – Još smo do prije dvadesetak godina upotrebljavali Morseovu abecedu te smo se tako obraćali pomorcima na brodovima diljem svijeta, no suvremena je komunikacija učinila svoje pa su danas poruke telefonske i znatno ih je manje, ali se čuje glas majke, supruge, djevojke i prijatelja. Nominaciji ovakvog radijskog dragulja za Večernjakovu ružu u kategoriji radijske emisije godine ne treba dodatno objašnjenje. Gotovo da nema čovjeka koji u nekome životnom razdoblju nije slušao Pomorsku večer i kroz nju se upoznao s problematikom naših pomoraca. U emisiji obrađujemo sve što je povezano s morem – od baštine i povijesti do aktualnih događaja. Hrvatski su pomorci izloženi jakoj konkurenciji svjetskoga tržišta na kojoj su njihovo znanje i vještina iznimno cijenjeni. Na primjer, na japanskim je brodovima koji plove na ukapljeni zemni plin (LNG) najsuvremenije tehnologije trideset posto časnika iz Hrvatske. Najveće brodove sa spremnicima na svijetu preuzimaju hrvatski zapovjednici. Da ne vrijede, nijedan im brodar ne bi dao na upravljanje dvije milijarde dolara, koliko danas vrijede brod i teret. Emocionalnu sponu sa slušateljima emisija održava i glazbom. Glazba je spona pomoraca s domom, pisma su odlazila i dolazila, a glazbom se moglo znatno brže prenijeti svoje misli i osjećaje jer posebni melos dira u dušu. Večernjakova ruža, da je emisija osvoji, ne bi bila prvo priznanje. Za svoj rad Jadran Marinković i Branka Malnar dobili su pojedinačno godišnju nagradu Ministarstva pomorstva za širenje kulture mora, a svi urednici zajedno dobitnici su nagrade Hrvatskoga helsinškog odbora  za medijsko promicanje ljudskih prava 2015. Brojna su pisma zahvale koja nam i dalje stižu, a tople riječi pomoraca i njihovih obitelji najveća su nagrada. >>Poljoprivrednici od nas očekuju da im riješimo sve probleme >>Nema zasićenja, živimo za svaku svoju priču jer to je naš poziv 