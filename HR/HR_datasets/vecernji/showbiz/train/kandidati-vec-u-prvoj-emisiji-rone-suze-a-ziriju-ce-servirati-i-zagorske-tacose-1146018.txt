 Prvi dojam je vrlo važan, a toga su svjesni i kandidati koji se u četvrtoj sezoni natjecateljsko kulinarskog showa „Tri, dva, jedan-Kuhaj!“ bore za titulu najboljeg amaterskog kulinarskog para i bogatu nagradu od 100 tisuća kuna. Svjesni su i da se žiriju moraju predstaviti u najboljem svjetlu, pa su im odlučili pokazati svoje neobične kulinarske metode. Kandidati su u prvoj emisiji pripremili dva topla i dva hladna predjela, a za to su imali točno 60 minuta vremena. S obzirom na kratak rok za pripremu, dvadesetdvogodišnja studentica iz Zagreba i članica tima „Grad“, Ozana Vujčić je jaja odlučila skuhati u kuhalu za vodu. „Nisam bila ni svjesna da sam ih stavila u kuhalo. Ne znam što bi rekla, valjda mama ne gleda“, kazala je Ozana.  Mama će sigurno gledati, baš kao i žiri čiji komentar na ovu, najblaže rečeno, neobičnu metodu, Ozanu tek čeka. Uz jaja iz kuhala, kandidati će večeras, između ostalog, pripremati zagorske tacose i mrkve u šlafroku, muku mučiti s pokušajem serviranja sva četiri jela i roniti suze. Kome će zagorjeti hrana, a kome pregorjeti živci, pogledajte večeras, u prvoj epizodi nove sezone showa „Tri, dva, jedan-Kuhaj!“ u 21.15 na RTL-u! 