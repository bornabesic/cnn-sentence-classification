Kuhali smo s njima tjednima i dobili pobjednike. Istrijani Kristijan Benić i Martin Špaček najbolji su amaterski kulinarski par četvrte sezone RTL-ova showa “Tri, dva, jedan – kuhaj!”. Uz laskavu titulu, osvojili su i nagradu od 100 tisuća kuna. – Nikad prije nisam bio pred kamerama ili pod ovakvim pritiskom. Susreo sam se s novim namirnicama koje su mi proširile vidike. Naučio sam da nešto što nikad ne bih skuhao može zapravo jako dobro ispasti. Volim kuhati protiv pravila i eksperimentirati – rekao je Martin rodom iz Češke, koji je jedanaest godina radio kao kamenoklesar, a sada je šef kuhinje restorana La Parenzana u Bujama, a tu poziciju dobio je zahvaljujući showu. U Hrvatsku je došao prije trinaest godina na godišnji odmor i upoznao sadašnju suprugu s kojom danas ima troje djece. O iskustvu u showu, rekao je: – Najteže je bilo zadovoljiti žiri. Teško mi je bilo pogoditi količinu začina. Nije problem nešto skuhati, nego je problem ne pretjerati s okusima. Budući da volim eksperimentirati, naišao sam na različita mišljenja. Sve je to igra okusa. Njegov kuharski partner Kristijan živi u okolici Pazina, a još od djetinjstva gaji ljubav prema kuhanju. – Uvijek sam gledao pokojnog djeda kako kuha čobanac u vrtu i volio sam biti s njim na kolinju. Uvijek me zanimala ta izrada hrane. Nakon njega počeo sam promatrati majku koja je voljela eksperimentirati u kuhinji pa mislim da sam od nje naslijedio ljubav prema eksperimentiranju – govori Kristijan koji posljednjih sedam godina radi kao recepcionar. Zanimljivo je da je Martinova supruga Kristijanova najbolja prijateljica pa su se njih dvojica tako i upoznali. – Mama i tata probili su mi uho na telefon kada sam im javio da smo pobijedili. Baka je doživjela drugu mladost. Svi su jako ponosni. Mi smo ušli u ovo vrlo spontano. Glavni nam je cilj bio naučiti nešto novo. Znali smo da ćemo imati mentore od kojih ćemo mnogo toga naučiti. Drugi motiv sudjelovanja bio je zabava. Ni u jednom trenutku nismo razmišljali o pobjedi. Išli smo iz dana u dan i zabavljali se – rekao je Kristijan. Također, otkriva kako mu je želja raditi od kuće i pripremati večere, a gosti bi plaćali malu naknadu. – I dalje bih kuhanje ostavio na nekoj razini ljubavi bez novca. Sada sam baš na putu za Pulu jer idem kupiti stvari za terasu gdje bih ugošćivao ljude – smije se pa dodaje: – Kod kuće pokrećem i informativnu internetsku stranicu. Pisat ću o namirnicama koje koristim, pozivati ljude na večere i odgovarati na upite... već odgovaram na Facebook. Volim komunicirati s ljudima – zaključio je Kristijan. 