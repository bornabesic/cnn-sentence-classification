Oduševljeno mnoštvo prisjetilo se brojnih hitova ovog enfant terriblea koje je izveo jedini official tribute band predvođen sjanim mladim vokalom Nikolom Marjanovićem, široj publici poznatog po suradnji sa Songkillersima i jednog od finalista regionalnog showa X factor. "Ljubav se zove imenom tvojim", "Afrika", "Ti si mi u mislima", "Hipnotiziran" i pregršt hitova redali su se u odličnom setu i zaista hipnotizirali publiku koja ih je s oduševljenjem dočekala i stvorila atmosferu kojom bi se ponosio i sam Dino Dvornik. Među mnogobrojnim obožavateljima našla su se i brojna lica iz društvenog života kao glumica Nataša Janjić i kostimografkinja Marita Ćopo, glumice Kristina Krepela i Sanja Drakulić, dizajnerica i spisateljica Lana Biondić, novinar Dean Sinovčić te glumac Antonio Franić. Svakako treba spomenuti da su cijelom koncertu nazočile i Danijela i Ella Dvornik te tako svojim prisustvom dale poseban pečat ovoj predivnoj noći u kojoj se plesalo i slavilo kralja funka u Hrvata, Dinu Dvornika. 