Kada je shvatio da nije tip osobe koja može raditi u uredu od 9 do 17 sati, Şükrü Özyıldız odlučio je odustati od studija poslovnog menadžmenta i prebaciti se na glumu. Da je donio dobru odluku, uvjerili su se i gledatelji Nove TV koji ga od ovog tjedna gledaju kako briljira u ulozi blizanaca Efea i Metea u seriji “Ponovno rođen”. Skinuo Bali-bega s trona – Na studiju menadžmenta razmjenom studenata otišao sam u Portugal i ondje slučajno završio na jednoj glumačkoj radionici koja me apsolutno oduševila. Shvatio sam koliko gluma utječe na moje samopouzdanje i osobni razvoj i znao sam da je to poziv za mene – opisuje 28-godišnji put do odabira zanimanja. Prvu veću televizijsku ulogu ostvario je prije tri godine, a glavnom ulogom u seriji “Ponovno rođen” sasvim je zaludio žensku publiku u Turskoj. Tamošnji mediji pišu da je s trona popularnosti i privlačnosti skinuo Buraka Özçivita, poznatog nam po ulozi Bali-bega, koji je sve donedavno bio najseksepilniji turski glumac. Obožavateljice i paparazzi ne daju mu mira, a da je slavan, Şükrüu još uvijek nije jasno. – Još se zacrvenim kad se ljudi žele fotografirati sa mnom ili me traže autogram. Katkad mi prijatelji u razgovoru kažu da im se čini da zaboravljam da sam glumac. Ponekad to stvarno i zaboravim jer ja ne živim život kao glumac, nego kao Şükrü – objašnjava glumac. Zbog snimanja serije na setu je uglavnom do navečer i nema puno slobodnog vremena, a ako ga uhvati, vrijeme troši na odlaske u teretanu. – Prvom prilikom otići ću na odmor u inozemstvo, na popisu želja mi je posjet Južnoj Americi i Australiji. Putovanja su mi najveći užitak i postavio sam si cilj da do kraja života moram proputovati cijeli svijet – kaže glumac. Priznaje da pomno odabire svoje modne kombinacije, a najbolje se osjeća u udobnim gležnjačama, trapericama i pamučnim majicama kratkih rukava koje zauzimaju i najviše mjesta u njegovu ormaru. O svom ljubavnom životu ne voli govoriti i javnost zna samo za jednu njegovu vezu, i to s glumicom Şükran Ovalı koju poznajemo kao Ajše iz “Tuđeg života”. Prekinuli su nedavno, nakon dvije mučne godine veze u kojoj su se neprestano svađali i mirili. Tata mu je najveći oslonac – Odanost je najvažnija stvar u vezi. Kada mi se netko svidi, nikada se ne zamaram time hoće li to biti kratka avantura ili ljubav za cijeli život – kaže Özyıldız dodajući da sada nije spreman za vezu, a ni za brak. Često odlazi u rodni Izmir gdje mu žive tata i sestra uz koje je jako vezan. – Nakon smrti moje majke tata je postao moj najveći životni oslonac – priznaje glumac. Özyıldız je kao tinejdžer imao svestrane ambicije pa je nakon srednje škole upisao brodogradnju, a bavio se i borilačkim sportovima. – Od djetinjstva se bavim tajlandskim boksom i džiju-džicuom. Portugal je kolijevka borilačkih umjetnosti i, kada sam ondje bio na razmjeni studenata, sudjelovao sam i u borbama u kavezu. Bilo je to zabavno iskustvo – prisjetio se. Veliki je obožavatelj španjolske kinematografije, najdraži mu je redatelj Alejandro González Iñárritu, a glumački uzor mu je Daniel Day Lewis. >> Obožavateljice tuguju – oženio se Bali-beg! 