Šetnja gradom s Antunom Ponošem posljednjih dana tužan je zadatak. Razgovor prekidaju prolaznici koji mu prilaze, izražavaju nevjericu zbog najave prestanka emitiranja "Kućnih ljubimaca" nakon 26 godina druženja i spašavanja. Doslovno plaču. U šoku je i on. Ipak, pomirljivo, bez zamjeranja ikome, s dozom inata smiruje situaciju pa na spomen posljednje emisije na sam Božić na Drugom programu HTV-a kaže: – Ja bih volio reći zadnja na HRT-u, što ne znači da ne nastavljamo dalje. Emisija se neće zaustaviti dok god sam živ i dok mogu hodati. Nakon objave vijesti o prestanku emitiranja, već prvi dan imao sam milijun klikova... cijelu noć mi je računalo zvukom javljalo da je netko negdje nešto označio. Iznenađujuća je podrška ljudi i njome se ponosim jer znam da smo tih 26 godina radili nešto revolucionarno, pomicali smo poglede u odnosu prema kućnim ljubimcima. Nastojao sam svakoga potaknuti da razmišlja o životinjama, o sebi, o okolini... i davao se do zadnjeg atoma. Nije kraj. Rješenja ima nekoliko, a ono što sam do sada radio sada će biti četiri puta jače i više. U pregovorima sam s nekim televizijskim kućama, usuglašavamo uvjete suradnje i konačne rezultate ću u vrlo kratkom roku obznaniti na Facebooku. Potkraj godine Ponošu istječe ugovor s HRT-om, u kojem nikada nije bio zaposlenik. "Kućne ljubimce" radio je u koprodukciji s tom televizijskom kućom. Nakon godina posvećenih samo širenju ljubavi prema životinjama, takav rasplet, kaže, nije očekivao. Uskoro na drugoj televiziji U službenom odgovoru HRT-a o razlozima nestanka Ponoša s programa, objašnjavaju: "Emisija se realizirala u koprodukciji s vanjskim producentom, a s obzirom na sveukupno smanjenje proračuna, HRT je odustao od tog projekta. Tematikom kućnih ljubimaca, njihova udomljavanja, a nažalost i neugodnom temom zlostavljanja životinja HRT bavit će se ubuduće u terminima u mnogim drugim emisijama (Dobro jutro, Hrvatska, Život je lijep, Hrvatska uživo) te kad god je potrebno i u ostalim emisijama HRT-ove produkcije, tako da svi ljubitelji životinja neće biti zakinuti za informiranje o temama u vezi sa svojim ljubimcima. U planu je i snimanje serijala koji bi vlasnicama pasa pomogao da što bolje odgoje svoje najbolje prijatelje. Od početka 2016. u emisiji Život je lijep svaki tjedan kućni ljubimci dobit će svoju stalnu rubriku u redovitom terminu." Ponoš pak tvrdi da mu je emisija bez najave prije mjesec i pol bila premještena s Prvog na Drugi program, a potom mu je rečeno da donese novi koncept emisije. – Dao sam si truda, napravio ga i predao, ali rečeno mi je da će se moje teme o udomljavanju uvrstiti u druge emisije, te da donesem neki drugi format koji bi trebalo razmotriti. Kao autoru "Kućnih ljubimaca", ne pada mi na pamet kopirati tuđe formate – naglašava Ponoš. Da se podsjetimo, prva emisija, tada pod nazivom "Pomozi mi", emitirana je 20. siječnja 1990. na Z3 televiziji, a nakon samo godinu dana seli se na HTV i dobiva današnji naziv. – Ne zaustavljam se i svaku sekundu moj život vrti se oko toga kako pomoći životinjama. Od mojeg rođenja naša kuća u Nuštru bila ih je puna. Moj djed bio je veliki ljubitelj životinja pa smo tako 14 godina imali dvije pitome lisice, jazavce, srne..., uz mačke, pse, ptice spašene od ozljeda. Svi su imali mjesto u našoj obitelji. Tu ljubav sam genetski naslijedio... – priča Ponoš pa nastavlja: Od rođenja uz životinje – Kada sm upisao Veterinarski fakultet začudio sam se vidjevši koliko životinja luta Zagrebom ili su bile ostavljene bolesne na fakultetu. Počeo sam ih nositi k sebi u stan, no postalo je opterećenje imati pun stan životinja. I krenuo sam s njihovim udomljavanjem kroz Udrugu za zaštitu životinja, ali na kraju uglavnom sam.... i baš tada, te 1989. pojavio se Z3. Tamo sam došao prodati neki mali motorić i pitao bi li mogao raditi za njih emisiju o kućnim ljubimcima. Urednik Velimir Đuretić bio je za, no postojalo je jedno "ali". Rekao sam da mi ne moraju ništa platiti jer želim samo raditi, no objasnili su mi da se mora platiti proizvodnja, za što trebam sponzore. Vratio sam se idući dan sa 12 sponzora i isti tjedan počeo je show koji nije prestao do danas. Naglašava pri tome da su mu najveći sponzori kroz život bili roditelji koji su mu financijski u svemu pomagali i zbrinjavali životinje u Nuštru. Tu ljubav prenio je na sina Leona i kćeri blizanke Lorenu i Tenu, a dok mu se pod nogama motaju mezimci Gips i Lobo, poručuje: – Vidimo se opet, uskoro! 