Severina, Goran Karan, Danijela Martinović i Giuliano snimili su jučer spot za pjesmu 'Manta me jubav', drugi singl mjuzikla 'Naša bila štorija', u predivnom Trogiru. Severina koja će u mjuziklu zaigrati ulogu Ane, Goran Karan, odnosno Duje, Danijela – Bjonda i Giuliano – Linac, s lakoćom su odradili snimanje od sedam sati. – Kad radite nešto što vam se sviđa, što volite i što vam nije obaveza, ne osjećate ni umor, ni glad, a takva situacija se događa samo kad ste s prijateljima i društvom s kojim se dobro osjećate i mislim da se to osjeti između nas. "Našu bilu štoriju" radim s velikim guštom. Pjesma "Manta me jubav" slatka je i simpatična, nadam se da će se svidjeti ljudima kao što se sviđa svima nama. Cijela "Naša bila štorija" je jedan prijateljski izlet u nešto što smo svi osjetili kao dio svog djetinjstva i odrastanja – kazala je Severina. Izvrsno raspoloženi Goran Karan cijeli dan se šalio s kolegama i razgovarao s prolaznicima te nije skidao osmijeh s lica. – "Manta me jubav" je drugi singl koji smo odabrali da predstavlja mjuzikl "Naša bila štorija" koju smo napisali Neno Ninčević i ja. Jutros nismo bili sigurni hoće li nam se sunce smilovati ili će kiša pasti, ali izgleda da smo se svidjeli nebesima. Snimanje spota je prošlo u odličnom raspoloženju, vrijeme je bilo predivno i super smo se proveli. Mi se svi znamo sto godina, za sada je to samo prijateljstvo, a do večeri se možda dogodi i ljubav – kazao je Karan. Danijela Martinović složila se da je snimanje spota više bilo prijateljsko okupljanje nego posao, a lokacija savršena za priču mjuzikla koji prati ljubavnu priču dva mlada para iz Splita, '70-ih godina. – Severina i ja smo išle u istu srednju školu, Gorana viđam svaki dan, Giuliano mi je također prijatelj cijeli život... Iza nas su mnoge godine i uspomene koje nas vežu, a kad si s dobrim prijateljima, dan proleti u sekundi. Naša zajednička pjesma "Manta me jubav" je vesela pjesma koja govori o ljepoti ljubavi i kako s njom svijet odjednom postane ljepši. Nadam se da će pjesma to učiniti za publiku –uljepšati im dan i izmamiti osmijeh na lice – kazala je Danijela. Giuliano Đanić jedva čeka da mjuzikl zaživi i da cijeli projekt presele na daske koje život znače. – S obzirom na to da se svi mi znamo 25-30 godina, snimanje je proteklo u prijateljskom, veselom tonu, a što se tiče same pjesme, mogu reći da ima duh cijelog mjuzikla – pozitivna je i donosi dobru atmosferu. Jedva čekam da mjuzikl postavimo na kazališne daske – kazao je Giuliano i priznao da je on od ljubavi zamantan otkad je upoznao svoju suprugu. Spot za pjesmu "Manta me jubav" režirao je Darko Drinovac dok je za koreografiju zaslužan Igor Barberić. Najveće zasluge za okupljanje starih prijatelja na ovom vrhunskom projektu pripadaju autorima mjuzikla "Naša bila štorija" – Nenadu Ninčeviću i Goranu Karanu koji potpisuju sve pjesme mjuzikla. – Uistinu sam sretan što se ovako dobra i kvalitetna ekipa okupila na "Našoj biloj štoriji" i vjerujem da ovaj projekt čeka jako lijepa budućnost – zaključio je Ninčević. >>Severina i Karan predstavili spot za pjesmu 'Sta je svit' 