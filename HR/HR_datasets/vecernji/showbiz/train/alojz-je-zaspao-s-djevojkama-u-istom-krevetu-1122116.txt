Farmeri u reality showu RTL-a "Ljubav je na selu" i djevojke koje im žele osvojiti srce, sve su opušteniji iz emisije u emisiju. Kod Stanka Rajčića, koji živi nedaleko od Drniša, dame su ''upoznale'' njegovo stado ovaca, čemu se posebno razveselila Nives budući da prije nikad nije ''pipala'' ovcu. I dok se simpatična Splićanka družila s ovcama, druga Splićanka, Ksenija Munitić odlučila je iznenaditi Stanka pjesmom! ''Kaubojka sam, kaubojka sam, volim rijeke sve, volim sada i more...'' zapjevala je Ksenija, a Stanko joj se pridružio pa su i zaplesali. – Drago mi je to bilo čuti, jedino mi je nespojivo što je Dalmatinka, a pjeva neku pjesmu o kaubojima – komentirao je s osmjehom Stanko. Uz toliko plodnih njiva u Durlincima, djevojke su imale puno posla na Dininoj farmi. Dino im je pokazao kako pravilno kositi travu, a s obzirom na to da do sada to nisu radile, prema Dininim riječima, odlično su se snašle. U pauzi su se svi skupa prisjetili sinoćnjeg tuluma na bazenu.  Kod Alojza su cure zaspale s njim u krevetu budući da su se noć prije zabavljali. No Anja baš nije bila raspoložena jer je noć prije poludjela kada su joj rekli da joj je jelo previše ljuto. – Puno je popila i to je utjecalo na njezino ponašanje, inače nije takva – rekao je Alojz nakon što se Anja počela svađati i govoriti da su svi muškarci za nju gadovi. – Jako je ljubomorna i plane bez veze, a ja moram posvetiti pažnju i ostalim curama i dati im šansu. Ne može samo ona biti u prvom planu – objasnio je Alojz Anjino ponašanje. Dražen je svoje djevojke odveo na misu, što se njima jako svidjelo, a televizijske kamere u tako malom mjestu samo su potaknule priču o Draženovim curama. Potom ih je odveo na slapove i rijeku, gdje su se djevojke opustile, a Snježana je otkrila da ne zna plivati i da ima traumu jer je jednom prilikom propala kroz drveni most u rijeku. Mario je svoje djevojke odveo do vrta te ih zatražio da poberu grah.  – Skuhat ćete mi grah danas – rekao je Mario, no cure baš nisu bile oduševljene. – Ako želi jesti grah, neka si ga pobere – rekla je Josipa dodajući da je sad prvi put vidjela kako izgleda grah. Poslije je došlo vrijeme za uživanje pa je Mario doveo svog konja Esmu i cure naučio jahati. Amra je zaključila da joj je Josipa konkurencija jer Mario voli plavuše. Kristijan, Denis i Marin nisu se baš naspavali kod Sandre u Durlincima jer su noć prije tulumarili. Sandra im je ujutro pripremila kavu, a onda su se morali primiti posla. Sandra im je obećala nagradu ako dobro obave posao. 