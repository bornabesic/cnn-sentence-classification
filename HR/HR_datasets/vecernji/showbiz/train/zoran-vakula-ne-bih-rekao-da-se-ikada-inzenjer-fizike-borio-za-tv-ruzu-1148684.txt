Zoran Vakula, glavni meteorolog HRT-a, jedini u Hrvata koji je opjevan u pjesmi, u 2016. s kolegama je predstavio aplikaciju HRT Meteo, koja bilježi sve veći broj korisnika. Upravo zbog toga posve se zasluženo našao među nominiranima za nagradu Večernjakova ruža u kategoriji TV osobe godine. U 2016. zabilježili ste veliki uspjeh aplikacijom HRT Meteo. Jeste li očekivali tako izvrstan rezultat? U gotovo 100 dana postojanja više od 100 tisuća korisnika uistinu je iznenađujući uspjeh, ne samo za mene nego i za ekipu koja je radila na aplikaciji. Nažalost, još se nismo stigli svi okupiti i barem nazdraviti za učinjeno. Nadam se da ćemo i za sljedeće nadgradnje nastaviti primati većinom pozitivne kritike i komentare, kao što smo primili za posljednju nadgradnju – HAK-ova izvješća i osobito web-kamere, koje su izvrsno upotpunile podatke o aktualnom vremenu s meteoroloških postaja DHMZ-a. I prognoze su prihvaćene znatno bolje nego što sam očekivao. Srećom, većina korisnika prepoznala je njihovu kvalitetu i razliku u odnosu na brojne druge meteorološke aplikacije. Izjavili ste da vam je kći Luna udijelila nekoliko korisnih savjeta dok je aplikacija još bila u pripremi. Prati li i dalje vaš rad? Savjetovala mi je da ne stavimo odmah sve, nego da postupno dopunjavamo aplikaciju. Iznenadila me. Najprije uopće zanimanjem za aplikaciju, zatim još više pohvalom i savjetom. I dalje povremeno razgovaramo, pitam je za mišljenje, ocjene... Uostalom, cilj je da aplikacija bude korisna svima. A sluša li vas ona, s obzirom na pubertet? Ne znam je li to zato što sam imao dobre psihofizičke pripreme prije ulaska u pubertet ili zbog nekih drugih razloga, ali do sada mi se stanje čini znatno boljim nego što sam mislio/prognozirao/bojao se da će biti... No uskoro će srednja škola... Što bi vam značila Večernjakova ruža? Za mene je nagrada već i sama nominacija. Bilo bi nerealno poželjeti i prognozirati više od toga. Ne znam je li ikada neki meteorolog, dipl. ing. fizike, bio nominiran za tako prestižnu nagradu! Premda znam da su emisije s vremenskom prognozom na HRT-u godinama među najgledanijim dijelovima programa i da sam ja “u ekranu” (ne i u Večernjakovu Ekranu) većinu dana u tjednu. Koga ćete i zašto povesti u HNK na dodjelu Večernjakove ruže? Uobičajeno izlazim s obitelji, ali s obzirom na aktivnosti koje imaju, čak i petkom navečer, nisam siguran hoće li kći i supruga moći biti tu večer uz mene. Ako ne, gledat će poslije zahvaljujući platformi HRTi. Možda ću čak i ja izostati, s obzirom na to da još nisam siguran hoću li se ove godine odazvati pozivu Francuskog meteorološkog društva na Međunarodni meteorološki forum, kojem uobičajeno nazoče prezenteri vremenske prognoze medijskih kuća diljem svijeta. I, kakvo će nam biti nadolazeće proljeće i ljeto? Nakon napokon jedne “poštene” zime, prognoze za proljeće i ljeto prilično su postojane u velikoj vjerojatnosti za barem prosječnu toplinu. Štoviše, vjerojatnije je da će svi mjeseci od ožujka do srpnja – za kolovoz trenutačno još nemam prognoze – biti barem malo topliji od prosjeka. Naravno, to ne znači da neće biti i povremenih hladnijih razdoblja od tjedan, možda i dva, ali kada ih bude, ostatak mjeseca nadoknadit će tu hladnoću. Prognoze oborina manje su pouzdane i trenutačno nema izraženijeg signala koji bi upućivao na dugotrajnu sušu ili kišno razdoblje. >>Zoran Vakula postao zvijezda pjesme T.B.F-a i Ante Casha >>Zoran Vakula pomogao u spašavanju knjiga od nevremena 