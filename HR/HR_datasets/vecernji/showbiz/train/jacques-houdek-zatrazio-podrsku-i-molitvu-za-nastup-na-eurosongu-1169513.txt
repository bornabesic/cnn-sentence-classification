U karlovačkoj Župi Blažene djevice Marije Snježne u srijedu je za vrijeme Velike pobožnosti svetom Josipu, uz 5 velikih nakana za koje se redovito moli i brojne druge nakane vjernika i hodočasnika, bila molitva i za našeg predstavnika na Eurosongu Jacquesa Houdeka. Naime, sam Jacques taj dan poslao je poruku mons. Antunu Senteu, ml., rektoru Svetišta, tražeći podršku i molitvu:  – Od sutra kreće ozbiljna priča. Sljedeća četiri dana. Svaka večer je važna, ocjenjuje se. Treba mi sva moguća snaga i molitva! Hvala od sveg srca! – napisao je Jacques.  Kao što je poznato, Jacques se plasirao u finale u kojem će nastupiti 13. po redu, danas 13. svibnja, na blagdan Gospe Fatimske.  – Uključimo Jacquesa i danas u naše molitve. Iako bi nas prvo mjesto na Eurosongu iznimno obradovalo, pobjeda nije najbitnija, već nastojmo ostati ponizni i zahvalni na talentu našeg predstavnika i molimo za njegov uspješan nastup u današnjem finalu i neka nas učini radosnima i ponosnima – priopćeno je iz karlovačke župe.  