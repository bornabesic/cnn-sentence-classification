Najvažniji dnevni događaji, informativno, direktno i stavom, svaki dan, od ponedjeljka do četvrtka gledamo u RTL-ovoj emisiji “RTL Direkt” na čelu sa Zoranom Šprajcom. No iza koncepta, osim Šprajca i novinara, stoje i dvije urednice, Mojmira Pastorčić i Danka Derifaj. Nekadašnja reporterka informativnog programa RTL-a, a sada urednica, rekla je kako osjećaj da radi jednu od najuspješnijih informativnih emisija na ovom području budi osjećaj panike. – Što ćemo danas? Kako napraviti 30 zanimljivih minuta?  Pokušavamo biti direktni – evo što je ministar mislio, ovo je za vas stvarno važno, ovo je sramotno, ovo je odlična ideja zbog koje netko dobro zarađuje. Dolaze nam i ministri i guverner HNB-a, ali i dimnjačar i plus size manekenke. Nismo pretenciozni niti opsjednuti politikom, najvažnije nam je da budemo zanimljivi – rekla je Mojmira. Što vam znači priznanje gledatelja, odnosno Večernjakova ruža? Sjećam se kad sam bila studentica, izrezivala sam kupone za Ružu i mahnito svaki tjedan glasala za svoje favorite. Bilo mi je važno da Danijela Trbović dobije moj glas. Sretna sam da će nekome tako  biti važno da glasa za Direkt. Jeste li se već i navikli da vas gledatelji hvale? Kakvo opuštanje… U 22.45 sati Direkt završava, prvi je razgovor sa Šprajcom “a sutra bismo mogli”. Ako te netko gleda, vjeruje ti. Ako mu daješ bezvezan sadržaj, prestane ti vjerovati. Od ponedjeljka do četvrtka nema opuštanja.  Kako izgleda vaš obični radni dan? S Dankom se izmjenjujem u uređivanju. Od jutra čitam novine, mailove, pratim što se događa, zovem ljude, planiram... Oko 13 sati razgovaramo o svemu Šprajc, Danka, producent Miro i ja i zajedno s novinarima. Koga zvati, kamo ići. Različito mislimo o puno toga, ali se zajedno dogovaramo. Dan je stresan, dugo traje, zoveš, pišeš, dogovaraš do 22.15 sati, tisuću stvari se promijeni. A karaktere usklađujemo kao i svaka druga disfunkcionalna obitelj.  Možete li izdvojiti priču iz RTL Direkta na koju ste posebno ponosne? Ja sam svaki tjedan ponosna. Kako se zahvaljujući Danki raspetlja neka birokratska zavrzlama, kako Panjkota objasni Trumpa, kako Šprajc postavlja prava pitanja i Bernardiću i Mrletu, općenito kako rade i Skorin i Antolić i svi naši novinari.  Na koji način se rješavate stresa? Od ponedjeljka do četvrtka živim Direkt, od petka do nedjelje živim svoj život. I ne znam se opustiti, samo pokušavam. Sluša li vas baš uvijek Zoran Šprajc? Niti on sluša mene niti ja njega. Mislim da se uspješno dogovaramo. Često se prepiremo i raspravljamo i vičemo, ali na kraju se lijepo dogovorimo. Kako reagirate kad vam pripremi iznenađenje ili je pak sve dio scenarija? Kad me ostavio u studiju s Dankom da odjavimo emisiju, to nisam znala da je planirao. I tad nisam bila sretna jer nisam imala pojma što da radim niti gdje da gledam. Ali inače i kad nešto spontano kaže, ili ubaci, bude odlično. To i jest Šprajcova snaga. Koga planirate povesti sa sobom na dodjelu Večernjakove ruže 31. ožujka u zagrebački HNK? Nisam do ovog trenutka nijednom ni pomislila da trebam doći na dodjelu. Ali sad kad znam… Povest ću dečka, psa, roditelje, sestre, prijatelje, rodbinu iz dijaspore… >>Zoran Šprajc: Ova nagrada mi je važnija od Oscara i želim je više nego lani​ >>Tihomir Ladišić: Prošao sam većinu ratova u posljednjih 25 godina​ 