Mali sukob putem društvenih mreža odvijao se ovaj tjedan između splitskog menadžera Ivana Bubala i pjevačice Nine Badrić. Na njegovu objavu kako u Splitu nije održala ni jedan veći koncert jer ne može napuniti velike dvorane, Nina nije ostala dužna. Nije direktno odgovorila Bubalu, ali je na Facebooku napisala status o tome kako je bila prva pop pjevačica iz regije koja je napunila legendarnu Olimpijsku dvoranu Zetra i to 14. veljače.2013. Ovaj mali obračun podsjetio nas je na druge estradne ratove koji su se vodili među našim celebrityjima zadnjih nekoliko godina. Bilo je tu svega, padale su teške uvrede i psovke, a na kraju smo slušali kako im je žao zbog svega... Jedan žestok obračun vodio se tako na relaciji Jelena Rozga, Mirela Priselac i Vjekoslava i Tonči Huljić. Naime, nakon što je čula stihove Jelenine pjesme "Nirvana", Remi je napisala status u kojem je već na početku rekla da je Vjekoslava Huljić hrvatskoj ženi naudila tim stihovima više nego svi domaći šovinisti zajedno. – Nalijepila joj je da se realizira isključivo kroz brak, majčinstvo, da dopušta da je gaze i emocionalno zlostavljaju… A sad kroz ovu sirotu Rozgu poziva muškarca da dođe po ženu “ko slavljenik po tortu”… Ma daaaaj, molim te! Nikad nisam mislila da ću reagirati na ovakav treš, ali negdje čovjek mora podvući crtu. Zbilja je vrijeme da prestane zaglupljivanje. Žene, ispljuskala bih vas – napisala je Remi. Na njezin post reagirao je Tonči Huljić koji je Remi nazvao nižim oblikom života, a s nižim oblicima života on se ne upušta u rasprave. – Ima još nešto. Taj niži oblik života pjeva da nije na vrijeme “svršila” i kaže da navodno predaje engleski jezik u školi. Svoje dijete nikad ne bih pustio u takvu školu – odgovorio je Tonči Huljić na Remin post. Poslije toga se u eteru Narodnog radija Tonči Huljić ispričao zbog te izjave. – Bio sam isprovociran govorom mržnje, koji je tih dana doživio svoj klimaks. To me ipak ne opravdava za situaciju u kojoj sam se našao – rekao je Huljić. Njega je pak prije par dana napala bivša pjevačica Magazina Ljiljana Nikolovska. Poručila je sljedeće: – Hulja ima takozvani pjevački kompleks autora. Otud sve one bombastične izjave o okupljanju ''njegovih'' pjevačica u čopore i na hrpu. Nikako se pomiriti s time da nije jedini faktor. Ljuti ga kad mu pjevač ''nepošteno oduzme'' centar, spotlight, jer muzičari i vokali po njemu nemaju apsolutno nikakvu kreativnu ulogu. Da nije njega, ne bi bilo glazbe. Na Jelenu Rozgu obrušio se jednom prilikom i Goran Bare, a povod ovom sukobu bila je nagrada Porin. – Porin će dobiti Jelena Rozga koja ne zna napisati prosto proširenu rečenicu. Ona nije zvijezda. Nju je Huljić umjetno napumpao. Pjeva kao da se teli ovca. Jelena Rozga koja nema mozga dobit će Porin – prilično grubo je rekao Bare. Splitska pjevačica nije se spuštala na taj nivo i nije htjela ulaziti u raspravu s njim i samo je na sve to rekla: – Kako da se naljutim na Gorana Bareta zbog te tvrdnje? Pa to je isto kao da doznam da je Ava Karabatić negdje bubnula nešto na moj račun. Tko bi se na takve ljude mogao rasrditi? Brzi na jeziku bili su i Tony Cetinski i Jacques Houdek dok su sjedili u žiriju showa "The Voice". Da među dvojicom pjevača vlada napetost i da postoje trzavice, bilo je očito i dok su kamere bile upaljene, a pravi okršaj se dogodio kad su se kamere ugasile i tada su, navodno, uvrede pljuštale kao kiša. Iskreno žalim zbog ovog nemilog događaja te se ispričavam svojim fanovima, ljudima koji se brinu o projektu The Voice te svim protagonistima ove lijepe priče. Jacques i ja stremimo najvišim ciljevima i svojim odlukama krojimo glazbenu budućnost, mladih glazbenika pa unatoč napetosti moramo reagirati kako dolikuje pravim profesionalcima – napisao je u izjavi tada Tony, a sličnu ispriku javnosti poslao je i Jacques Houdek. U svađi su bile i Alka Vuica i Vlatka Pokos, a zavadila ih je Vlatkina knjiga "Život u raju" u kojoj je Vlatka pisala o Alkinom privatnom životu i napisala je da Alka ima ozbiljnih problema s alkoholom. Zbog toga je Vuica tužila Pokos. Nedavno smo svjedočili i verbalnom prepucavanju između bivše manekenka Jelene Orešković i pjevačice Katarine Rautek. Jelena je preko Facebooka stala u obranu svog prijatelja i bivšeg Katarininog dečka kojeg je pjevačica optužila za nasilje. Jelena je napisala da Katarina putem medija sve uvjerava da je otac njezine djece kriv za to što je sirota morala posegnuti za kapljicom čak i kad po djecu odlazi u vrtić. Katarina je rekla da Jelenine izjave ne želi komentirati. >>Jelena Orešković se obrušila na Katarinu Rautek, evo zašto >>Tony: Iskreno žalim zbog sukoba, Jacques: Emocije ne prestaju kad se ugase kamere​ 