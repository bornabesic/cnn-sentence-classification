Radojka Šverko svojim je pjesmama, ali i cover izvedbama oduševila ljubitelje glazbe u Lici koji su na vrlo neobičnom mjestu – špilji Samograd u perušićkom Pećinskom parku Grabovači imali priliku poslušati divu svjetskog glasa. Za razliku od susjedne Slovenije gdje su koncerti u Postojni, poput poznatog Blues Festivala već tradicija, u Hrvatskoj je ovo prvi održani špiljski koncert. Fantastičnom spoju glazbe i prirode povod je bila 125. obljetnica otvorenja špilje Samograd za turiste. Ovim koncertom, održanim na Uskrsni ponedjeljak ističu u parku, namjera je bila promovirati prirodne ljepote i prikupiti financijska sredstva koja će se uložiti u daljnju promociju parka te Ličanima uz Radojkinu izvedbu Ave Marie prirediti nezaboravan Uskrs. Pjevačicu je na klavijaturama u prelijepom špiljskom, samom po sebi akustičnom prostoru pratio prof. Vladimir Babin. Jedan za drugim nizala je svoje hitove od Lanterne, Ništa nova, Kuda plovi ovaj brod pa do pjesama stranih izvođača poput Everything I Do Briana Adamsa i poznate Con te partiro. Svojim osebujnim glasom i glazbenom profinjenošću Šverko je bila odličan izbor za prvi hrvatski špiljski koncert, a ravnateljica parka Katarina Milković najavljuje još glazbenih kurioziteta kojima će privlačiti posjetitelje. Pet tisuća, koliko ih je prošlog ljeta posjetilo Park, u malom Perušiću u relativno nepoznatoj, ali speleološki interesantnoj i lijepoj Grabovači – smatraju velikim uspjehom. >>Radojka Šverko: Pobijedila sam Davida Bowieja i Natalie Cole 