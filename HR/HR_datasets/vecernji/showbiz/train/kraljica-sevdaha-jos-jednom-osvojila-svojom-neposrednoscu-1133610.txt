Kraljica sevdaha Amira Medunjanin nakon godinu i pol dana ponovno je napunila Koncertnu dvoranu Vatroslav Lisinski i pokazala zašto za nju vlada ogromno zanimanje ne samo kod nas, nego i u cijeloj Europi, gdje je odlično primojen njen prošli album "Silk & Stone". Ovog puta Amira je promovirala aktualni album "Damar" i još jednom nas osvojila svojom toplinom i neposrednošću. Za razliku od nekih drugih kolega, Amira razgovara s publikom između svake pjesme, a to radi tako da pomislimo kao da sjedi s nama u dnevnom boravku i usput pjeva. A u publici je bilo i dosta poznatih lica, između ostalih i glazbenik Vladimir Kočiš-Zec, Iva Balent, izvršna direktorica marketinga Agrokora, te saborski zastupnik SDP-a Arsen Bauk. Da joj još uvijek nije jasno da je postala velika zvijezda najbolje govori sam početak koncerta, kada je izvela pjesmu "Pjevat ćemo šta nam srce zna", koju je za nju napisao još jedan vrstan umjetnik sevdaha Damir Imamović. - Kažu da je najteže početi i otpjevati prvu pjesmu, a ja za početak izabrala onu najtežu. Vjerujte mi, imam tremu, no valjda će ona nestati - kazala je Amira i odmah nasmijala 2000 ljudi koliko je gledalo koncert. Johnnyjev zagrebački sevdah Album "Damar" izašao je prije mjesec i pol dana i već je odlično primljen, a Amira je podsjetila i kako su ga snimali u Real World Studiosu Petera Gabriela. Uz nju na pozornici su se našli i njeni sjajni suradnici. Gitaristički virtuoz Ante Gelo ili Šejtan na kanafi, kako ga je nazvala Amira je napisao moćne aranžmane za neke od najpoznatijih sevdaha, Bojan Zulfirkapašić je producirao album i svirao klavir, Boško Jović na gitari je napisao naslovnu pjesmu "Damar", a kontrabasist Zvonimir Šestak oduševio je svojim umijećem. Na sceni su im se pridružili i Zagrebački solisti, te tako poznatim sevdalinkama dali dodatnu puninu zvuka. Posebno valjda izdvojiti Azrinu "Ako znaš bilo što", koju je Amira nazvala "pravim zagrebačkim sevdahom" i koja je u Gelinom aranžmanu dobila novo ruho. Našlo se tu i klasičnih  sevdalinki poput "Moj dilbere", "Moj golube", "Kad ja pođoh na Bembašu" i "Vjetar ružu poljuljkuje". - Nisam vam ja od normi, pa da mi sad kao izađemo vani, a vi nas vratite na bis. Zato ćemo vam odmah otpjevati još dvije pjesme - rekla je Amira. A te dvije bile su bezvremnske "Što te nema", pokojne Jadranke Stojaković i "Snijeg pada na behar, na voće", za emotivni kraj još jednog druženja Amire Medunjanin i zagrebačke publike. >>Pjevačica Amira Medunjanin VIP club pretvorila u crkvu 