Novinar, urednik i autor emisije “Veto”, koja se donedavno prikazivala na Jabuci TV, 31-godišnji Sanjin Španović najavljen je kao pojačanje na televiziji N1, gdje će odsad voditi svoju emisiju s četverogodišnjim stažem u kojoj ugošćuje vodeće aktere društvene i političke scene. Namjeravate li nastaviti raditi emisiju kao dosad ili ćete uvesti neke promjene, osvježenja? Produkcijski, naravno, ima mnogih poboljšanja i osvježenja, ali koncepcijski sve ostaje isto i ne vidim razloga za promjenu, kao ni u svom načinu vođenja emisije. To što moj dolazak na N1 oni smatraju pojačanjem nije samo kompliment već i veliki izazov da se to sada dokaže, jer već dosad njihov je program pravo novinarstvo s puno slobode u radu. Zato mi je drago što sam dio tima koji ima isti pogled na ovaj posao, i sada se treba opet dokazati. Prati vas glas da se ne ustručavate postavljati neugodna pitanja i inzistirati na odgovorima, ali ipak uvijek imate prave goste u pravo vrijeme. Kako to da vas ne izbjegavaju? I kako one koji baš i nisu zainteresirani namamite u emisiju? Ne vidim poantu vođenja emisije ako se ne postavim tako da pitam sve što smatram da treba pitati i što gledatelji očekuju, kao i da inzistiram na odgovorima. Uvijek sam bio buntovnik i idealist, pa i kad to nije bilo oportuno, i to sam sada sve prenio i u emisiju. Gosti su toga svjesni i znaju što od mene mogu očekivati. Postoji poštovanje između mene i njih. Kao što rekoh, mislim da ovaj posao živim i da dobro sve pratim, informiram se i znam procijeniti kada i zašto pozvati nekog gosta i obraditi neku temu. Iz toga raste i gledanost i citiranost emisije, pa i njen utjecaj, a onda svi gosti žele doći na intervju. Oni, jasno, da se reklamiraju, a ja da ih propitkujem. Vjerujem da ste se na početku nadali, ali jeste li mogli predvidjeti ovakav uspjeh i gledanost “Veta”? Ipak na našoj medijskoj sceni već postoje formati jedan na jedan. U čemu je vaša tajna, na koju ste kartu igrali? Lagao bih kada bih rekao da jesam. Prvo je bila ideja da pokušam i vidim mogu li ja to i onda je došlo do ovakvog uspjeha. Uvijek sam igrao na beskompromisnost u pitanjima i odgovorima, ali i na informiranost i pripremu za temu i gosta. Uvijek se trudim znati sve o onome o čemu razgovaramo, i to sam uspio. Ali lakše je ovako narasti i doći na visoku razinu, punoje teže na njoj opstati i ne padati, ali ni stagnirati. Tako da sada idem u taj novi krug izazova. Kako se pripremate za gosta i emisiju? Zaista detaljno. Od razgovora s gostom u kojem dogovorimo teme razgovora, preko pregleda svih njegovih intervjua i istupa u posljednjih nekoliko mjeseci, do onog najvažnijeg - informiranja i razgovora s nekoliko sugovornika sa svih strana o temama za emisiju. Uz to, tu je i svakodnevna priprema kroz stalna brifiranja i telefonske razgovore sa širokim spektrom političara i stručnjaka. Imate li tremu uoči nekih važnih susreta, strahujete li, na primjer, da vaš gost ne preuzme glavnu riječ, da će biti teško izaći s njim na kraj? Nije to trema već nešto drugo, kao neki mehanizam osiguranja da moram ponovno biti koncentriran, razgovijetan i jasan. Nemam tog straha da neću izaći na kraj s gostom jer sam već prošao najjače sugovornike u politici i uvijek imam jasan scenarij u glavi što želim od emisije i u kojem je smjeru vodim. Više me strah da goste ne izbacim iz takta jer su neki pomalo tašti, ponajviše zbog funkcija. Koga biste voljeli ugostiti u “Vetu”, a dosad niste imali prilike? Zaista ne volim izdvajati goste jer time, na kraju krajeva, sebe diskreditiram pred njima. Želim imati sve aktualne i važne goste, ali ne samo iz politike već i iz društvenog života. Od političara bih, naravno, volio dobiti premijera Plenkovića i predsjednicu Grabar Kitarović u razgovoru, i tome težim. No polako, tek sam se vratio i idem korak po korak. Postoji li netko tko vas je do sada ugodno iznenadio kao sugovornik? Iznenade me svi oni koji daju jasne odgovore i iz kojih ne moram izvlačiti odgovore, kao i oni koji su prirodni i opušteni u eteru i ne trude se ništa sakriti. Opet, ako izdvojim ikoga imenom, dogodit će se da će se netko naljutiti ili da će me netko etiketirati, pa ću dojmove zadržati za sebe. Možda objavim jednom knjižicu o njima i kako sam ih doživio, jer pišem o svakoj emisiji tri-četiri rečenice u tekicu. Postoji li situacija u kojoj biste prekinuli emisiju, razgovor? Ne razmišljam o tome jer mi je cilj uvijek da se emisija odradi do kraja s glavom i repom. Naravno da neke stvari ne bih tolerirao, pogotovo vrijeđanja, deranja i slično, ali pazim da do toga ne dođe. No kad bi se neka granica dobrog ukusa prešla, ne bih imao problema s tim. Što vas može izbaciti iz takta? Kad te netko pravi glupim i neinformiranim kako bi sebe zaštitio. I kada mi svjesno lažu iako znaju da znam cijelu priču i da im neće proći. Makar, kako godine idu, sve se više kontroliram. Izvan emisije i posla stalno me nešto izbaci iz takta, pa poludim, ali to je na nekoliko minuta. Živac sam po prirodi, pa onda takav i nasmijem društvo. Koji su vaši interesi izvan politike? Što volite raditi u slobodno vrijeme, što vas opušta? Putovanja i sport prije svega, kao i dobra zabava u odabranom društvu. Uspijevam paziti da politika ne utječe na moj privatni život, pa su vikendi rezervirani za kave s društvom i izlaske, a najvažniji su mi ispušni ventil utakmice reprezentacije diljem Europe i svijeta, kao i dobra predstava u kazalištu. Također puno čitam, prije svega publicistiku, i trošim puno na knjige, što mi nikad nije žao. Puno se pisalo o vašoj bolesti i oporavku, a i vi sami imate želju snimiti dokumentarni film na temu transplantacije. Kako teku planovi oko realizacije tog projekta? Borac sam po prirodi i ni u jednom trenutku prije transplantacije i poslije, a pogotovo tijekom oporavka nisam klonuo duhom. Vjerovao sam u doktore, u sebe i svoj oporavak, i nisam se prevario. Danas živim punim plućima, vrlo aktivno, bez ikakvih prepreka. Da, snimam dokumentarac o transplantaciji jetre, no ne o sebi. To je zapravo moj svojevrsni dug društvu koje ima visoku svijest o darivanju organa i spašavanju života, ali ovim dokumentarcem želim još ojačati tu svijest. Također, želim ispričati priču o nečemu tako plemenitom, u čemu je Hrvatska u svjetskom vrhu, počevši od sjajnih doktora i sestara na Merkuru. To je prava priča o Hrvatskoj i nadam se da ću je u ovom filmu ispričati. Vjerujem da će za dva mjeseca sve biti gotovo. Spomenuli ste da ste sada, nakon bolesti, još aktivniji nego prije. Tako ste nedavno bili na proputovanju u Kini i Vijetnamu, a povod je bila utakmica reprezentacije. Na utakmici Dinama nisam bio već sedam godina, obećao sam si da neću dok je god huligan iz lože Zdravko Mamić blizu kluba. Ukrao mi je Dinamo koji volim odmalena i toga mi se teško držati, ali obećao sam si tako. No pratim reprezentaciju na svakoj utakmici, bilo kada i bilo gdje, i to mi je velika pasija. Ovo putovanje u Kinu zbog prijateljskoga nogometnog turnira bila je samo zadnja avantura u nizu obilazaka destinacija i uživanja s ekipom. To nije samo psihičko provjetravanje od posla nego i učenje o novim kulturama, znamenitostima i načinu života ljudi koji tamo žive. >>Sanjin Španović novo je pojačanje N1 televizije >>Sanjin Španović: Kompliment je što mi Bandić ne želi biti gost​ 