Američki glumac Harrison Ford, iskusni pilot, zamalo je leteći u svom privatnom zrakoplovu uzrokovao sudar pri slijetanju u zračnoj luci Johna Waynea u Kaliforniji, objavili su mediji. Po NBC-u, Ford (74) zamijenio je uzletnu za sletnu stazu i pri slijetanju proletio tik iznad Boeinga 737 American Airlinesa sa 110 putnika i članova posade. Ford je pilotirao svojim lakim zrakoplovom, jednomotorcem Aviat Huskyjem. - Je li ovaj zrakoplov trebao biti ispod mene - rekao je slavni glumac kontrolnom tornju u zračnoj luci 70 kilometara od Los Angelesa. Savezna agencija za zrakoplovstvo (FAA) istražuje incident, a Ford bi, pokaže li se da je kriv, mogao izgubiti pilotsku dozvolu. Ovo nije prvi put da 'Han Solo' ima nevolje u zraku. Prije dvije godine Ford je teško ozlijeđen pri prisilnom slijetanju na golf igralište nakon što je zrakoplovu kojim je upravljao otkazao motor. >>Harrison Ford dobio odštetu od 13,3 milijuna kuna >>Pogledajte zašto je Harrison Ford istjerao iz kuće poznatog mađioničara 