Princeza Diana možda bi još bila živa da je poslušala savjet svog tadašnjeg tjelohranitelja Kena Wharfea, koji joj kazao kako nakon rastave od princa Charlesa mora zadržati usluge tjelohranitelja. Wharfe je to kazao za dokumentarni film "Život i smrt princeze Diane", koji će premijeru imati ovog petka na američkom NBC-u. - Što god radila uvijek ćeš biti Diana, princeza od Walesa. Jedina stvar koje se ne smiješ odreći je tvoja sigurnost - kazao je Wharfe i dodao kako je jedina osoba koja je mogla inzistirati na tome bila kraljica Elizabeta. Da je Diana zadržala tjelohranitelje, bila bi živa, mišljenja je Wharfe. U dokumentarnom filmu govorit će se o Dianinom problematičnom braku s princom Charlesom, ljubavnim aferama i tragičnoj smrti. Princezin dugogodišnji prijatelj dr. James Colthurst kazao je kako je Dianin najveći strah bio kako će se Camilla previše zbližiti s njenim sinovima i postati im zamjenska majka.         