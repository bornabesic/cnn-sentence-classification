Kao finale cjelodnevne proslave međunarodnog praznika rada u Zaprešiću je u ponedjeljak navečer pred nekoliko tisuća ljudi održan spektakularni koncert Ivana Zaka. Nekoliko sati svirke najvećih hitova kao što su Naučila si me, Bolja od najbolje, Duguješ mi ljeto, Usne varane na zaprešićkoj je šetnici još jednom opravdalo zvjezdani status kakav ga trenutno prati. Svestrani je glazbenik odavna miljenik publike, a veliki koncerti kakvi su u posljednje vrijeme postali pravilo tome idu u prilog. Reakcije okupljenog mnoštva najbolja su motivacija za nastavak, tako da se iz Zakova studija u budućnosti mogu očekivati nove brojne uspješnice. Zbog vlastitog poduzetničkog duha jedan od najpopularnijih domaćih estradnjaka ujedno je zaštitno lice festivala poduzetništva, obrta i OPG-a Moja poduzetna Hrvatska, pa su njegovi nastupi postali neizostavni dio ove manifestacije u organizaciji Styria grupe i njezinih glavnih brendova Večernjeg lista, 24sata i Poslovnog dnevnika. „Da bi bio uspješan glazbenik moraš biti i uspješan poduzetnik. Imam sreću što sam rano shvatio da trebam financijsku neovisnost, ukoliko želim biti vlasnik svoje karijere i imati umjetničku slobodu koju imam danas“, poručio je Zak u jednom od intervjua. Koncerti u sklopu festivala poduzetništva slijede u brojnim hrvatskim gradovima gdje Zak atmosferu nadograđuje svojim pozitivnim duhom i motivacijskim sloganom ‘samo je nebo granica’ koji rado ističe. Upravo je s tim ciljem projekt i pokrenut, da bi se sve koji odluče raditi ono što vole motiviralo na postizanje što boljih rezultata. Trud i predanost uvijek se na kraju isplate, a dokaz tome je Ivan Zak i prepuna zagrebačka Arena na njegovom koncertu u veljači. 