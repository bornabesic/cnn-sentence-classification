Nakon punih osam godina čekanja, kada je tek Imoćanka Josipa Kusić ušla u polufinale izbora, Miss Hrvatske ponovno bi mogla igrati zapaženu ulogu na svjetskom izboru. Lijepa Angelica Zacchigna (22) iz istarskog Novigrada proteklih dana oduševljava svojim nastupima u Washingtonu, gdje će se 18. prosinca održati izbor za Miss svijeta. Rođena pjevačka zvijezda Angelica je prvo ušla u finale talent showa izvodeći klasik Arethe Franklin “You Make Me Feel Like A Natural Woman”, a sada je osvojila i drugo mjesto u kategoriji Sport. Pred 139 misica još su tri kategorije: multimedija, intervju i top model. Pobjeda u finalu u nekoj od kategorija donosi direktan plasman u polufinale natjecanja, među 20 najboljih. Za pobjedu u talent showu mogu joj pomoći i Hrvati, budući da su tu presudni isključivo glasovi prikupljeni na aplikaciji MobStar. Da je Angelica rođena zvijezda, mogli smo se uvjeriti prije šest godina kada je došla do polufinala Supertalenta na Novoj TV. Tada je pokazala pjevačko, ali i glumačko umijeće imitirajući Michaela Jacksona. Zaljubljena u trubača Angelica je srednju školu završila u Trstu, a onda se posvetila glazbi. Snimila je dvije pjesme “Vrući ljetni dan” i “Za nešto”, koje su joj napisali poznati riječki hitmejkeri Ines Prajo, Arijana Kunštek i Ivan Popeskić. Zatim je u Trstu upisala jazz-pjevanje te se bavila suvremenim plesom. Na izbor za Miss prijavila se jer je smatrala da će joj to iskustvo pomoći u pjevačkoj karijeri. – Obitelj mi je najveća podrška u svemu, pa i u ovom izboru. Volim slušati glazbu, pjevati i plesati te gledati filmove i putovati, sve što je lijepo – rekla nam je Angelica odmah nakon izbora za Miss Hrvatske, koji je ljetos održan u Solarisu kod Šibenika. Podrška joj je i dečko Nikola, s kojim je u vezi dvije godine. Naravno, i Nikola je glazbenik. – Moj Nikola svira trubu. Prije smo čak znali i nastupati zajedno, no ne znači da nećemo ponovno – kazala je Angelica, pred kojom je definitivno velika karijera. – Sve u svemu čudesno, ovako nešto dugo nismo doživjeli i nakon toliko godina opet možemo reći da se nalazimo na vrhu natjecanja ljepote – kažu u Direkciji organizacije Miss Hrvatske. Angelici držimo fige da pobijedi. >>Ovim videom Miss Hrvatske predstavlja ljepote domovine na svjetskom izboru 