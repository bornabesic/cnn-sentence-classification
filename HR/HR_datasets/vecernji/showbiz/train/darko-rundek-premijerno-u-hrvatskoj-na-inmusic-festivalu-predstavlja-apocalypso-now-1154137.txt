U povodu 20 godina od izlaska prvog samostalnog albuma Apokalipso, Darko Rundek premijerno u Hrvatskoj na glavnoj pozornici INmusic festivala predstavlja jedinstvenu retrospektivu svoje bogate karijere – Apocalypso Now! Na glavnoj pozornici INmusic festivala #12, uz neka od najcjenjenijih međunarodnih glazbenih imena, gostovat će i jedan od najznačajnijih regionalnih rock autora – Darko Rundek. Glazbena karijera Darka Rundeka započela je 1979. godine u grupi Haustor koja je obilježila zagrebačku, ali i cjelokupnu glazbenu scenu bivše Jugoslavije s hitovima poput Šal od svile, Uzalud pitaš, Ena, Šejn, Moja prva ljubav itd. Početkom 1997. godine Darko Rundek objavio je prvi samostalni album Apokalipso na kojem je kroz suradnju s oko 20 glazbenika predstavio jedinstven, osebujan zvuk koji su odmah zavoljeli i publika i kritičari. Uslijedili su iznimno uspješni albumi U širokom svijetu 2000. godine i Ruke 2002. godine, a već 2003. godine Darko Rundek formira novi sastav – Rundek & Cargo Orkestar, s kojim kreće na opsežnu turneju u sklopu koje nastaje i dvostruki live album Zagrebačka magla. Uslijedio je Mhm a-ha oh yeah da-da 2006. godine te formiranje skupine Rundek Cargo Trio i albumi Plavi avion 2010. godine te Mostovi 2015. godine. Na dvanaesto izdanje INmusic festivala Darko Rundek dolazi s novim projektom Apocalypso Now. "Apokalipso izlazi remasteriran na dvostrukom vinilu i u bogato opremljenom boxu s nikad objavljenim snimkama Haustorovih Dovitljivih malih čudaka iz 1990. godine, a taj ćemo rođendan proslaviti i ograničenom serijom koncerata s velikim bendom okupljenim  za tu priliku i hepeningom pod naslovom Apocalypso Now", najavljuje Rundek. Publika INmusic festivala #12 imat će priliku premijerno u Hrvatskoj, uz Apocalypso Now, uživati u zaokruženom glazbeno-scenskom projektu, koji u život dovodi sedam pratećih glazbenika, autorski video i svjetlosne efekte namijenjene velikim pozornicama, kao primjerenom presjeku bogate Rundekove karijere. Darko Rundek s izvedbom Apocalypso Now na INmusic festivalu #12 pridružuje se jednom od najboljih europskih festivalskih glazbenih programa i sjajnim glazbenim skupinama kao što su Kings of Leon, Arcade Fire, Alt-J, Kasabian, Michael Kiwanuka, Flogging Molly, Slaves i mnogim drugima! INmusic festival #12 održat će se od 19. do 21. lipnja 2017. godine na zagrebačkom Jarunu. >>Darko Rundek: I dalje volimo djevojke u ljetnim haljinama >>Na INmusic festival dolazi jedan od najvećih rock bendova današnjice – Kings of Leon!​ 