Kad mu je 20-ak minuta prije službenog proglašenja pobjednika iza pozornice prišao Tomislav Mrduljaš, direktor Splitskog festivala, zagrlio ga i nešto mu šapnuo, Mladen Grdović zgrabio je platneni ubrus kojim je cijelu večer na Prokurativama brisao znoj, prekrio lice i zajecao. Pitala sam se što se događa? Mrduljaš ga je grlio, a Grdović plakao. Poznanik mi je signalizirao da je pobijedio. Učenik nadmašio učitelja I jest. Toliko emocija, srčanosti, toliko suza i iskrenosti odavno se nije vidjelo na Prokurativama. I nije prestajao plakati. Svaki put sve žešće kad bi mu ljudi prilazili, čestitali, ljubili ga. Legenda, ljubimac splitske publike, Mladen Grdović pobjednik je Festivala zabavne glazbe Split 2016. – Poslije 35 godina! Uvijek sam bio drugi, drugi, drugi... Hvala Splitu, hvala Hrvatskoj, hvala ljudima koji su glasovali za mene. Hvala i novinarima koji su me uvijek podržavali bez obzira na neke moje ispade. Ja sam jednostavno hiperaktivan. Volim vas – rekao je emotivno nakon proglašenja. Zagrlio ga je čvrsto i njegov sugrađanin Đani Maršan koji je izveo pjesmu “Proli riči”, a Grdović nam je otkrio: – Đani me je učija pivat! U natjecateljskom dijelu završne večeri, kad je svima dragi Zadranin izišao na pozornicu i s klapom Munita zapjevao pobjedničku skladbu “Ostavljam vas, najdraži moji”, bilo je jasno da je apsolutni favorit. A kad je Grdović krenuo u gledalište, zaorio se dugotrajan pljesak praćen ovacijama, a iza pozornice se samo moglo čuti: “Ma tko mu je ravan?” Na ovogodišnjem 56. Splitskom festivalu pjevački debitant Tonči Huljić dobio je prvu nagradu stručnog žirija i treću nagradu publike za skladbu “Amico mio goodbye” koju je izveo s Madre Badessom. Publika je drugo mjesto dala Tomislavu Braliću i klapi Intrade. Žiri je drugim mjestom nagradio Damira Kedžu, a treće je pripalo Đaniju Maršanu. Još da pozornica gleda more... – Ovo nije jednostavan tekst. Ne mogu reći da sam neki specijalan pjevač. Iznenađen sam nagradama – kazao je Huljić čiji je bijeli dugi mantil izazvao čuđenje iza pozornice. Baš kao i styling pjevača Noe koji je glumio svog idola Princea. Pozornost muškog dijela plijenile su pjevačice u atraktivnim haljinama. Žanamari Perić satima se nije prestajala smijati i pozirati, a Izabela Martinović u čipkanoj haljini koju je dizajnirala Monika Sablić prije nastupa je kazala: – Pauzirala sam 10 godina. Hvata me trema jer nema ništa ljepše od pjevanja pred splitskom publikom, u mom gradu. Split je Split! Treba osjetiti vibru, disati s publikom. Bez dvojbi, na Prokurative su se vratili publika i šušur, ali kronično grintavi Splićani malo prigovaraju da je ipak bilo ljepše kad je pozornica bila okrenuta prema moru. I još nešto. Svima je bilo drago što festival vodi jedna Splićanka. I glasom i stasom atraktivna HRT-ovka Mariola Milardović Perić čiji styling, za koji su zaslužni Arileo i Mak, nikom nije promaknuo.  >>Vratila se publika i šušur na Splitski festival, Grdoviću ovacije 