Tomislava Špičeka i Ivana Pažanina, članove žirija nove sezone “Tri, dva, jedan – kuhaj!” jutros je na Narodnom radiju ugostila Doris Pinčić Rogoznica. S obzirom na to da je danas “beauty petak”, momci su se u skladu s tematikom prije razgovora morali podvrgnuti tretmanu uljepšavanja. Cijelu su šihtu odradili s maskama na licima, a Tomislav Špiček tijekom intervjua našalio se na račun kandidata četvrte sezone. “Atmosfera se tek zagrijava, do kraja showa bit će tu jestive hrane”, kazao je kroz smijeh. Kako komentira to da se nešto njemu svidi, a Ivanu ne i obratno? „Nisu naša nepca ista, nešto što meni možda paše, ne mora Ivanu ili našoj Željki. Lijepo je da komentiramo ono što osjećamo”, dodao je. Kako da onda kandidati znaju kako pogoditi, pitala ga je Doris: „Neka odluče, tko ih više nagradi, to je njihova procjena.“ Zanimalo ju je i tko je prema Špičekovoj procjeni najstroži član žirija: “Pa Ivan je krenuo dosta strogo, on će preuzeti moju palicu, a ja ću pokušati biti negdje u sredini. Obećao sam mu da ovu sezonu neću prejako, dat ću mu da sam diše, možda ga tu i tamo malo ubodem”, kazao je Špiček. 