U sinoćnjoj epizodi showa „Tri, dva, jedan – kuhaj!“ bilo je i sreće zbog ocjena, ali i svađa bog recepata. Vericu i Dragana u sedmo je nebo poslala Željkina desetka, dok je neugodna situacija izbila kod bračnog para Vandero – Humljan! Iako se moglo očekivati da će se braća Bošnjak raspravljati s njima zbog krivo napisanog recepta, Snježana i Željko su zapravo naljutili Špičeka! Žiri je s pravom komentirao previše ležeran stav kandidata koji su krivo napisali recepte za druge, no sve su iznenadili snalažljivost kandidata i solidne ocjene žirija. Drago i Vlado su za svoje lazanje, unatoč manjku mesa u receptu, dobili ukupno 23 bodova, a Ana i Snježana uspjele su napraviti dobar carpaccio od dimljenog lososa za ukupan broj ocjena 19. No pobjednici večeri svakako su Verica i Dragan kojima je Željka Klemenčić za njihove interesantne raviole sa žumanjkom dodijelila prvu desetku! Međutim, cijelu je epizodu dobrih ocjena zasjenio razgovor žirija sa Snježanom i Željkom, i to već na samom početku kušanja kada je Željko održao lekciju Špičeku kako „mascarpone nije vrhnje, nego sir“.  Špiček je na trenutak demonstrativno napustio set, ali se vratio uz komentar kako on Željku nikada ne bi čitao bukvicu pred kamerama da je obrnuta situacija.  U međuvremenu je Željko prekidao suprugu u razgovoru sa žirijem, dodavši kako nikada ne propušta priliku da izravno kaže što misli te time naljutio Željku koja je paru spustila ocjenu zbog njegova nastupa.  Budući da mu je jučer Luka priuštio šok, Špiček ga je odlučio počastiti jednosmjernom autobusnom kartom za Rijeku, no ubrzo ju je spremio u svoju crnu knjižicu jer se Luka iskupio kupicom vina. Hoće li njih dvojica uistinu zakopati "ratnu sjekiru" doznat ćemo već sutra, u novoj epizodi kulinarskog showa „Tri, dva, jedan – kuhaj!“ u 21:05 na RTL-u! 