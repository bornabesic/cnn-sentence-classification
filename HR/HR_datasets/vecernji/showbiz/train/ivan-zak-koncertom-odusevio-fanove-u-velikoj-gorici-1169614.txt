Nakon cjelodnevnog bogatog programa velikogoričkog aeromitinga i još jednog izdanja festivala poduzetništva, obrta i OPG-a Moja poduzetna Hrvatska u subotu navečer na glavnom gradskom trgu u Velikoj Gorici održan je i fenomenalan koncert Ivana Zaka. Pred nekoliko tisuća ljudi popularni je hrvatski pjevač izašao nešto nakon 21 sat te im u sljedećih nekoliko sati pružio zabavu o kakvoj će se zasigurno još dugo pričati. U prilog sjajnoj energiji te večeri ide i rasplesanost Zakovih fanova koji su pokazali i da od riječi do riječi znaju sve tekstove s brojnih vrlo uspješnih albuma. Mahom su to bile pripadnice ljepšeg spola čiju je pozornost priskrbio nebrojenim ljubavnim baladama poput Sve si moje, Za ljubav rođeni i Bolja od najbolje. Zak se na nastupima rado prisjeti i svojih starijih i nezaobilaznih stvari zaraznih ritmova poput velike uspješnice Tko mi te krade ili hita Ilegala te ih izvrsno kombinira i s novijim stvarima poput Meni se s tobom koju prati i odličan glazbeni spot i sve popularnije Da si tu. S obzirom na to da se pregledi njegovih spotova na YouTube kanalima broje u milijunima, a posjećenost njegovih koncerata u tisućama nimalo ne iznenađuje što u bilo kojem dijelu zemlje da nastupi Zak priredi vrhunsku zabavu. Bio je izvrsno raspoložen, što su prepoznali i brojni okupljeni koji su na svaku pjesmu reagirali ovacijama potvrdivši još jednom da je jedan od danas najpoznatijih hrvatskih estradnjaka zaista miljenik publike. Dobra se atmosfera mogla osjetiti i nakon koncerta kada su se njegove pjesme nastavile pjevušiti diljem grada. Nisu izostali ni redovi za fotografiranje s Ivanom Zaka, a niti komentari poput onog „Da je barem potrajalo duže“. Inače, dio festivala Moja poduzetna Hrvatska Ivan Zak je od samog pokretanja projekta. S obzirom na to da su svoju karijeru sustavno ulaže te da je iza njega 20 godina iskustva dobar je primjer kako ustrajnost i mukotrpan rad kao posljedicu mogu imati samo najbolje rezultate. 