Sve popularnija splitska klapa Šufit, koja je nedavno u izdanju Scardone objavila prvi album autorskih pjesama, nakon višekratnih gostovanja po Sloveniji i sjeverozapadnoj Hrvatskoj, po prvi puta je nastupila u Slavoniji. U prepunoj dvorani Glazbene škole Požega pred gotovo 400 posjetitelja koncertom nazvanim po njihovoj hit pjesmi „Ne diraj moju ljubav“ osam pjevača i tri glazbenika donijeli su mediteranski ugođaj u požeški kraj, a pored vlastitih skladbi izveli su niz poznatih dalmatinskih pjesama. – Iznenađeni su dobrim odazivom publike, njihovim poznavanjem dalmatinskog melosa i reakcijama gledatelja – kazao nam je Zdeslav Mišurac – glasnogovornik Šufita. Kao gosti klape nastupili su požeški tamburaši Posegana s nekoliko tradicionalnih tamburaških i vlastitih pjesama pa je koncert bio svojevrstan glazbeni spoj sjevera i juga naše zemlje, odnosno Slavonije Dalmacije. Sudeći po reakcijama posjetitelja, očito je da ovakav spoj ima mjesta u hrvatskoj glazbi što se pokazalo i kod niz glazbenih kombinacija kroz koje su tamburaški sastavi iz Slavonije i dalmatinske klape snimili duete i postigli veliku popularnost. >> Tomislav Bralić i klapa Intrade rasprodali koncert u Lisinskom, dodan još jedan datum!