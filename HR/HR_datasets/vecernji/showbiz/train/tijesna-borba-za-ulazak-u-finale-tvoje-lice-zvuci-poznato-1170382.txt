Ove nedjelje doznat ćemo kojih četvero natjecatelja će se boriti za laskavu titulu pobjednika četvrte sezone hit showa 'Tvoje lice zvuči poznato'. Četvrta sezona iznjedrila je sjajne kandidate koji su se iz tjedna u tjedan trudili pomaknuti svoje granice, a svojim izvanrednim nastupima nerijetko su ostavljali žiri i gledatelje bez teksta. Bodovna razlika među kandidatima na tzv. ''crvenoj tablici'' je neznatna, stoga će pretposljednja natjecateljska emisija biti vrlo uzbudljiva, a koga ćemo gledati u finalu, tek ćemo doznati. Prvo mjesto na bodovnoj tablici pokušat će obraniti Mia Anočić Valentić koju ove nedjelje čeka dvostruki izazov. Hologramskim prikazom vidjet ćemo ju u liku Sie, dok će se na pozornici pojaviti kao reper Sean Paul. „Gljiva je zeznuta!“, zaključila je Mia te dodala kako joj je Sia vrlo zahtjevna za vokalno izvesti, dok je Sean Paul zabavan, a izvest će njihov duet ''Cheap Thrills''.  „Seana volim i još kada bih ga razumjela, to bi bilo super!“, dodala je Mia. Ulazak u finale pokušat će osigurati i Mario Roth koji će se na pozornici pojaviti kao James Brown. „U prvoj emisiji gljiva da kraljicu, pred kraj da kralja! Mislim da nije moglo biti bolje.“ oduševljen je Mario koji je priznao da mu je ova glazba bliska te da ju i privatno sluša. „Nekada se čini da je dosta statičan, ali onda se razvali.“, zaključuje, a hoće li uspjeti vjerno dočarati ovu glazbenu legendu, ostaje nam za vidjeti. Nives Celzijus, nakon brojnih sjajnih muških uloga, ove nedjelje finale će pokušati izboriti s transformacijom u američku zabavljačicu, pjevačicu i glumicu – Cher. „Ona mi baš nekako izgleda kao istinski talent koja je rođena s tim! U svakoj pjesmi ona vlada scenom, nikada nije mala i ponizna.“, komentirala je Nives kojoj je vokalna trenerica Ivana Husar dala uputu: „Igraj se s tekstom, dramatiziraj i pretjeruj!“ Pionira zabavne glazbe na ovim prostorima, šlagera, hrvatskog Franka Sinatru – Ivu Robića, utjelovit će Daniel Bilić. „Ne znam je li to idealno, ali znam da je bolje nego kad moram plesati i skakutati po pozornici u štiklicama.“, kazao je Daniel koji će izvesti njegovu pjesmu ''Samo jednom se ljubi''. „Osjećam taj stari štih pa mislim da bi to moglo biti koliko-toliko dobro.“, zaključuje te priznaje: „Ivo Robić je stara škola. Ta galantnost je u meni, to ide samo tako. Šećer na kraju!“ Svoje mjesto u finalu pokušat će izboriti još i Ivana Mišerić koju ćemo vidjeti u liku Lady Gage, Dalibor Petko kao Helena Paparizou, Bojan Jambrošić kao Ed Sheeran te Ana Gruica koja će se transformirati u Nicole Scherzinger iz grupe Pussycat Dolls.     