Vječita djevojčica glazbene scene, kako kolege i obožavatelji tepaju 45-godišnjoj pjevačici Danijeli Martinović, 19. travnja priprema veliki koncert u Lisinskom. Tim povodom porazgovarali smo s veselom Splićankom o glazbi, životu, partneru, ljubavi... svemu što čini život. Što čeka obožavatelje na vašem koncertu u Lisinskom? Prošle godine u veljači nakon dulje koncertne pauze u Zagrebu sam imala koncert “Jednom za ljubav”. Na tom koncertu dogodila se predivna čarolija između publike, mene i glazbenika pa sam odlučila da koncerti u Lisinskom prijeđu u tradiciju. Ponukana time, 19. travnja pripremam koncert “Zauvijek zajedno” i time ću se na neki način zahvaliti svojoj publici što je uz mene sve ovo vrijeme. Potrudila sam se odabrati novi, raznoliki repertoar tako da ću uključiti neke pjesme koje nisam uspjela otpjevati lani. Hoćete li imati goste? Pripremam neka slatka iznenađenja jer uvijek volim iznenaditi drage ljude u svom životu, a pogotovo na koncertima. Tako da ću sada reći samo da publiku u Lisinskom očekuje nekoliko tih slatkih iznenađenja! Kažete da je koncert svojevrsno “glazbeno putovanje prožeto latinoritmovima i zvucima u kakvima Danijelu nismo navikli čuti”. Svoju karijeru počela sam s nekim latinozvukom koji me nekako prati cijelu karijeru. Budući da tu ima dosta pjesama u karijeri koja traje više od 25 godina, trudili smo se ujednačiti taj zvuk – pjesma otprije 25 godina u današnjoj produkciji ne može biti ista. Upakirali smo sve u moderan zvuk i bit će to lijepo iskustvo. Izdali ste novu pjesmu “Nemam mjeru”. Autori “krivci” za nju, kao i za mnoge druge moje pjesme, jesu Vjekoslava i Tonči Huljić, za aranžman Dušan Vasić, a za gitarističke dionice Nikša Bratoš. Pjesma je kombinacija upravo latinozvuka, negdje između Vaya con Dios i Zaz. Prijateljice koje su je čule odmah su rekle kako misle da će im ona uskoro postati nova himna. Pjevate “Ja nemam mjeru ni u čemu. Jer ja, kad volim, ja pretjerujem u svemu”. Koliko daleko idete u tom pretjerivanju u svojoj vezi s Petrom Grašom? Treći stih kaže “24 sata visim ti oko vrata” i točno to je istina. Ja, kad volim, pretjerujem u ljubavi, onda sam doslovno kao privjesak na lančiću. Srećom sam sitna sam pa si mogu dopustiti da mu doslovno visim 24 sata oko vrata. Želite li i da i vaš partner pretjeruje kada je iskazivanje ljubavi u pitanju? Apsolutno! Za mene pretjerivanje u ljubavi nema ograničenja i žestoka sam pobornica iskazivanja ljubavi. Bilo to maženje, šaputanje, ljubljenje ili neki drugi način, ne može ga biti previše, tako da to apsolutno želim, a on to i čini! Prije desetak dana brojni portali najavili su vaše vjenčanje s Petrom Grašom. Je li bijela haljina koju ste objavili na društvenim mrežama naznaka toga? Čim odjenem bijelu haljinu, ljudi misle na dvije stvari. Prvo sveta pričest, ali to sam obavila jako davno, a ostaje samo vjenčanje! Bila sam na probi haljina za koncert u Lisinskom, što je dio koji me jako veseli i koji shvaćam jako ozbiljno, kod svog prijatelja Jurice Pirića u modnom ateljeu Arileo u Splitu, i htjela sam komadić te atmosfere prenijeti publici. Hoćemo li čuti uskoro vaša svadbena zvona? Štogod odgovorim, stavit ćete to u naslov. Tako da si dajem luksuz da na ovo pitanje kažem: dalje! Znamo da ste vrlo dobra kuharica, ali da je Petar kulinarska zvijezda i od njega tražite savjete. Tko u vašem domu češće ima kuhaču u ruci? Petar definitivno kuha izvanredno i moram reći da sam upoznala puno izvrsnih kuhara, ali Petru je to odmah nakon pjevanja najveći talent. Bila bih zaista prijetvorna kad bih rekla da mu se mogu približiti u kulinarskom umijeću. Ali i ja znam i volim kuhati, tako da nerijetko iznenadim prijatelje nekim ukusnim jelom. Ali svako malo Petar opet zabljesne, nedavno je počeo raditi vrhunski bezglutenski kruh koji obožava Tonči Huljić, a neki dan napravio je tatarski od tune na posteljici od avokada što je bilo senzacionalno. Osim koncerta u Lisinskom, pripremate i premijeru mjuzikla “Naša bila štorija”? Jedva sam dočekala s obzirom na to da se na tom projektu radilo dugo i pažljivo. Jedva čekam da krene realizacija nastupa, prvi je u Splitu 21. travnja, a drugi u Zagrebu 11. svibnja. Zaista sam sretna što sam dio te priče, odlična je ekipa okupljena i svi smo jako uzbuđeni. Songovi u mjuziklu su prekrasni i uvjerena sam da će ostati i dugo nakon što nas ne bude. Premijera je u vašem rodnom Splitu, nakon čega se seli u Zagreb u kojem živite većinu vremena. U kojem se od ta dva grada vidite jednog dana u mirovini? To je pitanje koje ne volim jer uvijek dijeli, nešto kao koga više voliš – mamu ili tatu i slično. Ono što sam naučila putujući jest da je najbitnije osjećati se dobro tamo gdje jesi i imati dobre, prekrasne ljude kraj sebe s kojima uživaš. A ono što ne dam i što mi nitko ne može oduzeti je to da je Split moj grad i uvijek će to biti. Rekli ste da imate bilježnicu u koju zapisujete svoje lude ideje, koja je najluđa? Trenutačno najluđa ideja koja me privlači jest da skočim s padobranom. Zasad me još strah, ali dosta sam uporna u svojim željama i jako tvrdoglava tako da ću se sigurno odvažiti i na taj potez. Pohvalili ste Marija Rotha koji vas je nedavno utjelovio u showu “Tvoje lice zvuči poznato”. Biste li nastupili u takvom showu i tko biste željeli postati na jedan dan? Ja se istinski divim svim sudionicima koji su ikada bili u tom showu jer je to iznimno zahtjevno, naporno, traži trud i koncentraciju. Strašno me zabavlja to gledati. Ali ja bih ipak više voljela biti dio žirija, ali za ovako velik i naporan rad mislim da trenutno nemam snage. A na jedan dan bih definitivno voljela biti Tina Turner, divim se svemu što je postigla i načinu na koji je usmjeravala svoju karijeru. Ima neizmjernu snagu koja plijeni, a između ostalog divim se i tome da kao baka može obući minicu i pokazati senzacionalne noge i time, među svim ostalim kvalitetama, ispisati neku novu povijest. Mnoge vam žene zavide na odličnom izgledu, koja je vaša tajna? Zavidna je malo presmjela riječ, ali hvala na komplimentu. Lagala bih kad bih rekla da se ne trudim, pazim što jedem, kad ne radim, idem u krevet u 22.30 sati, budim se u 6. Treniram barem tri puta tjedno, volim se šetati u prirodi, volim svaki slobodan trenutak provesti na zraku. Ali moram naglasiti da imam sreću što koristim jednu od najboljih kozmetika u svijetu Sisley i da se moja prijateljica Žana Barjaktarević u svom salonu LORAderm izvrsno bavi mojim izgledom. Uz takvu pomoć i nije to tako teško! Koliko vremena pridajete njezi kože i tijela? Jako mi je važna njega kože i tijela. Draže mi je vidjeti njegovanu ženu nego odjevenu u neke marke. Pazim na to, zaista mi se nikad nije dogodilo da sam zaspala sa šminkom. Ne mora to puno koštati, ima puno prirodnih preparata i tretmana uz koje možemo izgledati super. Uz te metode, koristim lasere, mezoterapije i terapije kisikom tako da je to jedan zbroj svega. Kakva je Danijela danas, u 40-ima, za razliku od one u 20-ima? Ja sam osoba koja se sada osjeća najbolje do sada u životu! Naučila sam puno toga o sebi u dvadesetim godinama, a neke okolnosti naučile su me da se više ne žurim, da se nemam potrebe nikome dokazivati, pred nekim braniti ni nekoga impresionirati. Jedino želim živjeti po svom srcu i biti sretna.  >>Danijela Martinović otkrila kako bi reagirala da Grašu pronađe u krevetu s drugom >>Zamijenila more - snijegom! Pogledajte kako Danijela Martinović uživa na talijanskom skijalištu​ 