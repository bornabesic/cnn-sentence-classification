– Gdje je naš Duško, želimo mu brz oporavak i da ga već sljedeće subote gledamo u “Zvijezde pjevaju”! Emisija nije ista bez njega – slili su se komentari i pozivi zabrinutih gledatelja nakon što omiljeni voditelj Duško Ćurlić u subotu nije vodio HTV-ov show “Zvijezde pjevaju”. Imao nekoliko napada žuči Zbog Duškova izostanka u pjevačko natjecanje vratio se Mirko Fodor, ali ne kao natjecatelj, već kao voditelj. Naime, prošle subote Fodor je napustio show s mentoricom Danijelom Martinović, no već sljedećeg vikenda vratio se kao zamjena Ćurliću. Na početku subotnje emisije, uoči četvrtfinala, Barbara Kolar i Mirko Fodor priopćili su da Duška nema zbog bolesti, a HTV-ov voditelj objasnio nam je što se točno dogodilo. – U emisiji nisam bio jer sam prošli tjedan operirao žuč, nakon nekoliko napada. Svi koji su to prošli znaju o čemu govorim. Oporavljam se i sljedeće sam subote u “Zvijezde pjevaju”. Hvala svima koji su zvali i pitali za mene – rekao nam je Ćurlić. Ovo je prvi put u osam sezona “Plesa sa zvijezdama” i sedam sezona “Zvijezde pjevaju” da 46-godišnji voditeljski majstor nije vodio emisiju. – Ovo je prvi put da sam iz kreveta sudjelovao u emisiji – duhovito je dodao Duško i otkrio nam kako je zadovoljan odrađenim poslom kolege Mirka Fodora. – Fodor je kao pravi profesionalac i kolega odradio zamjenu – pohvalio je Ćurlić svoga zamjenika. Uskrs proveo u krevetu Operacija žuči rutinski je zahvat, no simpatični voditelj kaže da je zbog jakog napadaja morao biti brzo operiran. Stoga je i Uskrs proveo odmarajući se i oporavljajući se. Zdravstvene teškoće osjećao je već neko vrijeme, a prve jače tegobe osjetio je dok je prošli mjesec vodio dodjelu Večernjakove ruže. Voditeljica Barbara Kolar tako je u subotu prvi put odradila emisiju bez svog najdražeg voditeljskog partnera koji joj je, kako sama kaže, poput brata. I ona sama u studenom je, za osme sezone “Plesa sa zvijezdama”, također prvi put izostala iz emisije nakon što je bila podvrgnuta hitnoj operaciji slijepog crijeva. U “Ples” se vratila nakon dva tjedna. >>'Barbara se oporavlja od operacije, sad joj treba mir' 