Odlazak Georgea Michaela na kraju ove kobne 2016. godine odjeknuo je u svijetu jednako kao kad nas je na početku godine napustio David Bowie. Iako je Bowie napisao puno više kvalitetnijih pjesama, Michaelu nitko ne može osporiti izniman talent za pisanje, ali i briljantni vokal, jedinstven u pop-svijetu. U to smo se mogli uživo uvjeriti i prije pet godina, kada je jedini put nastupio u Zagrebu, u sklopu svoje turneje Symphonica. Sretnici koji su tada gledali Georgea Michaela uživali su u njegovim poznatim pjesmama, ali i obradama brojnih poznatih hitova. Teško je napraviti pregled njegovih najvećih hitova, kada je gotovo svaki njegov singl bio hit koji se i danas sluša. Zanimljiv je podatak da je čak šest od devet pjesama s njegova debitantskog solo-albuma "Faith" iz 1987. objavljeno kao singl, a sličnu praksu nastavio je i s idućim albumima. Ovo je 10 pjesama koje najviše pamtimo: 10. I Want Your Sex (1987.) Prvi singl s albuma "Faith" bila je pjesma zbog koje su se lomila koplja na mainstream radiopostajama u svijetu. Naime, mnoge od njih vrtjele su pjesmu jedino ako je riječ seks bila izbačena iz nje, a MTV je puštao spot uz prigodno objašnjenje kako "pjesma istražuje monogamiju". 9. Amazing (2004.) Pjesma s albuma "Patience" ima jedan od najzaraznijih ritmova od svih Georgeovih pjesama, a tekst je sigurno među top 3. Riječ je o emotivnoj posveti njegovu tadašnjem partneru Kennyju Gossu. Veći je hit bila u Americi, gdje je došla do broja 1 na klupskoj top listi. 8. Fastlove (1996.) Posljednji Georgeov britanski broj 1 oda je seksu na brzaka. Dok su njegovi prijatelji "doma s bebama i suprugama", on traži brzu ljubav. Jedan od najvećih plesnih hitova devedesetih. 7. Faith (1988.) Pjesma koja je na najbolji način pokazala da George Michael nije samo autor pjesmuljaka za djecu. Jednostavna pop pjesma s rockabilly ritmom bila je hit godine u Americi. 6. Praying For Time (1990) Prvi singl s albuma "Listen Without Prejudice: Volume 1" pokazao je da je Michael jači nego ikad. Riječ je o njegov prvom singlu koji se bavi socijalnom tematikom, a govori o predrasudama, religiji i odnosu ljudi prema bližnjima. 5. Father Figure (1988.) Vjerojatno ne postoji osoba koja je odrastala u 80-ima, a da nije zaplesala sentiš uz ovaj bezvremenski hit i pogledala zavodljivi spot u kojem se George vozi s damom u taksiju i šapće joj kako je želi voljeti do kraja vremena. 4. A Different Corner (1986.) Bas linija kojom započinje ova pjesma vjerojatno je jedna od najpoznatijih bas linija u svijetu pop glazbe. Zasigurno najtužnija Georgeova pjesma govori o svima koji su se usudili voljeti nekog više nego što su dobili zauzvrat. 3. Last Christmas (1984.) Pjesma koja je bila nezaobilazni dio repertoara svih radijskih postaja u vrijeme Božića još je više dobila na značenju nakon što nas je George napustio upravo na Božić. 2. Freedom '90 (1990.) Ako bismo nekom željeli pokazati svu raskoš talenta Georgea Michaela, definitivno bismo prvo trebali krenuti s ovom pjesmom. U njoj Michael briljantno balansira između gospela, rocka i popa, a u tekstu se na neki način opravdava za svoju ulogu u boy bandu, jer "bio je samo mladi dečko". Spot koji je režirao David Fincher, i u kojem se pojavljuje tadašnjih pet najpoznatijih supermodela je zasigurno jedan od najboljih spotova uopće. 1. Careless Whisper (1984.) U žestokoj konkurenciji najboljih Michaelovih pjesama, broj 1 ipak pripada njegovu prvom samostalnom singlu, pjesmi zbog čije su melodije mnogi kupili saksofon, ali i osvojili djevojke u diskotekama.  >>George Michael: Život pun hitova i incidenata 