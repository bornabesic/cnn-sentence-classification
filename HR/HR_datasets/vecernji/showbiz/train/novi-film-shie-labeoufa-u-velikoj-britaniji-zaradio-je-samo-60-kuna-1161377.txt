Da poznati glumci ne znače uvijek i uspjeh na kinoblagajnama, najbolje govori "uspjeh" filma "Man Down", u kojem glume Shia LaBeouf, Gary Oldman i Kate Mara. Ovaj je film u Velikoj Britaniji prošlog tjedna prodao jednu jedinu ulaznicu i zaradio sedam funti (60 kuna). Doduše, film je igrao u samo jednom gradu – Burnleyu, no i to je poražavajući rezultat. Inače, prosječna cijena ulaznice u Velikoj Britaniji jest 7,21 funtu (62 kune), tako da je film redatelja dita Montiela, u kojem LeBeouf glumi ratnog veterana koji boluje od PTSP-a, u prvom vikendu zaradio i manje od prosječne kinoulaznice. Film "Man Down" lani je otvorio festival u Veneciji, a kritika ga je sasjekla. Ovo je tek drugi put da je jedan film u Velikoj Britaniji prodao samo jednu kinoulaznicu prvog vikenda emitiranja. Prvi kojem je to uspjelo bio je poljski film "Moj Nikifor", koji je igrao 2004., i nakon brojnih nagrada u Poljskoj i na europskim festivalima zaradio je samo sedam funti. Shia LaBeouf tako je postao prvi glumac s hollywoodske A liste koji je to uspio. >>Shia LaBeouf uhićen na prosvjedu protiv Donalda Trumpa 