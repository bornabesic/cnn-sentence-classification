Jedan od glavnih likova utjelovila je u RTL-ovoj seriji “Prava žena”, a zamijećenu ulogu odigrala je i u “Crno-bijelom svijetu”, seriji koja se prikazivala na HRT-u. Glumačka diva Elizabeta Kukić osvojila je niz nagrada i priznanja, a otkrila je i što bi joj značila Večernjakova ruža. Što bi Ruži iz “Prave žene” značilo osvojiti Večernjakovu ružu? Ruža bi bila jako ponosna i počašćena, njezin bi ego u tim trenucima još više došao do izražaja. Ostvarili ste zamijećenu ulogu i u “Crno-bijelom svijetu”, kako vam je bilo igrati Dunju? Uloga Dunje iznimno mi je draga, ona je žena od krvi i mesa, otvorena, mlada duha i u svakom pogledu originalna. Divno je kad se glumac susretne s ulogom u kojoj je svaki dijalog savršeno točno napisan. To je, uz sjajnu suradnju s redateljem Goranom Kulenovićem i kolegama na setu, bilo pravo zadovoljstvo. U javnosti uvijek djelujete vrlo odlučno, sigurno... Kakvi ste privatno, kako biste se opisali? Budući da ne bih bila objektivna opisujući sama sebe, to bi mogli reći jedino oni koji me poznaju. Mislim da nisam daleko od toga. Naravno da kao i svaka osoba ponekad nisam u nešto sasvim sigurna, nečega se bojim, u nešto sumnjam, ali u takvim se situacijama ne povlačim. Recite nam nešto o svojoj kćeri Ani, u kakvu je djevojku izrasla? Moja kći Ana je mlada, samostalna, uspješna žena i moj veliki ponos. Radi posao koji voli u jednoj izdavačkoj kući i to je ispunjava, a njezina ljubav prema pisanoj riječi dokaz je da jabuka ne pada daleko od stabla. Prošlo je šest godina otkako je umro vaš suprug Fadil Hadžić. Jednom ste izjavili da će vam uvijek nedostajati i da osjećate kako vas i dalje prati na svakom koraku. Kako se osjećate danas, je li i dalje tako? Moj će mi Fadil zauvijek nedostajati i u tom se smislu ništa nije promijenilo. Jedino što se promijenilo otkako nije s nama jest to što se postupno navikavam na tu činjenicu. Imate li kakvih hobija, što volite raditi u slobodno vrijeme? Nemam hobija, moj je posao takve prirode da nema ustaljenog dnevnog rasporeda pa nikad ne znam kada ću i s koliko slobodnog vremena raspolagati. To, dakako, nije razlog da čovjek nema i nešto čime se usputno bavi, ali jednostavno nisam taj tip. Nemam tih potreba. Gluma ispunjava sve moje porive i potrebe za izražavanjem, istraživanjem drugih i sebe. Koga ćete povesti na svečanu dodjelu Večernjakove ruže 31. ožujka u HNK? Kćer Anu. >>Aleksandar Cvjetković: O likovima koje glumim ne razmišljam kao o negativcima >>Zoran Šprajc: Ova nagrada mi je važnija od Oscara i želim je više nego lani​ 