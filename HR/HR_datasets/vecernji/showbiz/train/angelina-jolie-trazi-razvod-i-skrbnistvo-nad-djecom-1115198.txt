Angelina Jolie u ponedjeljak je predala zahtjev za pokretanje brakorazvodne parnice od Brada Pitta. Sukob oko odgoja djece bio je okidač za ovu Angelininu odluku, javlja američki portal TMZ, a kao službeni razlog razvoda glumica je navela nepomirljive razlike u karakteru. Teški su 400 milijuna dolara Angelina traži potpuno skrbništvo nad njihovo šestero djece, a Bradu nudi pravo posjeta po dogovoru te ne traži od njega da plaća alimentaciju za djecu. Izvori bliski paru potvrđuju ovu priču i kažu da preljub nije uzrok njihova razlaza, već su Angelinu zaista uzrujale određene Bradove odgojne metode i činjenica da je s djecom često u pripitu stanju. Zato se odlučila na radikalan potez, a njen odvjetnik Robert Offer potvrdio je samo da par ne živi zajedno od 15. rujna. Naslovnice nekih magazina poput In Touch Weeklyja pišu da će ovo biti razvod vrijedan barem 400 milijuna dolara, koliko zajedno financijski teži ovaj par. K tome, trebat će podijeliti i zajedničke nekretnine diljem svijeta. Na popisu njihove zajedničke imovine je kuća u Los Angelesu, stan u New Yorku, dvorac Miravel s vinogradom u Francuskoj, kuća u Londonu te Villa Constanza u Italiji. Njihova ljubav zaiskrila je 2004. na setu filma “Gospodin i gospođa Smith”. Neko su vrijeme romansu tajili, sve dok se Brad službeno nije razveo od tadašnje supruge Jennifer Aniston, a Angelina od tadašnjeg supruga Billyja Boba Thorntona. Kada je upoznala Brada, Angelina je imala posvojenog sina Madoxa iz Kambodže, a par je 2005. zajedno posvojio djevojčicu iz Etiopije koja je dobila ime Zahara. Godinu dana poslije Angelina je rodila prvo biološko dijete Shiloh Nouvel. Iz Vijetnama su 2007. posvojili trogodišnjeg Paxa, a godinu zatim u Nici Angelina je rodila blizance Knoxa i Vivienne. Angelina i Brad o odlasku pred oltar nisu previše razmišljali, ali djeca su ih uporno gnjavila da se vjenčaju i na kraju su popustili i 2014. vjenčali se na svom imanju u Francuskoj. Glumica je tada nosila vjenčanicu koju su svojim crtežima oslikala djeca. Brak je bio kruna ljubavi, ali i teške godine iza njih u kojoj je Angelina imala dvostruku mastektomiju. Hvalila je tada Brada da joj je bio od velike moralne pomoći i da je na sebe preuzeo svu brigu za djecu. Zadnji put skupa u srpnju Zadnji su put zajedno viđeni ljetos, 14. srpnja s Knoxom i Vivienne na rođendanskom doručku. Da im brak ne štima, moglo se naslutiti i prije nekoliko tjedana kada je Brad Pitt zbog investiranja u našu obalu sam posjetio Šibenik i okolicu. >> Kako je internet reagirao na razvod Angeline Jolie i Brada Pitta 