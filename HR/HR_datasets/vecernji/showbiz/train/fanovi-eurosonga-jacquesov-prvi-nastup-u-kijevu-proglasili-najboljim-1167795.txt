Hrvatski predstavnik na Eurosongu Jacques Houdek imao je najbolju prvu tonsku probu u Kijevu. Rezultat je to ankete na jednoj od najposjećenijih web stranica posvećenoj Eurosongu Wiwiblogs. U anketi je ukupno glasalo 5591 čitatelja, a naš je Jacques skupio 1037 glasova ili 18,55 posto. Drugi je bio bugarski predstavnik Kristian Kostov (881 glas), a treći Izraelac Imri koji je skupio 781 glas. Houdek se jutros javio u program Hrvatskog radija i rekao kako je zadovoljan dosadašnjim boravkom u Kijevu, premda ima žestok tempo od rane zore. Jacques nije poput nekih drugih kolega nastupao na predstavljanjima pjesme po raznim klubovima i eventima. - Konceptualno nije imalo smisla pjevati ovakvu pjesmu u klubovima gdje se održavaju partyji. Mislim da bi to pojeftinilo cijelu priču pa smo to sačuvali za eurovizijsku pozornicu. Ujedno smo zamislili i stvoriti malu tenziju jer se dosta pričalo o tome hoće li se ta pjesma moći otpjevati kao na snimci i mislim da smo pokazali da može! Ima još mjesta za napredak s obje strane. Gledat ćemo da maksimalno iskoristimo drugu probu za one druge, fine detalje koje treba „poštimati“ - rekao je Jacques gostujući u eteru HR2 kod Zlatka Turkalja.   U subotu u 12:05 na rasporedu je druga proba, a Jacques se nada kako će tada ispraviti sitne nedostatke i predstaviti našu zemlju u najboljem svjetlu!   