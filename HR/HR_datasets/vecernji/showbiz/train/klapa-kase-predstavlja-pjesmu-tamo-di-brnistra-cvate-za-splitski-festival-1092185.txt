Nakon prošlogodišnje 3. nagrade na Festivalu dalmatinske šansone u Šibeniku, klapa Kaše nastavlja s nastupima na festivalima zabavne glazbe. Za svoj prvi nastup na najprestižnijem domaćem festivalu zabavne glazbe - Splitskom festivalu, klapa je pripremila pjesmu "Tamo di brnistra cvate”, pjesmu posvećenu gradu Splitu koji je upravo po brnistri, odnosno žuki i dobio svoje ime. Autor teksta Pjero Mirić pjesmu je izgradio na splitskim motivima, dok je autor glazbe Vicko Dragojević, pokušao na jednom mjesto okupiti glazbene kolure Splita. Aranžman i produkciju potpisuje Đelo Jusić jr. dok je video spot redateljsko ostvarenje Maria Jelića i Lea Bartulice. Klapa Kaše jedna je od najnagrađivanijih hrvatskih klapa u ovom desetljeću. U protekle četiri godine osvojili su više od 30 nagrada, od čega treba posebno izdvojiti dvije pobjede na Omiškom festivalu (2012. apsolutni pobjednik, te 2014.), te 3 nagrade na Šibenskoj šansoni (prva nagrada publike, nagrada za kantautorsko djelo i najbolje debitante). Klapa je dosad objavila dva albuma, a u pripremi je treći s Dubrovačkim simfonijskim orkestrom na kojem će se izvesti najbolje pjesme Đela Jusića i Dubrovačkih trubadura. Prošle 2015. godine klapa je, uz pratnju istog orkestra, održala veliki koncert na Dubrovačkim ljetnim igrama. >>"Ima dana" ovogodišnji je adut grupe Magazin 