„Posegana“, sve popularniji tamburaški sastav iz Požege koji se široj publici predstavio 2013. godine pjesmom "Doživotno tvoj", predstavili su svoj album prvijenac istoimenog naziva u nakladi „Croatia recordsa“, a promocija je održana u Vinariji Krauthaker u Kutjevu.  Pjesma koja je obilježila njihovu karijeru i po kojoj njihov debitantski album nosi ime postala je u ove četiri godine pravi evergreen, a u tom razdoblju obilježila je i mnoge ljubavi, postavši jednom od najpopularnijih pjesama na brojnim svadbama. No, dečki iz „Posegane“ obogaćeni novim sviračima u svojim redovima  nisu mirovali nakon prvog singla te su tijekom snimanja albuma publici predstavili još pet singlova uz prateće spotove ("Ljubav, to smo mi", "Znaš li da te volim", "Da uz tebe dišem", "Na na na", "Dovraga sve") koji su redom nastavili oduševljavati sve brojnije fanove ovih nepopravljivih romantika. Njihova glazba odiše svježinom koju mogu zahvaliti uistinu odličnom autorskom timu sastavljenom od poznatih hrvatskih skladatelja i tekstopisaca: Marko Tomasović, Štefanija Soldan, Uršula Tolj, Mario Vestić Damjan Pirović, Josip Plivelić, Dražen Bočkaj i drugih. Ljubavna tematika koja se provlači kroz sve pjesme ovog sastava te iskrenost i optimizam kojim momci iz „Posegane“ zrače svakim singlom oduševljavaju radijske urednike i slušatelje diljem Hrvatske. Upravo zato je njihov album prvijenac jedno od najiščekivanijih tamburaških izdanja ove godine. Uz sve dosadašnje hitove, na albumu se nalaze četiri nove pjesme, uključujući prekrasnu baladu "U zagrljaju tvom", emocijom nabijenu "Tražim nekog", Balaševićevu "Ogrlicu od samoće" i "Ti si mi sve" koja je ujedno i najavni singl albuma.  „Posegana“ je osnovana 2012. godine kao projekt petorice prijatelja koji su željeli ponuditi nov i kvalitetan glazbeni materijal na tamburaškoj sceni. U trenutku snimanja prvog singla "Doživotno tvoj" nisu bili ni svjesni činjenice da kreću u četverogodišnji rad na albumu te da će u tom periodu okupiti autorsku i producentsku ekipu koja će zalaganjem i iskrenom ljubavlju prema glazbi privući velik broj slušatelja. Uz stalnu prisutnost u televizijskom i radijskom eteru, YouTube kanal Posegane ostvaruje uistinu zavidan broj posjetitelja koji iz dana u dan raste. Sastav danas čine Antun Adžić, Saša Botički, Mihael Bumba, Ivan Karadža, Marijo Kovačević, te Ivan i Josip Ralašić, a uz producentsku ekipu studija HARDWORK iz Požege, u sastavu Zvjezdan Marjanović, Damjan Pirović i Ante Akrap stvorili su prepoznatljiv zvuk pop-tamburaškog izričaja. Album prvijenac svakako je nešto što će „Posegani“ dati dodatni motiv da nastave dalje s upornim radom, za koji iz njihova primjera možemo reći da se uistinu isplati.