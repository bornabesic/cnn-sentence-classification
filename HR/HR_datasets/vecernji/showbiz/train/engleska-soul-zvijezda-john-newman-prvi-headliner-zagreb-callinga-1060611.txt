Engleska soul zvijezda i jedan od najtraženijih pjevača današnjice John Newman nastupit će u četvrtak 23. lipnja na ŠRC Šalati kao headliner drugog dana Zagreb Calling festivala. Nakon premijernog izdanja prošlog ljeta, kada je Zagreb Calling obilježio centar naše metropole velikim dvodnevnim open-air spektaklom, festival se vraća na zagrebačku Šalatu, omiljeni gradski otvoreni prostor, u srijedu 22. i četvrtak 23. lipnja 2016. Prvi je potvrđeni headliner John Newman, jedan od najpopularnijih glazbenika današnjice. Priča oko Johna Newmana iskrena je priča o uspjehu koja prati njegov razvitak od dječaka iz siromašne engleske župe do čovjeka s moćnim soul glasom koji obara sve rekorde u glazbi.  John je odrastao u maloj župi u engleskom Yorkshireu s bratom i samohranom majkom koja ga je upoznala sa zvukom Motowna i Staxa, a na njega je utjecao i zvuk plesnog pokreta Northern Soul, što se i danas vidi u njegovom izričaju. Od malena je sve radio sam, u dobi od 14 godina počeo je svirati gitaru i naučio je kako snimati i producirati, pa čak i biti DJ. Odrastanje je pratio i gubitak dvojice najboljih prijatelja u prometnoj nesreći, a sadašnji glas Newman je formirao prolazeći kroz tu bol. Nakon studija u Leedsu, John se seli u London i osniva bend, a dok je radio u baru, sprijateljio se s članom Rudimentala, koji poslije s njegovim glasom i „Feel The Love“ stječu svjetsku slavu. Nakon drugog zajedničkog hita „Not Giving In“, ubrzo slijedi Newmanov prvi samostalni singl „Love Me Again“ i prvo mjesto britanske, ali i mnogih svjetskih lista, uključujući i proboj na američko tržište. Debitantski album „Tribute“ također dospijeva na vrh britanske liste.  Singlovi „Love Me Again“, „Losing Sleep“, „Out Of My Head“ i „Cheating“ kao i rad sa sastavom Rudimental na hitovima „Not Giving In“ i „Feel The Love“ ili "Blame" s Calvinom Harrisom, s kojima je osvojio svjetske top liste, svi zajedno broje više od milijardu pregleda na YouTubeu. John Newman u Zagrebu će predstaviti svoj novi album "Revolve" koji je objavljen krajem prošle godine i naslijedio je njegov debitantski uradak "Tribute" koji je prodan u platinastoj nakladi i predstavio ga svijetu željnom pop uzbuđenja. Novi je album nastao nakon Johnova preseljenja u Los Angeles prošle godine, a bivanje u Americi inspiriralo ga je na pisanje i skladanje. "Revolve" se vrti oko novog koncepta, novog osjećaja i stila, on je odvažan, jednostavan i moćan, inspiriran vrućinom Los Angelesa donosi zvuk slomljenog srca, ali i ljubavi, slobode i uzbuđenja. I novi album "Revolve" pun je hitova koji već osvajaju svjetske top-ljestvice. Najavni singl "Come And Get It" građen je na bogatim melodijama i ritmu i savršeno predstavlja stvaralačku fazu u kojoj se John nalazi. Drugi singl s albuma je "Tiring Game", a ugošćuje legendarnog Charlie Wilsona iz The Gap Banda te vas tjera na ples uz piano i orgulje.  "All My Hear" jest disco stvar puna orkestracija, dok je radiofonična "Lights Down" puna glam, pop, funk ritmova i savršena za slušanje u autu. "Love's Gone" bazira se na Johnovoj piano solaži, a s druge strane je i emotivna "Never Give It Up". Odličnu i ritmičnu "Something Special" u kojoj trubaška sekcija i zbor pašu uz bass, producirao je sam John. Album zatvara "We All Get Lonely", pjesma koja podsjeća na Led Zeppelin i toplinu gospel bluesa. Bit će sjajno svirati ovaj album uživo, poručuje John Newman, dodajući da se tek na pozornici vidi koliko voli glazbu i koliko je voli izvoditi uživo. Dvadesetpetogodišnji pjevač John Newman iznimna je pop-zvijezda, te sam piše, pjeva, aranžira, svira i producira svoju glazbu, ali i režira vlastite videospotove, brine o scenografiji na pozornici ili dizajnira odjeću za svoj bend. Jedan je od najpopularnijih glazbenika nove generacije koji je u jako kratkom roku od nježnog dječaka iz Sjevernog Yorkshirea postao izvođač koji snima u studiju Michaela Jacksona. Njegov premijerni nastup u Hrvatskoj možete doživjeti na zagrebačkoj Šalati, a Zagreb Calling ga dovodi u četvrtak, 23. lipnja. ULAZNICE ZA DRUGI DAN ZAGREB CALLINGA U prodaji će se naći dnevne ulaznice za drugi dan Zagreb Callinga (23. lipnja) za Fan pit, Parter i Tribinu po sljedećim cijenama:  Parter: pretprodaja 170 kn, na dan 190 kn Tribina: pretprodaja 230 kn, na dan 250 kn Fan Pit: pretprodaja 250 kn, na dan 270 kn Prodaja kreće u ponedjeljak, 22. veljače. Službena prodajna mjesta: Dirty old shop, Tratinska 18 Rockmark, Berislavićeva 13  Aquarius CD Shop, Varšavska 13 Eventimova prodajna mjesta i www.eventim.hr   >>Billy Idol headliner prvog Zagreb Callinga 