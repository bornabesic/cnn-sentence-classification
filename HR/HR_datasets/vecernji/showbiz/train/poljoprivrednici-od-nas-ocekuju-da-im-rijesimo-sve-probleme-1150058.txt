Najdugovječnija emisija na HRT-u, “Plodovi zemlje”, ove će godine obilježiti 59. obljetnicu prikazivanja. Iako je specijalizirana za tematski usko područje, prati je širok krug gledatelja. Osim poljoprivrednika, u “Plodovima zemlje” uživaju i ljubitelji prirode zbog opuštajućih kadrova koje nemamo često priliku vidjeti na televiziji. Tome u prilog ide i stalna visoka gledanost emisije tijekom cijele godine. Plodove zemlje 2016. godine pratilo je prosječno 14% opće populacije (AMR), odnosno u prosjeku svaku je emisiju gledalo 570.489 gledatelja. Prvi put prikazana je 21. prosinca 1958. godine, počela je u 10 sati i trajala je 50 minuta. Prvih desetljeća emitirala se uživo i išla u prosjeku jednom mjesečno. Od 1988. prikazuje se svake nedjelje, traje do sat vremena i sadrži oko šest tema, od kojih svaka traje najmanje četiri minute. O emisiji smo razgovarali s urednikom i voditeljem Vlatkom Grgurićem. Emisija “Plodovi zemlje” jedna je od najgledanijih u Hrvatskoj. Što to privlači gledatelje takvoj vrsti emisije? Mislim da je ljudima dosta politike i medijskog ataka pseudouglednika koji ih, eto, uvjeravaju da žive puno bolje nego što i sami znaju. Ne znam, ali nedjeljom poslijepodne žele valjda osvijestiti tu kontraparadigmu: pogledati nešto sa “živim” ljudima, bez politike. Stvaran život. Obraćaju li vam se poljoprivrednici i iznose svoje probleme misleći da ih možete riješiti? Rješavate li ih? Obraćaju, i to svakodnevno! Pisma često završavaju – citirat ću jedno od prekjučer: “Jer jedino vi to možete riješiti”. Na nama je da tragom njihovih pisama ili snimljenih reportaža tražimo odgovore u nadležnim institucijama. I tako, kao i u životu, neke probleme uspijemo riješiti, neke ne. No u postotku nismo loši. S kakvim se izazovima susrećete uređujući emisiju? Nema tu previše izazova. “Plodovi zemlje” prikazuju se već 59 godina pa smo vještinu svladavanja izazova već odavno naučili. Najteže je zimi, kad se na otvorenom ništa ne radi, u “mrtvoj” sezoni, ali moji kolegice i kolege i tada znaju iskopati zanimljive teme. Još ih, srećom, imamo posvuda u Hrvatskoj, vole raditi za “Plodove zemlje” i bez njih ne bi bilo ni ove emisije. O vama se ne zna mnogo, niste medijski eksponirani iako ste i urednik i novinar. Što biste mogli privatno reći o sebi? Što vas veseli, kakve hobije imate? Dvoje djece, jedan brak i jedna gitara. Što vam znači nominacija za nagradu Večernjakova ruža koja se zapravo dodjeljuje po izboru gledatelja? Jaka konkurencija, dobre emisije, izražene osobnosti... Rijetko gledam TV program, ali pratio sam neke nominirane serije i emisije. Godi kad vas nominiraju jer je to potvrda ne samo emisiji nego i ljudima koji za nju vrijedno rade. Koga ćete povesti na dodjelu nagrade, tko je najzaslužniji za vaš uspjeh? Najzaslužniji su novinari, tko drugi?! Kao i prošle godine, zajedno ćemo ići na dodjelu – Sanja, Mladen, Sani, možda još netko... vidjet ćemo.. >>Nema zasićenja, živimo za svaku svoju priču jer to je naš poziv >>Zoran Šprajc: Ova nagrada mi je važnija od Oscara i želim je više nego lani 