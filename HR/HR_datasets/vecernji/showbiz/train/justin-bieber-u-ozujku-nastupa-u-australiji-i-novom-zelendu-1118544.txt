Kanadska pop zvijezda Justin Bieber posjetit će Australiju i Novi Zeland u ožujku iduće godine u sklopu svoje svjetske turneje na kojoj promovira četvrti studijski album "Purpose", priopćili su organizatori. Bieber će održati koncerte u Perthu, Melbourneu, Sydneyu i Brisbaneu u Australiji te u Aucklandu u Novom Zelandu. To će biti njegovi prvi nastupi na stadionima u dvjema zemljama budući da je ranije tamo nastupao pred manjim auditorijem    Nizozemski DJ Martin Garrix pridružit će se Bieberovoj turneji. Bieber je objavio svoj posljednji album "Purpose" u studenome, koji je zauzeo prvo mjesto na glazbenim ljestvicama diljem svijeta. Prodan je u više od osam milijuna primjeraka. Album uključuje hit singlove "Sorry" i "Love Yourself." Tijekom turneje na kojoj promovira "Purpose", Bieber je već posjetio Sjedinjene Države, a održat će i koncerte diljem Europe idućih mjeseci. U Hrvatsku dolazi 9. studenoga.    