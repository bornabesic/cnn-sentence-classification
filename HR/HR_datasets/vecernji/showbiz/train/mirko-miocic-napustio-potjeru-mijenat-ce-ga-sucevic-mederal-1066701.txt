Jedno od najpoznatijih lica kvizaške scene, legendarni lovac iz Rtine Mirko Miočić privremeno napušta kviz “Potjera”, u kojem uz Moranu Zibar i Deana Kotigu puše za vrat natjecateljima, a često nas i nauči koječemu. Jučer je emitirana posljednja epizoda “Potjere” u kojoj je, barem u ovoj sezoni, nastupio Miočić. Mirko već neko vrijeme ima problema s dijabetesom, zbog kojeg je, kako doznajemo, potražio pomoć u zadarskoj bolnici. U dogovoru s njim uredništvo “Potjere” odlučilo je pronaći zamjenu do kraja sezone. Premda su na HRT-u rekli da “trenutačno rade na uvođenju trećeg lovca do njegova povratka”, neslužbeno smo doznali kako su ovih dana na televiziju pozvali brojna imena poznata u kvizaškim krugovima, s kojima su razgovarali o Mirkovoj zamjeni. Ipak, kao najsigurniji kandidat za Miočićevu zamjenu navodno je Krešimir Sučević-Međeral. Međeral je doktor lingvistike i hungarologije, a hrvatskim ljubiteljima kvizova dobro je poznat po brojnim nastupima u domaćim kvizovima kao što su “Diplomac”, “Izazov”, “Tko želi biti milijunaš” i “1 protiv 100”, no široj javnosti najpoznatiji je kao suvoditelj kviza “Tog se nitko nije sjetio”, koji se dvije sezone prikazivao na RTL-u. Sušević-Međeral tamo je asistirao Antoniji Blaće objašnjavajući opskurne odgovore koje su ponudili natjecatelji. Sve ove referencije čine ga logičnim izborim za mjesto lovca. HRT je najavio da će krajem ovog tjedna predstaviti novog lovca, s kojim će potpisati ugovor do kraja sezone. Prema najavama, Miočić bi se na mjesto lovca trebao vratiti u novoj sezoni “Potjere”, ove jeseni.  >> Mirko Miočić napušta 'Potjeru', HRT u potrazi za novim lovcem 