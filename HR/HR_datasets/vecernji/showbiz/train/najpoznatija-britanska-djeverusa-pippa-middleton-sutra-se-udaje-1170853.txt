Na vjenčanju svoje sestre Kate i britanskog princa Williama 2011., Pippa Middleton zamalo je 'ukrala show'. U subotu i sama stupa pred oltar i ponovo će sve oči biti uprte u jednu haljinu - ovoga puta njezinu. Tridesettrogodišnja Pippa slavna je postala 2011. na dan vjenčanja svoje sestre pošto je izašla iz automobila i primila šlep Kateine vjenčanice. U uskoj bijeloj haljini dizajnera Alexandera McQueena, koja je ocrtavala njezino savršeno tijelo, Pippa je gotovo zasjenila Kate koja se udavala za britanskog princa Williama.   Nakon vjenčanja, koje je pratilo oko dvije milijarde ljudi diljem svijeta na Facebooku je osnovana grupa "Društvo obožavatelja Pippine stražnjice", koje i nakon šest godina od događaja ima oko 200.000 članova. Pippa u subotu staje pred oltar s bogatim bankarskim tajkunom Jamesom Matthewsom (40). Najsitniji detalji jednog od najiščekivanijih vjenčanja u Velikoj Britaniji još uvijek se drže u tajnosti, no par je potvrdio neke informacije o ceremoniji. Tabloidi, koji se pozivaju ne izvore bliske budućoj mladenki tvrde da će Pippina vjenčanica "zasjeniti" haljinu koju je nosila na sestrinu vjenčanju. Po njihovu pisanju posrijedi je haljina poznatog dizajnera, čija cijena iznosi oko 82 tisuće kuna. Kraljevski dvor potvrdio je da će trogodišnji princ George i dvogodišnja princeza Charlotte nositi prstenje te će bez sumnje biti zvijezde dana. Vjenčanje će se održati u rodnome gradu obitelji Middleton, a par će sudobnosno "da" izreći u Crkvi svetoga Marka u Englefieldu, koja se nalazi nedaleko od obiteljske kuće u kojoj su sestre Middleton odrastale. Prijem gostiju nakon crkvenog obreda održat će se u prostranome vrtu obiteljske kuće gdje će se prirediti i zabava. Uz princa Williama i princeze Kate, ondje će biti brojne poznate ličnosti, a mladoženjin brat Spencer Matthews, zvijezda britanskoga reality showa "Made in Chelsea" mogao bi, po pisanju britanskih medija, biti kum. Iz Kensingtonske palače potvrđeno je da će vjenčanju prisustvovati i princ Harry, no još nije poznato hoće li ga pratiti djevojka, američka glumica Meghan Markle. Popis uzvanika navodno je vrlo mali. Za razliku od Catherine, koja je na svadbu, stjecajem okolnosti bila prisiljena pozvati izaslanstva iz cijelog svijeta, na Pippinu će vjenčanju biti oko 150 gostiju. Po pisanju britanskih medija vojvotkinja Catherine vjerojatno neće biti djeveruša na sestrinu vjenčanju. Član blizak kraljevskoj obitelji kazao je da princeza na dan sestrina vjenčanja želi biti što više u pozadini događaja kako ne bi ukrala pozornost medija i postala središnji lik Pippina vjenčanja. I James Matthews, budući Pippin suprug plave je krvi. Njegov je otac Lord od Glen Affric u Škotskoj, a to znači da titulu nasljeđuje te da njegova supruga postaje Lady of Glen Affric. No s obzirom na to da obitelj nije službeno dio britanske aristokracije koju čine vojvode, markizi i baroni, javnost je neće tako zvati. Pippa Middleton je diplomirala englesku književnost na Sveučilištu u Edinburgh. Bila je zaposlena na pola radnog vremena u obiteljskoj tvrtki, a 2012. izdala je knjigu pod nazivom "Celebrate: A Year of Festivities for Family and Friends", iz čijeg se naslova može zaključiti da je posvećena organizaciji slavlja za obitelj i prijatelje. Za to je dobila oko 400.000 funta.