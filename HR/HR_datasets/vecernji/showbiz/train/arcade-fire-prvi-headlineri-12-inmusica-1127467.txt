Na današnjoj konferenciji za medije, INmusic festival najavio je prvog headlinera festivala - jedan od najcjenjenijih glazbenih sastava današnjice, energični, topli, inovativni, nepredvidljivi - Arcade Fire! Nakon potvrde ekskluzivnog britanskog festivalskog nastupa za 2017. godinu na kultnom Isle of Wight festivalu, Arcade Fire potvrdili su i nastup na INmusic festivalu #12 koji će posjetiteljima donijeti jedno od prvih europskih predstavljanja željno iščekivanog petog studijskog albuma. Bowie im je bio najpoznatiji fan Kanadsku indie rock šestorku povezali su unikatni talenti iz kojih proizlazi osebujan zvuk, sinergija tekstova pjesama i glazbe te eksperimentiranje s vrlo širokim spektrom glazbenih instrumenta čiji konačni rezultat je briljantna, katarzična, romantična, ali i melankolična glazba. U prilog kvaliteti i jedinstvenosti zvuka Arcade Fire, najbolje govori činjenica da je njihov najpoznatiji fan i veliki zagovornik bio David Bowie, koji je s bendom surađivao na albumu 'Reflektor', a nakon njegove smrti Arcade Fire su u New Orleansu u čast mentoru i liku i djelu Davida Bowieja predvodili dirljivu glazbenu povorku s nekoliko tisuća fanova. Iza benda Arcade Fire stoje četiri hvaljena studijska albuma koje prati poduži popis osvojenih prestižnih nagrada i glazbenih postignuća. - To je još jedna potvrda našeg značaja – komentirao je Zoran Marić, direktor INmusic festivala koji je već ugostio Arcade Fire 2011. godine nakon njihovog vjerojatno najboljeg albuma „The Suburbs“. Njihov novi album najavljen je za početak godine, tako da će INmusic biti njegova vrlo aktualno promocija. Dvanaesto izdanje INmusic festivala održat će se od 19. do 21. lipnja 2017. godine na predivnoj i posjetiteljima dobro poznatoj lokaciji - Otoku hrvatske mladeži zagrebačkog jezera Jarun. Blagdanski paketi su prodaji od 10. studenog do 31. prosinca 2016. godine ili do isteka zaliha. Količina blagdanskih paketa je ograničena. INmusic blagdanske pakete po cijeni od 369 kuna (+ troškovi dostave) moguće je kupiti putem službenog INmusic webshopa ili u Dirty Old Shopu u Zagrebu. Ulaznice za INmusic festival #12 također su dostupne putem službenog webshopa festivala, po cijeni od 299 kuna (+ troškovi transakcije) za trodnevnu festivalsku ulaznicu i 200 kuna (+ troškovi transakcije) za sedmodnevnu kampersku ulaznicu. >>INmusic: Zagreb zaplesao uz Arcade Fire 