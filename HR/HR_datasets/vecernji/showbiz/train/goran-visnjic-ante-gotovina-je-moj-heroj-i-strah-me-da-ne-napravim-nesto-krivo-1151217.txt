Projekt o kojem je Antun Vrdoljak sanjao deset godina konačno je krenuo u život. U Gospiću, točnije na Velebitu, jučer ujutro pala je prva klapa igranog filma i serije “General” o životu generala Ante Gotovine. Prve kadrove snimili su Goran Višnjić koji glumi generala Gotovinu i Boris Svrtan koji glumi njegova savjetnika generala Antu Rosu. Posebno za tu prigodu Goran je u nedjelju stigao iz Los Angelesa, stavio sve svoje američke poslove na čekanje i nakon 12 godina kako nije glumio na hrvatskom jeziku došao odglumiti ulogu za koju je, kaže, spreman od dana kad je general završio u Haagu. U Zagrebu se Višnjić zadržao kratko, odradio je probu kostima i gostovao na HRT-u s kojim u suradnji film nastaje te otišao ravno u Gospić. – Imam strašnu tremu. Gotovina je za mene heroj i bojim se da ne napravim nešto krivo – rekao je Višnjić koji u Hrvatskoj ostaje tri mjeseca, iako snimanje filma traje čak do srpnja. U filmu koji prati Gotovinin život od najranijeg djetinjstva do Haaga, prema scenariju Antuna Vrdoljaka nastalom i na temelju knjige Nenada Ivankovića “Ratnik, pustolov, general”, više je od stotinu govornih uloga. Čak 70 posto scena snima se u eksterijeru pa će se filmska ekipa od Gospića seliti i u Knin, na Pag, u Zadar, Livno, Prkos, Kašić, Dalj, Erdut, Pakoštane, Zagreb... Kako bi sve bilo autentično, spremno je i više od 1000 odora. >> Film o Anti Gotovini lišen je politike, a premijera je 2018. 