Prošle su dvije godine otkada nas je napustila kazališna, filmska i televizijska glumica Dolores Lambaša. Njen život ugasio se 23. listopada 2013. godine nakon stravične prometne nesreće na autocesti A3 Bregana-Lipovac. Još uvijek neprežaljena glumica ostala je zapamćena po brojnim ulogama u televizijskim serijama i filmovima, a svoju posljednju ulogu odigrala je u RTL-ovoj seriji 'Ruža vjetrova'. U spomenutoj seriji glumila je s kolegom Stojanom Matavuljem koji je upravljao osobnim automobilom u vrijeme nesreće. Neke od poznatijih uloga Lambaša je ostvarila i u serijama 'Dobre namjere', 'Odmori se, zaslužio si', 'Zauvijek susjedi' i 'Najbolje godine' te u filmovima 'Vjerujem u anđele', 'Tumor' i 'Pravo čudo'. Ipak, od glumačke karijere javnosti je oduvijek bio zanimljiviji njen ljubavni život s obzirom na to da je šibenska glumica oduvijek ljubila znatno starije muškarce. Njena prva poznata veza bila je s glumcem Ivom Gregurevićem. Nakon prekida Dolores je dvije godine bila u vezi s glumcem Franom Lasićem, a nakon što je i njihova ljubav okončana Dolores je sreću pronašla u zagrljaju poduzetnika Josipa Radeljaka Dikana. Nakon tragedije u kojoj je Lambaša izgubila život podignuta je optužnica protiv Stojana Matavulja za ubojstvo iz nehaja. Matavulj je u veljači nepravomoćno osuđen na uvjetnu zatvorsku kaznu od devet mjeseci uz rok kušnje od dvije godine. U trenutku nesreće imao je 0.66 promila alkohola u krvi, a u nesreći je zadobio lakše tjelesne ozljede. Prije smrti Lambaša se posvetila pisanju autobiografskog romana ''Penelopina potraga'' koji, nažalost, nije uspjela dovršiti. U svom rodnom Šibeniku Dolores je pokopana na gradskom groblju Kvanj u 33. godini. >>Izrečena presuda Stojanu Matavulju za nesreću u kojoj je poginula Dolores Lambaša >>Matavulj na suđenju: Teško mi je, ali alkohol i umor nisu uzrok nesreće 