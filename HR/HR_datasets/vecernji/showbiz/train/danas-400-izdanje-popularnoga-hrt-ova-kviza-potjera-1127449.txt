Kviz Potjera danas obilježava svoje 400. izdanje. Popularna inačica borbe Davida i Golijata emitira se na Prvom programu Hrvatske televizije (HRT – HTV 1) od studenoga 2013. U prvo se vrijeme kviz emitirao dvaput tjedno u večernjemu terminu, a od rujna 2014. emitira se četiri puta tjedno s početkom u 18.10. Hrvatska je bila četvrta zemlja na svijetu izvan Velike Britanije, nakon Njemačke, Rusije i Sjedinjenih Američkih Država, u kojoj se počeo emitirati taj kviz. Hrvatska radiotelevizija s Potjerom proizvodi gotovo dvjesto minuta premijernog programa tjedno, a Potjeru dnevno prati i do 400.000 gledatelja. Zaštitni znak HRT-a Potjera je u kratkome vremenu postala zaštitni znak Hrvatske radiotelevizije i tako stala uz bok Najslabijoj karici i Milijunašu, a vjerna je publika i dalje prati iz emisije u emisiju. – Potjera je momčadski kviz u kojemu je važan doprinos svakoga pojedinca. U momčadskoj igri nije potrebno znati odgovore na sva pitanja, nego odabrati najbolju strategiju. Birajući početnu prednost od dva, tri ili četiri koraka ispred lovca, svaki natjecatelj prilagođava igru svojim mogućnostima. Vrhunac je igre završna potjera u kojoj tim nastoji pobjeći lovcu i ona je svojevrstan šlag na torti. Katkad se osladi lovcima, katkad natjecateljima, a sve u skladu s ugledom Potjere kao kviza s tisuću lica. Smatram da je Potjera mnogo više od utrke, ona je putovanje u kojemu treba uživati na svakome koraku – ističe urednik kviza Igor Grković. >>Natjecatelji oduševili Kotigu: Svaka čast, pokazali ste kako se igra ovaj kviz! 