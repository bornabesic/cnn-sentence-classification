Rasprodana turneja "Vatra i barut" obara sve rekorde posjećenosti. Zdravko Čolić turneju je započeo u Aucklandu na Novom Zelandu, gdje je održao prvi koncert. Prepuna dvorana SkyCity Theatre u centru grada, bila je premala da primi publiku koja nije željela otići nakon trosatnog koncerta, te aplauzom i skandiranjem više puta vraćala Čolu i bend na scenu. Za Čolića je ovaj koncert bio ugodno iznenađenje, te mu je žao što ranije nije imao koncerte na Novom Zelandu koji je cijelom timu, vrhunskom organizacijom dao krila za nastavak turneje koja je u toku. ‘Tek sada vidim šta smo propuštali, nisam znao da je ovdje toliko naših ljudi koji vole moje pjesme. Ugodno iznenađenje su mi mladi ljudi koji znaju svaku moju pjesmu, čak i one koje su nastale prije nego što su se oni rodili. To je divno saznanje za koje pjevač živi. Bili smo više puta u Australiji, a Novi Zeland nam je ostao po strani. I zaista, predivne dojmove nosim odavde, počevši od izbora dvorana, ovo je reprezentativni objekt u Aucklandu, a slično je i u australijskim gradovima gdje će biti nastavak turneje. Sve govori o tome da je organizacija stigla na svjetski nivo. Radujem se što smo došli u želji da se još koji puta sretnemo ovdje sa publikom’ - izjavio je Čolić nakon koncerta. Nakon Novog Zelanda, sljedeća stanica bila je Melbourne i scena Festival Halla gdje je proteklog vikenda Zdravko Čolić uspio oboriti sve rekorde, pošto se ne pamti da je ijedan pjevač iz regije uspio okupiti toliki broj obožavatelja na jednom mjestu. ‘Dobra večer Melbourne! Prošlo je više godina od našeg posljednjeg susreta. Drago mi je da vas ima ovoliko. Sretan sam što vas vidim’, poručio je Čola, a onda je počeo koncert prepun emocija i pjesama, koje su prisutnima obilježile dio mladosti i života. Nije samo publika bila ta koja je oduševljena velikim umjetnikom i neviđenim vokalom. Oduševljen je bio i sam Čola ogromnom količinom pozitivne energije i emocijama, koje su na trenutak zavladale dvoranom u kojoj nitko nije sjedio i koja je u glas pjevala hitove sa Čolom koji su se samo nizali. Slobodne trenutke između koncerata Čolić i njegov bend koriste za šetnju i obilaske gradova u kojima nastupaju, koristeći priliku da boravak na petom kontinentu provedu opušteno. Poslije Melbourna, Čolića u okviru australijske turneje očekuju koncerti 19.05. u Sydneyu i po prvi put koncert u Brisbaneu 20.05.  