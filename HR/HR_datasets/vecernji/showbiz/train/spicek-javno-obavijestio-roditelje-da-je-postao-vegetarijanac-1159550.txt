Ljutit, jer nikako da s natjecateljima dođe na istu valnu duljinu kada je kuhanje u pitanju, Tomislav Špiček je u srijedu navečer javno obznanio svojim roditeljima da je vegetarijanac. Pritom je dodijelio jedinicu Ozani i Katarini, dok je njegova kolegica, članica žirija Žakline Troskot, najgorom ocjenom počastila Saru i Annu! „Dragi mama i tata, nemojte više hraniti pajceke. Zasadite više salate u vrtu jer do kraja ovog showa vaš sin Tomica vjerojatno će zabrazditi u vode vegetarijanstva. Nažalost, naši kandidati kuhaju tako da moram jesti salatu, gdje se teško može pogriješiti…“, ozbiljnim je tonom izjavio Špiček nakon što je pojeo salatu natjecatelja Kristijana i Martina, jedino „jelo“ koje je valjalo u njihovom zadatku. Kako Pažanin kaže, prijatelji iz Pazina (koji su ovaj put dobili siromašnih 9 bodova) trebali su svoju juneću pisanicu pripremiti „na gulaš“ umjesto da su je prepržili, dok ključnu namirnicu (gljive) nisu dobro obradili, što je razljutilo Špičeka do te mjere da je poželio uzeti lonce i tave i natjecateljima pokazati kako se priprema hrana. Ozana i Katarina nisu se usrećile s krvavicama kao glavnim namirnicama. Djevojke su pokušale opravdati nedovoljno pečene kobasice, no Žakline im je očitala lekciju, dodijelivši im pritom svoju prvu jedinicu u showu (ukupno su dobile 5 bodova): „Prije nego li krenete kuhati, trebate se informirati, što s čime ide… Ako ste se već prijavile u kulinarski show, onda ne možete svaki put reći da nikad niste jeli ili spremali neko jelo. Meni je dosta toga slušati! Pa nisi se prijavio za miss svijeta, pa te ja sada tražim da mi skuhaš ručak.“ I Pažanin je imao što za reći nakon što je kušao Arsenovu i Željanovu teleću koljenicu. Splićanima je dodijelio dvojku (ukupno 6) zbog „loše obrade mesa, zbog suhe manistre, nema umaka, sve je slijepljeno, fažol amo-tamo, nema začina, nema prezentacije“.  „Opet su radili tu manistru. I tristo puta smo već objasnili kako, što, gdje… Gdje je šug, gdje su začini, gdje je kompaktnost, gdje je prezentacija? Ja sam više iscrpljen! Kome ja to govorim već trideset epizoda? Zidu?“, vikao je splitski chef hvatajući se za glavu. Iako su dobili najbolje ocjene dana, Ana i Zlatko (za tehnički odlično obrađene školjke dobili su ukupno 21 bod) te Sanja i Morena (za gotovu tjesteninu dobile su 22 boda) sutra se natječu za opstanak zajedno sa Željanom i Arsenom te Katarinom i Ozanom. Tko odlazi kući na polovici showa doznat ćemo u četvrtak. ≥≥Veliki preokret u kuhinji RTL-ova showa, jedan natjecatelj sve je šokirao ovom odlukom ≥≥Ivan Pažanin bijesan: Nemojte me trovati! Ovo je katastrofa! 