Ove zime Zagreb postaje vodeća europska glazbena destinacija jer dobiva svoj prvi veliki glazbeni festival! Croatia Winter Music Festival održat će se u zagrebačkoj Areni od subote, 31.12.2016. do petka, 6.1.2017! Svaka večer rezervirana je za vrhunsku elektronsku plesnu glazbu i gostovanje vodećih svjetskih DJa, a tijekom dana Arena će ugostiti raznovrsna događanja koja će obogatiti turističku ponudu grada tijekom blagdana – od međunarodnog gaming turnira Zagreb Gaming Arena do Art & Design sajma na kojem će svoje radove predstaviti vodeći regionalni umjetnici i dizajneri. Program festivala starta spektakularnim novogodišnjim partyjem – Zagreb 360° New Year's Eve u Zagreb prvi put dovodi Armina van Buurena! Megapopularni nizozemski DJ i producent često gostuje u Hrvatskoj - četiri godine zaredom bio je jedna od glavnih zvijezda splitskog ULTRA Europe festivala, a gostovao je i u klubovima na paškom Zrču. Već 15 godina na samom je vrhu Top 100 liste DJa po glasovima DJ Maga i jedini je DJ koji je titulu najboljeg osvajao četiri godine za redom. Ovo će mu biti prvi veliki zagrebački nastup pred tisućama fanova, a za ulazak u 2017. pripremio je i poseban DJ set. Na impresivnom stageu u Areni će mu se kao poseban gost pridružiti Sander van Doorn koji je prepoznatljiv po svom progressive / techno zvuku i brojnim suradnjama s pop / rock izvođačima kao što su Arctic Monkeys, Robbie Williams i Pet Shop Boys. Novogodišnji line up čine i electro house DJ MOTi i 21-godišnji Julian Jordan, novo lice na nizozemskoj sceni koje zajedno s Martinom Garrixomm predvodi novi val na EDM sceni. David Gravell je jedna od novih zvijezda na trance sceni, a Juicy M mlada ukrajinska DJ zvijezda koja je najpoznatija po svojim YouTube videima koji imaju milijune pregleda. U nedjelju, 1.1. na programu je REPLAY 360° NYE, najveća regionalna repriza novogodišnjeg dočeka koja donosi svjetski poznati program Flower Power koji je stekao kultni status u klubu Pacha na Ibizi. Ponedjeljak, 2.1, donosi HEART uz Juliana Jordana i Davida Gravella. U utorak, 3.1, LAUNDRY donosi nastupe Sick Individualsa, Kure i Thomasa Newtona. Sick Individuals glazbeni su duo koji karijeru gradi autorskim hitovima i remiksevima za svjetske zvijezde poput Rihanne i Madonne. Kura, portugalski electro house DJ, domaćoj publici je poznat s ovogodišnjeg ULTRA Europe festivala, a 51. DJ na listi DJ Maga sve je traženiji pa nastupa na brojnim svjetskim festivalima. Mladi nizozemski DJ Thomas Newson prvi je uspjeh doživio već s 19 godina, kada je njegov single Flute postao ogroman hit na YouTubeu s više od 50 milijuna pregleda! U srijedu, 4.1, Arena će ugostiti WRONG CROWD uz R3haba i Felixa Haehna. R3hab je 30-godišnji DJ marokanskog porijekla koji iz godine u godinu postiže sve veće uspjehe. 2016. je najuspješnija godina u njegovoj karijeri koja mu je donijela 21. mjesto na listi najpopularnijih DJa prema glasovima čitatelja DJ Maga. Felix Jaehn je 22-godišnji njemački tropical house DJ i producent koji je karijeru počeo kao 16-godišnjak. Veliki uspon u karijeri doživio je 2015, kada je njegov remiks Cheerleader (OMI) osvojio top liste u zemljama zapadne Europe i u SAD-u, što mu je donijelo nastupe diljem svijeta. Četvrtak, 5. siječnja, predzadnji dan festivala, program TYLT donosi lagani povratak u stvarnost nakon party tjedna. Nastupit će DJi trance labela Armada, izdavačke kuće koju su 2003. godine osnovali Armin van Buuren, Maykel Piron i David Lewis, a danas okuplja neke od najpoznatijih svjetskih izvođača kao što su Dash Berlin, Dimitri Vegas & Like Mike i W&W. Petak, 6. siječnja, posljednji dan Croatia Winter Music Festivala, bit će u znaku Giraffe Warehouse Projecta na koji stiže Francuz Florian Picasso (30. Top 100 listi) i još nekoliko svjetski poznatih imena tech-house i techno scene za vrhunsku party atmosferu i završetak prvog izdanja Croatia Winter Music Festivala! Dnevna događanja tijekom Festivala u ponedjeljak i utorak, 2. i 3. siječnja u Arenu dovode najbolje gamere koji će sudjelovati na međunarodnom turniru Zagreb Gaming Arena. Prvo veliko međunarodno gaming natjecanje u Zagrebu bit će otvoreno i za gledatelje, a održat će se turniri u igrama League of Legends, Overwatch i FIFA. Poseban doživljaj bit će turnir u igri Hearthstone jer su pozvani neki od najpopularnijih i najboljih svjetskih igrača čija će imena biti objavljena uskoro. Svi koji žele sudjelovati na glavnom turniru, mogu se prijaviti na online kvalifikacijske turnire putem e-maila info@croatiamusicweek.hr i formulara na www.croatiawintermusicfestival.com Od ponedjeljka do petka, od 2. do 6. siječnja, u Areni će se tijekom dana održavati Art & Design na kojem će predstavnici domaće modne i umjetničke scene predstaviti svoje radove. Borovo će predstaviti legendarne Startasice, model koji posljednjih godina stječe kultni status u svijetu raznim prigodno dizajniranim izdanjima, a uz Startasice će svoje radove predstaviti i dizajneri iz Hrvatske i regije. Karte za sve dane Croatia Winter Music Festivala dostupne su za kupnju online putem www.ticketshop.hr te putem prodajnih mjesta njihovih partnera (Atlas prodajna mjesta, Tisak Media i ostali partneri). Karte su u prodaji u nekoliko kategorija, a cijene za Zagreb 360° New Year's Eve se kreću od 100,00 kn za 3. kat dvorane do 2.000,00 kn za VVIP zonu, odnosno restoran. Upiti za VIP i VVIP karte mogu se slati na vip@ultraeurope.com Cijene za ostale dane kreću se od 50,00 kn do 380,00 kn (VIP). Cijene po kategorijama i danima mogu se pronaći na www.croatiawintermusicfestival.com 