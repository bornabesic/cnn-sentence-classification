Grčki Cipranin Kyriacos Panayiotou u London se doselio 50-ih godina. Ubrzo je promijenio ime u Jack Panos, a onda se oženio Lesley Angold Harrison, plesačicom, što je i sam bio. Jack/Kyriakos imao je s Lesley dvije kćeri Yiodu i Melanie Panayiotou. I sina Giorgiosa Kyriacosa. Giorgios će slijediti glazbene gene roditelja, kroz omiljenu skladbu grupe Queen, koju je znao izvoditi kao ulični svirač, i kroz DJ-iranje u klubovima i na školskim zabavama. Školsko prijateljstvo s Andrewom Ridgeleyem pretočio je najprije u sastav The Executive u kojem su Ridgeleyev brat Paul, Andrew Leaver i David Mortimer. Nije trajalo dugo, nakon još nekoliko neuspješnih suradnji Andrew Ridgeley i Giorgios Panayiotou, koji uzima umjetničko ime George Michael, odlučuju nastupati kao duet. Svijet 1981. upoznaje Wham! Brzi uspjeh Kao i uvijek, za veliki uspjeh treba i malo sreće. Njihov prvi singl “Young Guns (Go for it!)” iz 1982. nije uspijevao ući u britanskih Top 40 sve dok im se nije pružila prilika za nastup u Top of the Pops, nakon što je otkazan jedan od najavljenih nastupa. Već je to prvo pojavljivanje pred širokim auditorijem ukazalo što će Wham! ponuditi publici, ali i kako će izgledati karijere dvojice zgođušnih momaka. George Michael u tom prvom nastupu nije zazirao od pozornosti, nosio je espadrile, antilop-jaknu, traperice zavrnutih nogavica, s Ridgeleyem odostraga u društvu dviju plesačica. Potpun uspjeh. U kombinaciji s njegovim izražajnim glasom, naravno. Singl skače na 24. mjesto te se do kraja 1982. penje čak do trećeg mjesta. Već do kraja 1983. bend je velika konkurencija najvećim britanskim pop-atrakcijama poput Duran Durana ili Culture Cluba. Debitantski album Fantastic proveo je dva tjedna na broju jedan. Formula u kojoj je dvojac tinejdžerima promovirao hedonizam, život bez muke s puno zabave, bila je vrlo djelotvorna. Uz poneku jasnu socijalnu poruku, kao u “Enjoy What You Do” ili modni izričaj u spotu za “Wake me up before you go go”. Napier-Bell namjerio je od Wham! napraviti međunarodnu senzaciju. Uspio je do tada najvećom provokacijom. Organizirao im je desetodnevni posjet Kini gdje su nastupili pred 15.000 ljudi kao prva zapadna pop-grupa u povijesti. I to nakon što je sabotirao nastup Queena pobrinuvši se da njihova pjevača Freddyja Mercuryja Kinezi upoznaju isključivo kroz pompozne poze. Sve nakon toga je povijest. Postali su jedini britanski glazbenici koji su imali singl broj jedan i u Americi i u Britaniji s “Wake me up before you go go”, a u četiri godine prodali su 25 milijuna primjeraka nosača zvuka. George Michael zaključuje kako je vrijeme da svatko ide svojim putem, on je želio ozbiljniju publiku. Duo se rastaje velikim osmosatnim koncertom na Wembleyu 28. lipnja 1986., u publici je bilo 72.000 ljudi, a završio je zagrljajem. Andrew Ridgeley pokušao je sa solo albumom, bez uspjeha, kao što je bez većih uspjeha bio i u reliju te Formuli 3. Nijedan od pokušaja oživljavanja benda nije uspio, a Ridgeley danas živi mirnim životom sa suprugom Keren Woodward iz Bananarame, ženske grupe također popularne 80-ih godina. Sve suprotno od Georgea Michaela. Nakon razlaza izražavao je negativne osjećaje, ne prema Ridgeleyu nego tvrdeći kako su bili potplaćeni, kako je, posebice, oko Ridgeleya bilo previše negativne atmosfere, pritisaka na njega samog. Čini se, ipak, kako je istina bila malo drugačija. Već s 19 godina Ridgeley i neki bliži prijatelji znali su za Michaelovu homoseksualnost, priopćio je to i jednoj od svojih sestara, ali ne i roditeljima bojeći se kako bi majku tada rastući strah od AIDS-a mogao slomiti. Osjećao se prevarantom, a taj ga je osjećaj naposljetku slomio pa je u jednom intervjuu ustvrdio kako je prvo uhićenje zbog nedoličnosti, ono u losangeleskom zahodu, naprosto podsvjesno izrežirao postigavši tako svoje ‘outanje’. Tu katarzu u jednom je drugom intervjuu označio kao razlog svoje depresije. Otkrio je u tim razgovorima i kako je zapravo prezirao svoju karijeru. Govorio je kako izgleda da sve oko njega može propasti osim njegove karijere. Nastojao je u početku pisati hitove za Wham!, a ostalo prepustiti Andrewu, međutim seksualni simbol postao je on sam. Unatoč brojnim odnosima sa ženama, sve se za njega doimalo kao prijevara. Pogotovo ga je teško pogodila smrt majke 1997., četiri godine nakon što mu je od AIDS-a umro ljubavnik Anselmo Feleppa, kojemu je i posvetio pjesmu “Jesus to a Child”. Bilo je to za Michaela previše. S drugim je partnerom, Kennyjem Gossom, sklopio i civilno partnerstvo u Velikoj Britaniji nakon višegodišnje veze, a razišli su se 2009. Jedno londonsko mjesto, Hampstead Heath, javno ga je obilježilo dva puta. Tamo je uhićen zbog usputnog seksa, a onda i zbog zloporabe droga, u toaletu kao onomad u Los Angelesu. I drogama si je George Michael pokušao olakšati depresiju, prema vlastitom priznanju, pušeći i 25 džointa dnevno, uspjehom proglašavajući smanjenje brojke na “samo” sedam ili osam. No sasvim je točno da se radilo o neuništivoj karijeri.  Faith, Careless Whisper, Freedom i sada nevjerojatno simbolični Last Christmas samo su neke od megauspješnica velike britanske pop-zvijezde. Tko može zaboraviti Band Aid i “Do They Know It’s Christmas”, a onda i njegov nastup s Eltonom Johnom na Live Aidu. Sedam broj jedan singlova u Velikoj Britaniji, osam u Americi, po Billboardu 40. najuspješniji umjetnik svih vremena, četiri nagrade MTV Video, tri Brit Awardsa, dva Grammyja iz osam nominacija, bogatstvo procjenjivano i do 180 milijuna eura, više od stotinu milijuna albuma koje je u životu prodao, sve je to 30 godina karijere velikog glazbenika. No zbog osobnih problema ostao je možda za korak od statusa Madonne, Princea ili Michaela Jacksona. Bio je i veliki dobrotvor. Pamtit ćemo kada je dva milijuna eura vrijedan piano na kojem je John Lennon skladao “Imagine” poslao na turneju po američkim mjestima poznatim po nasilju, poput dallaške Dealey Plaze gdje je ubijen Kennedy. 