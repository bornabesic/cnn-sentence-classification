Britanske soul pop legende Simply Red premijerni nastup u Zagrebu održat će u srijedu 22. lipnja kao headlineri prvog dana Zagreb Calling festivala na Šalati. Više od tri desetljeća rada, 11 studijskih albuma i više od 60 milijuna ploča ploča te mnoštva glazbenih priznanja, zaslužni su za to da je Simply Red jedan od najprepoznatljivijih bendova današnjice. Ono što je nastalo na ostacima post-punk ere na ulicama Manchestera postao je bend koji je od sredine 80-ih godina definirao soul pop žanr i obojio ga svojim notama te su uvijek bili ti koji su utabali put novim glazbenim izričajima, ne slijedeći zadane trendove. Od samih početaka iz 1985. i albuma “Picture Book”, “Men And Women”, “New Flame”, preko kultnog “Stars” iz 1991. godine, “Blue”, “Home”, pa sve do najnovijeg “Big Love” koji je uslijedio nakon kraće pauze, bend je iznjedrio cijelu nisku studijskih izdanja i bezvremenskih hitova.  Njihova soul pop kombinacija nezamisliva je bez jednog od najboljih vokala današnjice, frontmena Micka Hucknalla čiji široki vokalni raspon i crvena kosa kao zaštitni znak pridonose prepoznatljivosti benda. Bend se vraća u Hrvatsku nakon dva rasprodana koncerta u pulskoj Areni, a ovoga puta premijerno dolaze u Zagreb u sklopu velike svjetske turneje. Mick Hucknall i njegov bend 22. lipnja će u dva sata nastupa izvesti najveće hitove iz bogatog repertoara i predstaviti posljednji studijski album “Big Love” gdje još jednom pokazuju svoju prepoznatljivu kombinaciju nježnih melodija, nostalgije i soulful vokala. Točno trideset godina nakon što su se publici predstavili svojom soulful verzijom klasika Valentine Brothersa “Money’s To Tight To Mention” bend u Zagreb donosi najbolje od sebe i pokazuje da je itekako u naponu snaga. U prilog tome govori i set-lista, pa će uz napomenuti klasik, Zagreb čuti i bezvremenske “Holding Back The Years”, “Say You Love Me”, “For Your Babies”, “Brand New”, “Enough”, “Never Never Love”, zatim “Night Nurse”, “Thrill Me”, “Fake”, “It’s Only Love”, “A New Flame” “Your Mirror”, “Stars”, “The Right Thing”, “Come To My Aid”, “Sunrise”, “Fairground”, “Shine On”, “Something Got Me Started” i “If You Don’t Know Me By Now”.  SATNICA U srijedu, 22. lipnja vrata stadiona Šalata otvorit će se 19:00. Program će svojim nastupom od 19:15 otvoriti Natali Dizdar. Druga se na scenu, u 20:30, penje grupa Jinx, dok je nastup headlinera, britanskih soul pop legendi Simply Red planiran točno u 22:00. U četvrtak je planiran istovjetan terminski raspored izvođača. Vrata stadiona otvorit će se u 19:00. Prvi nastupaju Quasarr u 19:15, Elemental su na rasporedu od 20:30, a nova velika otočka zvijezda John Newman sa svojim će sastavom izaći na stage u 22:00. 