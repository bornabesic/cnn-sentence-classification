Ivan Zak je bogatoj kolekciji nagrada dodao Grand Prix Međimurskog festivala, a bend Barabe osvojio je publiku stihovima: ‘Zvrc, zvrc, zovi. Kaži budalo, za tebe se srce udalo’. - Priznanje me obradovalo jer doista nisam razmišljao o pobjedi. Žiri je dodijelio Grand Prix mojoj pjesmi 'Za ljubav rođeni' jer je publika obožava. Odmah su je prihvatili, čim sam je lansirao, ushićen je pjevač Ivan Zak (37). Dodaje kako je za njega dodatna motivacija da stvara dalje svaki put  kad se mišljenja struke i publike poklope. Na Međimurskom festivalu u Maloj Subotici žiri je proglasio Zakov hit najboljom pjesmom. Barabe su nastupile s pjesmom 'Zvrc, zvrc'. Stihovima 'Zvrc, zvrc zovi, kaži budalo, za tebe se srce udalo, drugi su svi mi nevažni, a poljupci s tobom prevažni' dobili su Grand Prix publike, dok je Ivana Banfić dobila nagradu za najbolju glazbu. Srebrna krila na festivalu su nastupili počasno odnosno izvan konkurencije, a prošle godine primili su priznanje  'Legende festivala'. Ove godine, to priznanje pripalo je Jasminu Stavrosu.  Nakon festivala Zak se priprema za najvažniji koncert u dosadašnjoj karijeri, u zagrebačkoj Areni 11. veljače 2017. To ga je motiviralo da napiše pobjedničku pjesmu na molbu svojih obožavatelja. - Publici sam obećao novi hit prije nego što sam krenuo na ljetnu turneju. Obećanje sam i održao. Premda su za jesen karakteristični tmurni i pomalo melankolični dani, skladao sam nešto sasvim suprotno, pa je ova pjesma brza, živog ritma - rekao je pjevač. Zak će se danas pridružiti Goranu Navojcu, Sandri Bagarić i Tomi in der Mühlenu u žiriju showa 'Tvoje lice zvuči poznato'. - Divim se ljudima koji rade maske jer je doista riječ o remek-djelima - to su pravi čarobnjaci, fascinirali su me. Za cijeli show imam samo riječi hvale, publika evidentno uživa, a gledanost tog showa dokazuje da je Nova TV napravila pun pogodak - zaključio je Zak. 