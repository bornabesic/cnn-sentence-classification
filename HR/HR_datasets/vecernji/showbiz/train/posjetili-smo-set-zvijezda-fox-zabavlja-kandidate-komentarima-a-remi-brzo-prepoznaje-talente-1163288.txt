Više od tisuću mladih u dobi od 16 do 35 godina želi postati hrvatskom glazbenom zvijezdom, a na putu do te titule i prve stube u glazbenoj karijeri stoje im Mirela Priselac Remi, Maja Bajamić, Goran Lisica Fox, Massimo i Tony Cetinski. Naime, to poznato glazbeno društvo žiri je novoga RTL-ova showa “Zvijezde”, čiji smo set u Šimanovcima posjetili i ondje na djelu uhvatili žiri i kandidate showa, ali i voditeljicu Antoniju Blaće, koja je zbog novog projekta promijenila imidž i postala brineta. U šali kaže kako nije znala kako voditeljski napredovati, pa je odlučila promijeniti izgled. Šapnula nam je kako su u žiriju iskusni lisci kojih se kandidati pribojavaju. Viđali smo Antoniju na ovakvim voditeljskim zadacima i navikli smo da priskače natjecateljima u pomoć i tješi ih kad komentari žirija nisu baš ugodni. “Štitim kandidate jer im je ovo veliki stres i trema. Znam kako im je i pokušavam im objasniti da se žirija ne trebaju bojati”, kaže Tonka. A žirija, odnosno Massima, zasigurno se pribojavao kandidat kojeg smo imali priliku čuti tijekom boravka na setu jer je izabrao baš Massimovu pjesmu. Massimo nam je u razgovoru kasnije priznao da mu je uvijek čudno slušati druge kako pjevaju njegove pjesme i dodao: “Ali po reakcijama ostalih u žiriju vidim da im se sviđa kad netko ima dublji, baršunastiji, okrugliji glas, a ja se odmah krenem bojati za tog kandidata jer znam po kojem se niskom polju jadan kreće.” Dojma je da natjecatelji grizu poprilično i željni su uspjeha. “Previše im je do toga stalo, preozbiljno su sve shvatili, pa i sami sebe, a kad sebe shvatimo preozbiljno, krenu frke u glavi. Savjetujem svim mladima da koriste društvene mreže kao platformu na kojoj će predstaviti svoj rad drugima i možda doći do nekog posla u inozemstvu, a neka ih manje koriste za ogovaranje jedni drugih. Svijet im može biti na dlanu. Danas ne moraju kao nekad putovati svijetom i moliti da netko posluša njihove pjesme. Sve je jednostavnije, ali s druge strane i kompliciranije”, poručuje Massimo. Tony Cetinski iza sebe ima dugogodišnju karijeru žiriranja u showovima poput ovog, a dok u pauzi snimanja razgovaramo s njim, Tony nam priznaje da je današnjim generacijama puno teže uspjeti: “Prije su na naslovnici Rolling Stonea bili Beatles i Stones, a danas svatko tko napravi kakvu operaciju završi na naslovnici. To ne znači da negdje ne postoje neki mali Beatles koji su genijalni, ali danas će se u gunguli izgubiti i puno im je teže”, kaže Tony. Hvali svoje kolege u žiriju i kaže: “Remi i Maja su vrlo ugodno iznenađenje. Remi je elokventna, argumentirano govori i nije joj problem reći kad je nešto manje ugodno i kad treba kandidate upozoriti na ono loše. Fox je genijalac koji ne zna sam prepoznati svoju genijalnost, on ima taj smisao za showbizz.”  Gorana Lisicu Foxa gledali smo u žiriju showa “Hrvatska traži zvijezdu” i svi se još sjećaju njegovih neobičnih komentara, a sudeći po onome što smo vidjeli na snimanju, možemo reći da je i dalje dosljedan takvom stilu. “Moji komentari zabavljaju kandidate, a pjevači im mogu dati stručniji komentar o boji glasa i slično”, o svom komentiranju kaže Fox. Maja Bajamić i sama se natjecala u showu “Hrvatska traži zvijezdu” i najbolje zna kako se kandidati osjećaju na pozornici. “Kandidati su puni straha i razumijem ih. Iz moje perspektive čini se da bi mogli i malo više zagristi. Malo im to nedostaje, barem sada na početku, ali ima vremena za to. Razumijem ih i zanimljivo mi je biti s ove strane”, veli nam Maja. Najveće je iznenađenje u žiriju Remi iz Elementala, koju dosad nismo vidjeli u ovakvom tipu televizijskih emisija i nadamo se da će se to promijeniti jer Remi svojim komentarima zbilja kandidatima daje konkretne sugestije o tome što promijeniti. Hvali što je dobro i brzo prepoznaje tko ima ono nešto. “Kad se dugo baviš nekim poslom, to ti postane druga priroda, pa kad netko izađe na scenu, moraš biti i psiholog i profesionalac i muzičar da prepoznaš: aha, ovaj ima ono nešto, ovaj ima dobar glas, ovom treba još rada na sebi. Jednostavno možeš prepoznati tko ima talenta”, kaže Remi i poručuje: “Ako je netko talentiran i ako pobijedi, to je mali plus jer TV je moćan medij i ljudi te zapamte, pa ti je daljnji put malo jednostavniji, ali nije im lako. Klinci koji se natječu trebaju podršku, a dalje je rad disciplina i trud.”  Kandidate i sam žiri novoga glazbenog showa upoznat ćete bolje uskoro u programu RTL-a.  >>Snima se novi glazbeni show koji će voditi Antonija Blaće, a ovi glazbenici sjede u žiriju >>Iskreni Neven: Želim zasnovati obitelj i to mi je glavna motivacija za skidanje kilograma​ 