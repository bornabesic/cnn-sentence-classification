Stanovnici Ivanić – grada i okolnih mjesta u subotu navečer uživali su u višesatnom nastupu jednog od najtraženijih hrvatskih pjevača Ivana Zaka i popularnog hrvatskog tamburaškog sastava Begina. Bilo je to finale ranije toga dana održanog festivala poduzetništva, obrta i OPG-a pod nazivom Moja poduzetna Hrvatska kojemu je Ivanić – grad također bio domaćinom. Naime, Zak je zbog vlastitog poduzetničkog duha ujedno i zaštitno lice festivala, pa su njegovi nastupi postali neizostavni dio ove manifestacije u organizaciji Styria grupe i njezinih glavnih brendova Večernjeg lista, 24sata i Poslovnog dnevnika. Njegovi nastupi  slijede u brojnim hrvatskim gradovima, gdje Zak nadograđuje atmosferu svojim pozitivnim duhom i motivacijskim sloganom ‘samo je nebo granica’, rado isticanim u brojnim intervjuima. U Ivanić – gradu te se večeri okupila mnogobrojna publika koja je od riječi do riječi znala tekstove pjesama Za ljubav rođeni, Sve si moje, Bolja od najbolje i brojnih drugih, a Begini su doživljaj zaokružili svojim hitovima koji se sve češće nalaze na top  listama najslušanije glazbe. Na pjesmi Begina „Obriši suze“ kao gost pojavljuje se Ivan Zak koji je ujedno producent, autor glazbe i teksta, ali to nije izolirani primjer suradnje estradnih zvijezda. Zak s njima, zahvaljujući svom dugogodišnjem stažu s brojnih pozornica Hrvatske i regije, rado podijeli i pokoji savjet, ali i proslavi sve značajne trenutke uspjeha. Posljednjih nekoliko mjeseci za Ivana Zaka bilo je poprilično intenzivno razdoblje. Osim što je dobar dio 2016. godine kontinuirano objavljivao nove pjesme i osvajao brojne nagrade struke, u veljači je održao i koncert pred prepunom Arenom, što je dobar pokazatelj smjera u kojem će karijera ovog glazbenika ići. >>Velika moć malih poduzetnika - Branko Ognjenović nastavlja svoje gastroputovanje >>Moja poduzetna Hrvatska – Manifestacija koja slavi malo poduzetništvo 