Ekipa filma ''General'' stigla je u Knin, u kojem će se zadržati desetak dana. Jučer se snimao sastanak generala Ante Gotovine i ratnih zapovjednika postrojbi koje su sudjelovale u Oluji, održan 6. kolovoza 1995. godine. I to za istim stolom na istom mjestu, u Vijećnici na Tvrđavi. – Snimat ćemo desetak dana, jer moramo snimiti sve što se u Kninu događalo u to vrijeme. Nakon serije loših filmova o Domovinskom ratu, došlo je vrijeme da se snimi jedan pošten film o toj tematici – kazao je redatelj Antun Vrdoljak za HRT. Glavni glumac Goran Višnjić istaknuo je kako je cijela ekipa, nakon dva i pol mjeseca napornog snimanja, pomalo umorna. Najavio je da se filmska ekipa nakon Knina seli u Split, gdje će snimati ''kolumbijske'' scene. – To je malo ležerniji dio filma, ljubavne scene, zezancija – otkrio je filmski general. Dosad je snimljeno pola predviđenog materijala za film. Snimanje će trajati do 20. srpnja, a odvija se na brojnim mjestima kao što su Knin, Livno, Šepurine, Zadar, Prkos, Kašić, Islam Grčki, Obrovac, Škabrnja, Sljeme, Lučko, Crna Mlaka, Imotski, Split, Pag, Pirovac, Turanj, Pakoštane, Peruča, Rijeka, Erdut, Dalj i Zagreb, a snimat će se i u Francuskoj. 