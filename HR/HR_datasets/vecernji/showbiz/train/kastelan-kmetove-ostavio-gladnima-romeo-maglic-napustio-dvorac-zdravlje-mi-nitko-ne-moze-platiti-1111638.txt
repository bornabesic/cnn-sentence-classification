Nakon što je u sinoćnjoj epizodi "Anna" Romeo Maglić dao naslutiti svojim sudvoranima da bi ih mogao napustiti, to se i ostvarilo. "Zdravlje i slobodu mi nitko ne može platiti, ovo je gore nego u zatvoru", obrazložio je Romeo svoju odluku izlaska iz 10. stoljeća, dodajući da nije znao da će mu biti ovako, nezdravo. "Meni je bilo super u 10. stoljeću, ali kratko", našalio se Romeo. Kaštelan Alen okupio je dvorane i svima objavio Romeovu odluku, a prije odlaska iz dvorca, dao mu je za kraj da podigne zastavu. Mnoge je rastužio Romeov odlazak, kao primjerice Darka koji ga, unatoč tome što ih je napustio, podržava u odluci.  "Poštujem njegovu odluku i znam da mu je teško zbog proteze i shvaćam da se ne osjeća dobro", rekao je Darko. Za razliku od njega, Božena nije bila istog mišljenja. "Ja razumijem njegovu odluku da ode jer je on tako odlučio, no ono u čemu ga ne podržavam jest činjenica da smo svi, više-manje, zreli i odrasli ljudi koji smo odlučili sudjelovati u ovom showu. Kad bi me pitali što najviše ne volim kod ljudi, to bi bila izdaja. Na neki način on je izdao tim", bila je oštra na riječima Božena. Nakon Romeova odlaska, Kristina je odlučila popričati s kaštelanom Alenom te mu je rekla da misli da je raspodjela klanova odlično napravljena. "Jedino što nismo još prihvatili, to je uloga vlastelina koju smo dobili. Meni je jasno da se ne želimo zamjeriti kmetovima i biti bahati, ali ako smo vlastelini, onda smo vlastelini", objasnila je Kristina. Kaštelan se s njome složio, no ne želi se nikome zamjeriti. "U pravu si, ali malo mi je to glupo jer će onda oni početi plakati, a dok smo god mi ravnopravni, oni će biti okej prema nama", rekao je svoje mišljenje kaštelan Alen, s kojim su se složili i drugi. Na kraju je ipak odlučio prihvatiti njezine savjete, uz taktiku – što bude bolji prema njima, to će oni biti bolji prema njemu. No blagostanje među staležima nije dugo trajalo. U jednom trenutku Ana iz višeg staleža spustila se među kmetove i tražila jesti, na što je Božena odmah skočila i rekla da ih lijepo zamoli pa će dobiti hranu, kao što su i drugi lijepo zamolili. Ana se nije dala smesti pa joj je rekla da nije toliko gladna. "Ja sam iz zezancije rekla da su svi lijepo došli i molili hranu", rekla je Božena. S njom se nije složila Kristina: "Kada je došlo do podjele klanova, Božena je reagirala strašno negativno. Bila je povrijeđena, ali je bila zločesta i tražila je da molimo za hranu", rekla je Kristina. Božena je pak, drugog mišljenja. "Nisam željela biti zločesta, jer nisam zločesta, nego mi je bilo vrlo zgodno to što je klan koji je trebao proći bolje nego mi u biti ostao gladan", kazala je Božena dodajući da nije bilo ni truna zločestoće u čitavoj priči. Nakon doručka, kaštelan je dobio pismo koje je morao pročitati pred sudvoranima, a u kojem je, između ostalog, pisalo da svaki klan mora napraviti svoju zastavu. Također, mjesto za kupanje, koje su dvorani već svojevoljno napravili, morat će srušiti jer će kupaonica biti pokraj glavnih stepenica. Treća stvar koju je kaštelan Alen pročitao u pismu bila je najava da će danas svećenik posjetiti dvorac, a viši će klan dobiti njegova znanja koja će morati prenijeti ostalim dvoranima. Kaštelan je podijelio platna za zastave te grbove koje su mogli prišiti, poput vuka, ribe, zmaja pa je niži stalež prionuo poslu kojem su se svi razveselili budući da je zadatak kreativan. I viši klan primio se posla, a nakon raspravljanja o simbolima koje bi stavili na zastavu, odlučili su se za samo jedan – zmaja. Za razliku od njih, niži stalež stavio je tri grba na zastavu; ribu, orla i medvjeda. Za to vrijeme u kovačnici su Željko i Ivo kovali mačeve i bili su zadovoljni kako napreduju, a i kovač je bio oduševljen onime što je vidio. Kada je došlo vrijeme spravljanja ručka, narasle su tenzije između Tina i Ane, koji joj je prepustio rezanje povrća, ali je isto tako dolazio do nje i govorio joj na koji način da ga reže! Ana je na to burno reagirala rekavši da je ovo zadnji put da sjecka povrće i da ne odgovara kako će juha ispasti na kraju. Svađa je kulminirala kada je Tin otišao vesti zastavu umjesto da pomogne Ani oko ručka, što je zasmetalo i Anti pa mu je rekao da se tako ne može ponašati. Nakon što je Tin ipak otišao k Ani, buknula je svađa jer je Ana smatrala, ako je nešto započeo, da mora to i završiti. "Nisi fer!" vikao je Tin Ani govoreći da je i ona otišla raditi dalje na zastavi. U sve se upleo i kaštelan Alen i rekao da je troje ljudi trebalo sudjelovati u pripremi ručka, a da su na kraju svi ostali gladni, te je rekao da će kazniti i Antu i Tina i Anu. "Ja neću snositi nikakvu kaznu!" rekao je Tin, dok su Ante i Ana odlučili prihvatiti krivnju oko ručka. Kaštelan je na to poludio i rekao da za kaznu njegov tim danas neće jesti ručak! Na to se pak pobunila Sarah koja je rekla da će ona bez obzira na kaznu pojesti ručak, pa neka joj kaštelan da drugu kaznu. Poslije ručka uslijedilo je zasjedanje vlastele gdje su se dogovorili da kmetovi moraju prati suđe i obavljati kućanske poslove te kuhati ručak. A ako ručak bude loš, dobit će kaznu. "Kmetove bi trebalo više zaposliti, stavili smo Boženu da nam bude čistačica jer mnogo ljudi ima zamjerke prema njoj pa da je malo piknemo", izrekao je kaštelan Alen odluku vlastele te je priopćio kmetovima. "Za početak, svaki put ćete biti kažnjeni ako jelo ne bude dobro. Brinite se za suđe i treba nam jedna sluškinja, a odabrali smo Boženu", objavio je kaštelan kmetovima. Božena je rekla da će sa zadovoljstvom obaviti zapovijedi jer će svaka njihova zapovijed govoriti više o njima nego o njoj. Potom je svećenik ušao u dvorac te održao sat glagoljice za vlastelu. Podijelio je odmah muškarce na jednu, a žene na drugu stranu! "Susrela sam se s glagoljicom jer sam se sa sestričnom dopisivala na glagoljici da nitko ne bi skužio o čemu je riječ", otkrila je Ana. Svećenik je sat vremena učio vlastelu glagoljična slova, a Nikolina i Sarah prisluškivale su ne bi li nešto naučile. Na kraju dana oba klana pred kaštelanom su morala prezentirati svoje zastave, a kaštelan ih je pohvalio i za odlično napravljen toalet. "Zastava predstavlja čast, dostojanstvo i plemenitost našeg kaštela te snagu i obranu kaštela od neprijatelja", objasnila su vlastela zastavu s grbom zmaja. Red je došao na kmetove koji su objasnili zašto njihova zastava ima tri životinje na grbu. "Snaga u medvjedu, sloboda u orlu i riba u znaku prvog kršćanskog znaka, te smo dodali i malo pšenice da se vidi da naš kaštel nikad nije gladan", objasnila je Božena koju od sada čeka uloga služavke. Hoće li niži stalež usvojiti zapovijedi vlastele, hoće li Božena izdržati kao služavka višem staležu, vrijedi pogledati već sutra od 21 sat, na RTL-u! >> Podjela na vlastelu i kmetove unijela prvi nemir u srednjovjekovni dvorac 