Nakon snimanja početnih kadrova filma “General”, filmska ekipa prebacila se s obronaka južnog Velebita do Opuzena gdje im je dvorana hotela Merlot poslužila kao garderoba i prostor za šminkanje. Zaposlenici hotela iskoristili su priliku i fotografirali se s Goranom Višnjićem kojeg ćemo gledati u naslovnoj ulozi kao generala Antu Gotovinu. Kasnije se set preselio na područje livanjske općine gdje će ostati do 5. ožujka ove godine. S obzirom na to da je general Gotovina dio svog ratnog puta proveo kao zapovjednik na livanjskom ratištu, ministar unutarnjih poslova Hercegbosanske županije Darinko Mihaljević i predstavnik Koordinacije braniteljskih udruga Dragan Konta dali su osnovne informacije članovima produkcijskog tima. Općinski načelnik Luka Čelan hrvatskim je filmašima obećao punu podršku i pomoć u realizaciji tog zahtjevnog projekta. Devetnaest tjedana snimanja, stotinu glumaca te više od tisuću statista na mnogobrojnim lokacijama samo su neki podaci o HRT-ovu megaspektaklu “General”, igranome filmu i televizijskoj seriji od osam nastavaka, koji će govoriti o životnome i ratnome putu hrvatskoga generala Ante Gotovine. Projekt će nastati prema scenariju Antuna Vrdoljaka i knjizi Nenada Ivankovića “Ratnik, pustolov i general”. U naslovnoj je ulozi Goran Višnjić, a temeljnu glumačku ekipu čine Tarik Filipović, Rene Bitorajac, Goran Navojec, Borko Perić, Ivo Gregurević, Mustafa Nadarević, Nataša Janjić, Goran Bogdan, Boris Svrtan. Pomoćnik redatelja je Kristijan Milić, poznat i kao redatelj filma “Broj 55”, HRT-ova ratnoga filma koji se bavi tematikom Domovinskoga rata. Za produkciju je zadužen Andrija Vrdoljak, a za fotografiju Vjekoslav Vrdoljak. Nakon Livna produkcija filma seli se na područje Ploča. Snimanje će trajati od 20. veljače do 20. srpnja, a emitiranje televizijske serije na Hrvatskoj radioteleviziji predviđeno je tijekom 2018. godine.     >>Branitelj poziva suborce da glume četnike u 'Generalu' >>Višnjić otkrio koju povijesnu scenu snimaju o Gotovini​ 