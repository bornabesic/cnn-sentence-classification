Hrvatski glumac Oscar Pavlo upravo je u New Yorku završio snimanje dokumentarno-igranog filma “Emmy and the breakfast club” u režiji Guya Guidoa. Film prati Madonnin život prije slave, a naš Oscar glumi njezina oca. Iza imena Oscar Pavlo krije se Igor Korušac koji se prije tri godine iz Rijeke, u kojoj je bio profesor kemije i biologije, odselio u New York. – Uvijek me zanimala gluma. Čak sam od prve prošao na prijamnom ispitu na filmskoj akademiji, ali mi roditelji nisu dali da to studiram pa sam upisao kemiju i biologiju na PMF-u. Kako sam se odlučio otići u Ameriku? Pa nešto je kliknulo u glavi nakon jednog teškog pada s motocikla i rekao sam – idem pa što bude – kaže Oscar. U New Yorku je na početku bilo teško, ali brzo se snašao, a do sada je ostvario i uloge u serijama “Narančasta je nova crna”, “Gotham”, “Bull”, “Quantico”, a dobio je i manju ulogu u “Oceanovih osam” u kojem glumi i Cate Blanchett. – Prvo sam stanovao u domu. Onda sam počeo na internetu tražiti povoljnu sobu. Imao sam sreće i našao smještaj za 3500 dolara mjesečno. Pokazalo se da je gazdarica u svijetu filma pa sam upoznao neke njezine prijatelje, a jedna od njih je i Jane Fonda. Odlučio sam upisati i New York Film Academy. I malo pomalo stizale su sitne uloge – istaknuo je i objasnio zašto se drži New Yorka, a ne ide u Hollywood: – Vjerujte da je New York trenutačno “in” što se tiče snimanja filmova, a pogotovo serija. Nadam se da ću uskoro dobiti i prvu pravu ulogu. Amerikanci vape za europskim licima i tu vidim svoju priliku. A za ovaj film redatelj Guido vidio me u spotu i pozvao na audiciju. I prošao sam. Doduše, imao sam problema s tetovažama. Madonnin otac nije ih imao pa su mi ih prekrili specijalnim make upom. A tetovaža imam puno. Znam da nije dobro za filmsku industriju, ali opet možda će neke uloge baš zahtijevati puno njih – naglasio je. Američka premijera filma najavljena je za ljeto, ekipa se nada da će se i Madonna na njoj pojaviti, a objasnio nam je i zašto je uzeo umjetničko ime. – Morao sam zbog lakšeg PR-a – smije se pa dodaje: – Od glume za sada zarađujem dobro, ali da bi pokrio troškove života na Manhattanu, radim i kao konobar u noćnom klubu. Ne žalim se jer nekad za noć zaradim 2000 dolara od napojnica.   