U svojoj četvrtoj kolumni koju je napisala za američki Huffington Post Tatjana Cameron Tajči potaknuta prošlogodišnjim tekstom Huffington Posta "13 razloga zašto pobjeđujete u životu ako ste u Hrvatskoj" osvrnula se na život u Hrvatskoj.  -Richard Gere, Sean Connery, John Malkovich, Tom Cruise, Oprah, Jay-Z, Beyonce, samo su neke od holivudskih zvijezda koje su ljetovale na hrvatskoj obali. Ovdje se snima jedna od najpopularnijih svjetskih serija, Igra prijestolja. Celebrity chef Anthony Bourdain Hrvatsku je nazvao 'idućom velikom stvari'. Ljudi koji posjete Hrvatsku govore o tome kako su Hrvati sretni. Oduševljavaju se noćima provedenim za stolom, pijući domaće vino, jedući domaći pršut i sir, šaleći se, pričajući, pjevajući – osjećajući se živim. Pa kako se onda dogodilo da zemlja tolike ljepote i kulturnih bogatstava padne na koljena i polako se topi u recesiji, dok hrvatska djeca pate zbog siromaštva- pita se Tajči koja je Hrvatsku napustila devedesetih godina prošlog stoljeća.  -Najveći kulturološki šok bila mi je činjenica da moram promijeniti stav prema neuspjehu. Neuspjeh ne samo da je prihvaćen u Americi, često ga se smatra stepenicom prema uspjehu. Priče onih koji su 'uspjeli' obično naglašavaju sposobnost i želju za riskiranjem, pogreškom, kretanjem ispočetka nakon neuspjeha. Sjetite se samo Stevea Jobsa, Abrahama Lincolna i Thomasa Edisona- piše Tajči. Razlog siromaštva, ekonomske  i političke krize i korupcije vidi u tome što Hrvati imaju velikih problema s priznanjem da su negdje podbacili. -Strah od neuspjeha i poniženja čini nas pasivnima. Odustanemo i nadamo se da će dobra vila ili bolji sustav sve popraviti, što dovodi do još većeg osjećaja nemoći i poraza. Odustajući dajemo snagu onima koji to nastavljaju zlorabljivati, samo nastavljajući začarani krug. Samo nekolicina pobjeđuje u životu na taj način, a oni najranjiviji, kao što su djeca i stariji, pate najviše- zaključuje pjevačica. >>Novom pjesmom Tajči prikuplja novac za gladnu djecu u Hrvatskoj >>Znate li koliko Tajči danas ima godina? 