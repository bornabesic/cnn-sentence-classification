Radni naslov večerašnjeg izazova na “Tri, dva, jedan-kuhaj!” trgu mogao bi biti “kako masakrirati pivca u 60 minuta”. Naime, u drugom mentorskom danu ovog tjedna kandidati će pripremati prema receptu Ivana Pažanina, glavna namirnica je pijetao, a izazov očistiti ga, rastrančirati, napuniti nadjevom, obogatiti prilogom, odnosno rimskim njokima s pancetom, ispeći i kreativno servirati žiriju.  „Za početak, pivca je potrebno dobro očistiti i lijepo rastrančirati. Treba ga dobro začiniti i paziti na nadjev. Bit će zanimljivo. Nije ništa komplicirano, samo treba paziti. I dozvoljeno im je koristiti dodatne začine koje god žele“, hladnokrvan je bio Pažanin, za razliku od kandidata kojima je pijetao od prve minute zadao glavobolju. Neki su uokolo tražili savjete, drugi se jadali Špičeku, a treći bi najradije sjeli na pod i zaplakali.  „Nadao sam se ovome kao snijegu u osmom mjesecu“, komentirao je Hrvoje neočekivani recept Ivana Pažanina za kojeg je bio gotovo sto posto siguran da će im dati da pripremaju nešto riblje, a ne mesno.   „Pile treba napuniti, ne smije se raspasti, trebamo ga ispeći, mora ispasti ukusno, mora biti na tanjuru lijepo servirano“, brinuo se Hrvoje.  Kada su se konačno uhvatili posla, postali su svijesni drugog problema – s obzirom na to da će im za otkoštavanje pijetla trebati dosta vremena, hoće li im uopće ostati vremena za pečenje?!      