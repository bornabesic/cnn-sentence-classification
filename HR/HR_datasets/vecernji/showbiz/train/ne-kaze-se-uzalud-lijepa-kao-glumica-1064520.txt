Ženski dio nominiranih za glumačko ostvarenje koji brani dalmatinske boje predstavlja Splićanka Nataša Janjić. Briljirala je u seriji Ivone Juke “Da sam ja netko” i zasluženo postala potencijalnom dobitnicom Ruže. Tko vam je javio za nominaciju? Prijateljica Nevena Rendeli uljepšala mi je jutro na skijanju tom viješću, koju je pročitala na vašem portalu. Imam petnaestak nagrada za kazališne i filmske uloge, ali ovo mi je prva nominacija koja se tiče same televizije. Jako me razveselila i zahvalna sam žiriju koji je ulogu Lidije prepoznao i izdvojio ovom laskavom nominacijom. Film “Ti mene nosiš” i serija “Da sam ja netko”, na temelju kojeg je nastala, definitivno su obilježili lanjsku godinu. Po čemu ćete pamtiti to snimanje? Po fantastičnom scenariju, intrigantnoj i zahtjevnoj ulozi koju sam igrala, predanosti ekipe koja je stvarala i vjerovala u taj film. Po teškim danima s velikim snijegom i temperaturama u minusima te blesavom danu kad se snimao ženski babinjak koji nas je sve ludo nasmijao. Priča je to o odnosima očeva i kćeri. Jeste li vi tatina kći? Jesam malo. No jedinica sam pa se moram mudro dijeliti među roditeljima. I paziti što izjavljujem po tom pitanju. Koji su problemi koji muče hrvatsko glumište pa i vas? Manjak novca toliko je već otrcana izjava da ću je morati još jednom ponoviti. Što biste smjesta promijenili da dobijete političku moć? Ne privlači me politička moć niti mogu zamisliti da mi je dana, a da se za nju nisam izborila svojom voljom. A to se neće dogoditi u ovom životu. Smeta li vam kada vam uz ime redovito pišu “lijepa glumica”? Ne razmišljam previše o komplimentima, no hvala na njima. Mislim da je za glumicu velika kvaliteta kada je i lijepa. Ja im opraštam i glumačke nesavršenosti. Umjetnost zahtijeva i estetsku komponentu. Ne kaže se uzalud “lijepa kao glumica”. Koliko vam nagrade znače? Jako veseli trenutak kad ih primaš i večer kada slaviš, potvrda su da je tvoj rad prepoznat među onima kojima je i namijenjen. Što je bilo presudno za izbor glume kao životnog poziva? Prolazak na prijemnom ispitu za glumu na Akademiji dramskih umjetnosti čime su moj dotadašnji hobi i velika dječja ljubav postali životni poziv. Što volite pogledati na televizijskom programu? Zabavne i natjecateljske glazbene emisije i showove, kvalitetne hrvatske dramske serije, a katkad pogledam i poneke političke emisije sa zanimljivim sugovornicima i vrućim temama. Koga ćete povesti na dodjelu 18. ožujka u HNK? Tu večer idem među svoje kolege i poznanike, nisam mislila da trebam ikoga povesti, bit će zabavno!  >> Nataša Janjić više nije u vezi s ginekologom Markom Kisićem! 