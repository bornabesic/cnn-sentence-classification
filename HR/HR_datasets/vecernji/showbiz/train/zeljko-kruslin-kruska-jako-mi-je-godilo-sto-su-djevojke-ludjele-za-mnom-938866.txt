U samo sat vremena jedne noći Željko Krušlin Kruška napisao je “Ne trebam snove da te sanjam”, singl kojim najavljuje koncert na zagrebačkoj Šalati 10. lipnja gdje će s grupom Latino proslaviti trideset godina od osnivanja. Do 180 koncerata godišnje – Noć prije nego sam svom aranžeru Tomislavu Modriću trebao “istovariti” pjesmu koju sam već bio napisao, vrag mi nije dao mira pa sam išao pikati po gitari i učinilo mi se da je ta nova melodija koju sam odsvirao puno prigodnija kao najavni singl slavljeničkog koncerta – otkriva glazbenik. Na Šalati će se okupiti originalna postava Latina uz goste, jake snage latinoglazbe u Hrvatskoj, Davora Radolfija. Ricarda Luquea i mariachije Los Caballeros. Koncert je humanitarnog karaktera te će dio novca od svake prodane ulaznice biti doniran zakladi “Hrvatska bez mina”. Prvi nastup 1984. Latino je imao u zagrebačkom Studentskom centru. – Tada još nismo imali autorskih pjesama, već smo izvodili standarde, odnosno latinoameričke hitove – kaže Kruška. Kada je Ritmo Loco napravio karijeru s latinoglazbom, počeo je pisati pjesme u latinoritmu i s hrvatskim tekstom što se pokazalo kao dobitna kombinacija. – Imao sam ideju da grupu nazovemo Latino Splendid, kao latinski sjaj, ali kako je u to vrijeme postojao restoran brze hrane Splendid, nismo željeli da ime sastava zvuči prejeftino pa je Boris Trubić koji je svirao conge predložio da budemo samo Latino – otkriva Krušlin. Devedesetih je u Hrvatskoj zavladao totalni bum latinomelodija i Latina, punili su stadione, održavali između 120 i 180 koncerata godišnje, a onda je 2000., sjeća se Kruška, došlo do zasićenja, grupa se razišla, a on je krenuo u solo vode. No nakon što ih je pjesma “Ne trebam snove da te sanjam” ponovno okupila, postoji želja da opet skupa rade. – Razmišljamo o ideji da se Latino ponovno okupi – potvrđuje kantautor. I njemu samome frapantno je kako se uopće zakvačio za latinoglazbu. Ponosan na sina i kćer – Možda moja vrela ukrajinska i zagorska krv imaju veze s time da sam oduvijek imao želju slušati glazbu punu emocija i nabijenu ritmom. Naime, moja je majka podrijetlom Ukrajinka, a otac Zagorac – kaže. Imao je i izlete u tamburašku i pop-glazbu, pisao je pjesme za Gazde, Sanju Doležal, ali uvijek se, ističe, vraća suza na oko. A plakale su zbog Kruške i mnoge djevojke. Kao mladić, priznaje, bio je prepotentan i bahat i djevojke je znao hladno odbijati. – Strašno mi je godilo kad bi mi cure govorile da dobro izgledam i sviram gitaru. Nitko mi ravan nije bio – smije se Kruška. Zavodnički su dani, kaže, iza njega te se skrasio sa suprugom Ivanom, novinarkom na Radio Sljemenu s kojom ima 14-godišnju kćer Editu. – Edita se natjecateljski bavi plesom i govori engleski, francuski, španjolski i esperanto. Veliki je literarni talent. U stanju je napisati pjesmicu u 15 minuta, i to vrlo zrelo i suvislo – ponosan je Kruška. S bivšom suprugom ima 25-godišnjeg sina Filipa, košarkaša Cibone. – Filip je moj ponos – ozareno kaže Krušlin. 