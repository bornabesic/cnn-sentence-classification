 Otkad traje vaše glazbeno putovanje i djelovanje na domaćoj glazbenoj sceni? Glazbeni putovi naših članova su vrlo različiti po trajanju i vrsti djelovanja (i nužno se ne preklapaju u svakom trenutku), ali u ovom sastavu smo od 2012.  Što trenutačno radite i pripremate po tom pitanju? Trenutačno smo fokusirani na to da naše pjesme zažive u slušalicama i zvučnicima što više ljudi, a da povremeno i priredimo i koju "potragu za čudima" uživo. Zašto ste se odlučili prijaviti na Karlovačko RockOff festival i što vam znači ulazak među 15 finalista? Ova platforma je dobra prilika da pjesma ode u eter, a i da više ljudi doživi ono što im mi želimo prenijeti. Ali, zapravo je sve krenulo preporukom Aljoše Šerića, hvala mu još jednom na podršci. Jeste li poslušali "konkurenciju"? Što mislite o ostalim pjesmama i izvođačima s ovogodišnjeg RockOffa? Jesmo, posebno u fazi dok su trajale prijave, bilo je zanimljivo pratiti koliko se bendova prijavljuje i s kakvim šarenilom zvukova. Ima tu već bolje poznatih, kao što su odlični Mangroove, posebnih kao Iz@ koji će svirati s nama, ali i novih mladih bendova kao što su Big Strip Gorila i Lika Kolorado, koji se svojim vlastitim snagama bore stvoriti neki novi "novi val" i pokušaj da se "podgrije" stvaranje takve energije je za pohvalu, nadamo se da će potrajati. Koje pjesme ćete izvesti na nadolazećim koncertima i hoćete li se posebno pripremati za nastup? Izvest ćemo pjesme koje pripadaju našoj live kolekciji pjesama "Iluzije". Uz pjesmu "Iluzije" koja je ušla u finale, tu je naš prvi singl "Zemlja kada tamni", "Neopisivo", "Dvosmjerne ceste" i još par... koliko stane u 30 minuta. S obzirom na to da smo mi "kolektiv" koji je svako malo raspršen po svijetu, treba nam malo zagrijavanja za ovaj nastup, ali nećemo pretjerivati. Mora ostati malo spontanosti. Kod nas je uvijek najvažnija bila energija, ako je ona dobra, dobre su harmonije, sve je dobro.   