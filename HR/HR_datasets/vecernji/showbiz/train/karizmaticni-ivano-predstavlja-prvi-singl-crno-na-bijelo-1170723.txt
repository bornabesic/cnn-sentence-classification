Ivano je novo ime na hrvatskom zvjezdanom nebu. Karizmatični Zagrepčanin ugodnog vokala slušateljstvu se predstavlja singlom "Crno na bijelo" u kojem se kao autor glazbe predstavio i Marko Kutlić, poznatiji kao frontmen benda Pravila Igre. Emotivan tekst Antonije Šole inspirirao je Marka Kutlića da napiše glazbu za ovo djelo koje će sasvim sigurno obilježiti buduću karijeru mladoga Ivana. Za energičnu pop produkciju pjesme pobrinuo se Igor Ivanović u suradnji s Markom Vojvodićem, a isti dvojac je napravio i aranžman pjesme. "Pjesmu „Crno na bijelo“ radio je team ljudi čija imena govore sama za sebe. Glavni autor pjesme, njezin „otac“ je moj dragi prijatelj Marko Kutlić, predivna Antonija Šola napisala je ovaj prekrasan tekst koji „dira u dušu“ i koji mi se odmah na prvu svidio, a gospoda Igor Ivanović i Marko Vojvodić zaslužni su za aranžman i produkciju pjesme. Neopisiva mi je čast i zadovoljstvo bilo surađivati upravo s ovako stručnim, kvalitetnim i dobrim ljudima", prokomentirao je Ivano svoj prvi singl.   Pjesma je dobila i video priču u produkciji 2MK Productiona, dok su se za režiju pobrinuli Petar Begović i Marija i Marko Kutlić. Prema scenariju Marije Kutlić nastao je video broj koji sjajno prenosi energiju pjesme, a Ivano je zablistao u glavnoj ulozi. Osamnaestogodišnji Ivano svoje prve „ozbiljnije“ glazbene korake radi kao šestogodišnjak, kada se na nagovor sestre i roditelja priključuje crkvenom zboru gdje se odmah po dolasku primijetio njegov pjevački talent. Osim što pjeva, Ivano svira gitaru i klavir što ga čini kompletnim glazbenikom sa svijetlom budućnošću. 