Serija “Zlatni dvori” Nove TV još se nije ni počela prikazivati, a gledateljice su nakon najava već “poludjele” za mladim glumcem Lujom Kunčevićem koji u njoj glumi šarmera Jana Weltruskog. Štoviše, već su ga prozvale najzgodnijim glumcem mlađe generacije. – Naravno da mi to laska, laskalo bi svakome, no još će mi više laskati bude li dotična publika govorila da sam dobro glumio – kaže nam 26-godišnji glumac, kojem je ovaj poziv na neki način suđen jer mu je mama glumica Biserka Ipša Kunčević, a tata redatelj Ivica Kunčević. Zašto je odabrao glumu, a ne režiju? – Jednostavno, gluma je bila ono što sam želio. Iako se danas mnogi glumci bave režijom, a i režiseri glume pa nikad se ne zna. Možda jednom probam i s očevim zanatom – objašnjava i smijući se dodaje kako je i ime dobio po liku iz dramske literature, odnosno po kapetanu Luji iz Vojnovićeve trilogije pa mu i nije preostalo ništa drugo nego baviti se umjetničkim poslom. Roditelji ga savjetuju kad priprema uloge, i to svaki na svoj način. – Kada ih pitam za rad na karakteru neke uloge, tata, naravno, gleda iz režijske, a mama iz glumačke perspektive. A što se strogosti tiče, tata tu prednjači. Mama zna biti presubjektivna – kaže Lujo čije se odrastanje odvijalo na kazališnim daskama Gavelle, HNK i Dubrovačkih ljetnih igara koje će mu dugo ostati u pamćenju. – Kako sam bio loš u školi, a tata je tada bio direktor Igara, zaposlili su me u rasvjeti da, kako moja mama kaže, “naučim koliko je knjiga lagana”. To je stvarno težak posao, na plus 40 stupnjeva nosio sam reflektore na vrh Lovrijenca, ali prilično sam se dobro snašao. I kad sam se uhodao, doznao sam da imamo nižu plaću od ostalih tehničkih sektora te sam digao štrajk protiv vlastitog oca. Tata nije razgovarao sa mnom tjednima, ali na kraju smo dobili povišicu – kroza smijeh se prisjetio. Na cjelodnevni se ritam snimanja sapunice navikao, a rad mu olakšava i odlična profesionalna ekipa na setu. Glumu je odabrao zbog kazališta, ali izazovan mu je i rad pred kamerama. – Kamera hvata svaki detalj pa je prirodnost neophodna. A nju je najteže odglumiti ma koliko to kontradiktorno zvučalo. Kazalište u drugu ruku prati kontinuitet lica, što film i serija zbog tehničkih stvari često nisu u mogućnosti. Tako da, volio bih se baviti i filmskom i kazališnom glumom – otkriva. Upravo se vratio s odmora u Dubrovniku gdje je uglavnom ljenčario na plaži s knjigom u ruci, a manje uživao u ludim izlascima. – Brat mi često planinari pa smo jedan dan otišli na Orjen. Dva sata planinarenja dok ne dođete do goleme livade okružene planinskim vrhuncima. Zastane vam dah od ljepote koju ta priroda pruža – kaže Lujo. Uz čitanje i planinarenje kaže da mu je najveća ljubav glazba. A ima li trenutačno djevojku i kakav je kad se zaljubi, pitamo ga za kraj. – Zaljubljive sam prirode, a kada se dogodi prava ljubav, spreman sam na sve. Trenutačno nisam u ljubavnoj vezi.  >> Mladi glumac otkrio što bi učinio da mu djevojka kaže da će u sobu dovesti i prijateljice 