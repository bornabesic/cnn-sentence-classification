Brojni prijatelji, suradnici i kolege danas se opraštaju od legendarnog kvizomana Mirka Miočića, koji je preminuo u Zadru u 61. godini. - Status „legende“ se danas dijeli svima, ali šjor Mirko je bio jedan od rijetkih koji ga je zaista i zaslužio. Čovjek neobjašnjivo širokih interesa s kojim ste mogli popričati o svemu, kakvih nema mnogo, a još k tome uvijek dobro raspoložen i s osmijehom na licu – do kraja života ću pamtiti mnoge naše razgovore u backstageu „Potjere“. Slobodno se može reći da je kao nijedan drugi kvizaš obilježio jednu eru kvizova ovih prostora, i bila je neopisiva čast imati ga za prijatelja i profesionalnog kolegu – u nogometu nije išlo bolje od toga da dijelite dres s Peléom, a ja sam zahvalan i ponosan što sam svoj kvizaški dres godinama mogao dijeliti s Mirkom Miočićem. Ljudino, hvala na svemu - objavio je Dean Kotiga na svom Facebook profilu. Lovkinju Moranu Zibar vijest je dočekala u inozemstvu. - U Hrvatskoj nemamo puno kvizaških legendi. kad sam još kao dijete počela pratiti kvizove, uzori su mi bili Robert Pauletić i Mirko Miočić. S Mirkom sam kasnije imala čast i surađivati u "Potjeri". Što reći o njemu nego da je bio veliki gospodin, ljudina. On vam je bio poput Broja 1 iz Alana Forda, uvijek je imao spremnu priču o bilo kojoj temi, i teško se moglo dogoditi da o nečemu ne zna ništa. Bila sam uvjerena da će se ove jeseni vratiti u "Potjeru". Nažalost, nisam bila u pravu. Nedostajat će nam jako - kazala nam je Zibar. U lovačkoj fotelji Mirka je zamijenio Krešimir Sučević-Međeral. S Mirkom, nažalost, nije surađivao na "Potjeri", no susretali su se u drugim kvizovima. - Anegdota koja je nekako obilježila moj odnos s Mirkom dogodila se na snimanju "Diplomca", gdje smo se nas dvojica susreli u finalu. Dan ranije snimale su se obje polufinalne emisije, a Mirko je pobijedio u prvoj i ostao gledati drugu, u kojoj sam bio ja. Gledajući, u jednom je času promrsio, nesvjestan da iza njega sjede dvojica mojih frendova, "Ovog malog moramo sj..." Malo me ta izjava zapekla i bio sam jako nabrijan da mu u finalu uzvratim za to, kako sam tada doživio, podcjenjivanje (iako je ta izjava prije bila izraz uvažavanja, ali nezgrapno izrečena), no ipak sam završio kao drugoplasirani. Kasnije smo se susretali na više kvizova i uvijek je bio korektan, nadao sam se da ćemo se konačno imati prilike susresti u "Potjeri" kao ravnopravni kolege, no život je imao neke druge planove. Veliki gubitak za hrvatsku kviznu scenu, Mirko je u mnogočemu postao opće mjesto hrvatskog kvizaštva, jedinica za usporedbu nečijeg znanja. Nakon Radoslava Dodiga, kojega je i sam Mirko navodio kao svog kvizaškog idola, još jedan kvizaš napušta nas prerano - kazao nam je Sučević-Međeral. Tužan je bio i Robert Pauletić, koji se od Mirka na Facebooku oprostio zajedničkom fotografijom. Za Večernji list prisjetio se njihovih dvoboja: - Mirko Miočić bio je najjači znalac u galeriji hrvatskih kvizaških zvijezda. Novije generacije najbolje ga znaju po Milijunašu, ali kviz koji će nas dvojicu zauvijek vezivati svakako je - Kviskoteka. Direktno smo se sastali samo jednom, u mitskom superfinalu 1986. godine. Prvi je bio pokojni Radoslav Dodig, drugi ja, a na podjeli trećeg mjesta Mirko, sa samo 3 boda zaostatka. Međutim, da je tadašnja zadnja igra "čistog znanja" imala četiri-pet pitanja više, nema sumnje tko bi pobijedio. Mirko, naravno. Pravi vladar posljednje Igre pitanja i odgovora bio je samo jedan - Mirko Miočić. Zadnji put kad smo se Mirko i ja vidjeli pričali smo o njegovom rođaku Stipi Miočiću, koji je baš ovih dana opet zadivio borilački svijet. Pleme Miočića iz Rtine ima najjačeg čovjeka na svijetu, ali imalo je i jednog od najpametnijih, našega Mirka, Jako sam tužan, jer je prerano otišao - rekao je Pauletić. Od Mirka se oprostio i jedan od najpoznatijih hrvatskih kvizaša, redatelj Mario Kovač: - Mirko je svima nama bio uzor, čovjek kojem smos e divili. Imao je fotografsko pamćenje, ali i blagi karakter. Nikad ga niste mogli vdijeti ljutog. Bio je otvoren za razgovor, čime je razbijao stereotipe o "geekovima" kao zatvorenim ljudima. Često smo se susretali na kvizovima. Dobio sam ga u finalu EUnigme, a mjesec dana kasnije on me pobijedio u jednom drugom kvizu. Tada smo rekli kako će majstorica sve odlučiti. nažalost, nismo je dočekali, kazao je Kovač. 