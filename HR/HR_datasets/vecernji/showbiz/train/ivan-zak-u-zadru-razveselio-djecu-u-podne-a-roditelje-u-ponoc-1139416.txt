Zadrani i brojni gosti ne pamte spektakularniji doček Nove godine od ovogodišnjega. Središnji Narodni trg već od 22 sata bio je krcat. Doslovno se nije moglo proći, a onima upornijima trebalo je i pola sata da se probiju s jednog kraja trga na drugi. Stoga i ne čude komentari kako zadarski gradski trg nikada na silvestarsku noć nije bio tako popunjen. Na doček Nove godine u Zadar pohrlili su građani iz svih hrvatskih krajeva jer su se Grad i Turistička zajednica potrudili organizirati nezaboravnu zabavu. Zagrijavanje je počelo koncertom jedne od najpopularnijih hrvatskih klapa Intrade i njihova slavuja Tomislava Bralića. Prvi put u Zadru tijekom zime No zvijezda večeri svakako je bio Ivan Zak, trenutačno jedan od najpopularnijih hrvatskih pop pjevača s dvije Zlatne i jednom Srebrnom pločom za prodane albume. Na pozornicu se popeo točno pola sata prije ponoći i dobro zagrijao sve prisutne do odbrojavanja i ulaska u Novu 2017. godinu. Kako je rekao s pozornice, do sada je u Zadru na otvorenom uglavnom pjevao samo ljeti. Sada je prvi put tijekom zime na otvorenom zabavljao Zadrane. Oduševila ga je reakcija publike na svaku njegovu pjesmu, a u prvim redovima do pozornice vrištale su njegove obožavateljice. Svima okupljenima na Trgu te u okolnim uličicama Zak je nakon odbrojavanja uputio mnoštvo lijepih želja u godini koja slijedi. – Nazdravimo svi zajedno! Želim vam sretnu, uspješnu godinu, mir, zdravlje i sve što si sami želite – čestitao je Ivan Zak i nastavio zabavljati Zadrane i goste duboko u noć. Uime gradske Turističke zajednice šampanjac je otvorio direktor Ante Rados te Zadranima i stranim gostima poželio sve najbolje u novoj godini. A zabave nije nedostajalo ni na drugim mjestima u gradu. Na čak pet punktova uživalo se u različitoj glazbi, tako da je ove godine svatko došao na svoje. Na krcatom Trgu Petra Zoranića veselilo se uz domaće snage Bepa Matešića i Davida Ricova, koji su nizali jednu za drugom svoje dalmatinske uspješnice. Ljubitelji rocka, funka, soula i sličnih glazbenih stilova došli su na svoje na Forumu, gdje su nastupali sjajni bendovi iz Zadra i Šibenika – Synthetica i Living Room, a za ovaj je novogodišnji koncert uz zadarsku Turističku zajednicu zaslužan i hostel Forum. Prostor pokraj zadarskog HNK bio je namijenjen ljubiteljima jazza. Zabavljao ih je zadarsko-splitski jazz sastav, dobitnik Porina – jedinstveni Black Coffee. Zadarskom Varoši u novogodišnjoj noći teško se moglo proći. Kao i na glavnom gradskom trgu, bila je prava lutrija progurati se pokraj popularnih Kulta i Dišpeta. Brojni stranci, koji su došli u Zadar dočekati Novu godinu, nisu mogli ni zamisliti da će zabava biti tako nezaboravna. – Iz Koreje smo. Došli smo u Zadar jer smo čuli da je jedan od najljepših hrvatskih gradova. Zabava je odlična i, što je još važnije, osjećamo se sigurno u vašem gradu i zemlji – rekla nam je skupina mladih Koreanaca. Zadrom su oduševljeni i turisti iz Litve koji su nam rekli da je zabava u Zadru vrhunska te da ćemo se ponovno vidjeti ovoga ljeta. Zadar je ove godine prvi put organizirao proslavu dočeka Nove godine za djecu, koja je počela u 11 sati izradom čokoladnih kroštula s masterchefom Brankom Ognjenovićem. Točno u podne na Staru godinu pred klince je stao njihov idol Ivan Zak. Nakon što su uživali u njegovim hitovima, mogli su se s njime i družiti, pitati ga o uspješnoj glazbenoj karijeri i sve to ovjekovječiti fotkom. Onima koji su za ovogodišnji doček odabrali Zadar, bila je to zasigurno nezaboravna noć. 