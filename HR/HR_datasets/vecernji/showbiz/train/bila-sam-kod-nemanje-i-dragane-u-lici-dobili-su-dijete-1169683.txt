Pred Marijanom Batinić ponovno je avantura zvana “Ljubav je na selu” u kojoj je voditeljica poput dobre vile koja pomaže kandidatima iz ruralnih sredina Hrvatske da pronađu ljubav svog života. Bit će to još jedna zanimljiva potraga za životnim partnericama i jednim partnerom u kojoj će Marijana, osim klasične voditeljske uloge, biti i njihova savjetnica, psihologinja, rame za plakanje... No to joj ni u jednom trenutku nije teško. Štoviše, prijašnjih sezona Marijana se itekako vezala za svoje kandidate pa je čak bila i kuma na vjenčanjima ili krstitkama kandidata. Pred gledateljima je nova osma sezona emisije “Ljubav je na selu”. Što je zaslužno za velik uspjeh i popularnost ovog televizijskog formata? – Polovini gledatelja emisija “Ljubav je na selu” čista je egzotika, opuštanje nakon napornog radnog dana, a polovini stvaran život. S tim da je ipak presudan rezultat emisije, a to je desetak parova koji su se zakleli na vječnu ljubav i rođenje nekoliko beba. Akteri su dobri i iskreni ljudi, a gledatelje privlače i lijepi, idilični prizori hrvatskih sela, mjesta na kojima mnogi od njih nisu bili. U emisiji, odnosno dokumentarnoj sapunici, zapravo se čine dobra djela i spajaju usamljene duše. Koliko kandidati polažu nade u vašu pomoć kao domaćice emisije, pitaju li vas za savjet?  – Ja sam glavna savjetnica, ali ne mogu reći da me uvijek poslušaju. Također ste spomenuli kako kandidati često gledaju očima, a ne srce, tražeći idealnu ženu? – Uvijek problemi s tim muškarcima... Selo ima podjelu posla Mislite li da se obiteljske vrijednosti više cijene na selu nego u gradu? Čini se da muškarci u emisiji često ističu kako traže zapravo pomoć u domaćinstvu. A gdje je tu ljubav? – Oni žele ostaviti dojam čvrstih frajera, pomalo patrijarhalnog odgoja, s obzirom na to da ipak žive na selu, u manjoj sredini, gdje je podjela poslova jasna. Iza njihova garda zapravo se kriju mekana, topla srca, usamljene duše koje će skinuti i zvijezde s neba svojoj drugoj polovici.  Što je vama najbolje na selu? U čemu biste pronašli radost da se preselite iz grada u selo? – U miru. U gradu stalno neka jurnjava, strka. Nedostaje mi fjaka... opušteno stanje uma. Kad idem na odmor, treba mi tjedan dana da ubacim u nižu brzinu. Možda bi emisija “Ljubav je u gradu” kao ekstenzija postojećeg formata također bila uspješna? Koja je razlika između traženja ljubavi na selu i u gradu? – Joj, ne znam, na selu su ljudi puno iskreniji. Mi u gradu češće stavljamo maske. Bojim se da bi bilo teže pronaći iskrene kandidate. Pretpostavljam da bi se više javljali oni željni popularnosti.  U “Ljubavi na selu” bilo je i kandidata “ponavljača”. Jesu li neki od njih napokon pronašli svoju srodnu dušu? – Neve se udala... za svog Zvonu! Sandra je u sretnoj vezi sa svojim Tinom... Rađaju se ljubavi na sve strane.  Koliko se vežete uz kandidate? Pretpostavljam da vam prirastu srcu. – Nepopravljivo se vežem uz kandidate. Baš sam neki dan bila kod Nemanje i Dragane u Lici. Dobili su dijete i planiraju vjenčanje na koje, nažalost, ne mogu doći. Ovim im putem od srca čestitam! Oni su prekrasni mladi i vrijedni ljudi.  Prirasli su vam srcu i kandidati emisije “Život na vagi”. Čini se kako je njihova borba s kilogramima bila jako emotivna, kako za njih, tako i za ljude koje su radili emisiju. Za koga ste se posebno vezali i zašto? – Kandidati “Života na vagi” podarili su mi toliko radosnih trenutaka i hvala im na tome. Finale emisije sigurno spada u top-pet događaja u mojoj karijeri. Kažu da posao ne treba miješati s privatnim životom, ali ti su mi ljudi postali prijatelji. Inače volim svoj posao, a sad sam se iznova zaljubila u njega. Zaljubljena sam u kandidate, kao i svi gledatelji koji su navijali za njih. Sve ih volim. Cijela se produkcija vezala uz njih, treneri ih obožavaju. Imam svoje favorite, ali svaki od kandidata uvukao mi se pod kožu. Ne preuveličavam, neki su me oduševili odmah na početku, a neki su pred kraj pokazali koliko su veliki ljudi, koje golemo srce imaju. Ti su ljudi svašta proživjeli zbog svojih kilograma i osmijehom prikrivali sve što ih muči. Nadam se da smo napokon senzibilizirali javnost o problemima s kojima se susreću pretili ljudi.   Emisija nije samo motivirala njih nego i ljude pred malim ekranima. Jeste li izvukli neku životnu mudrost radeći emisije u kojima ste u tako bliskom doticaju s ljudskim sudbinama?  – Odavno sam se riješila svih predrasuda. Zahvalna sam na životu koji imam i sve više uživam u tuđoj sreći. A i zarazna je. Budim se nasmijana. Emisija “Ljubav je na selu” uljepšava ljudima svakodnevicu, a “Život na vagi” ide i korak dalje pa bih se usudila reći da je ta emisija i spasila pokoji život.   Neka sreća potraje Imate prekrasnu obitelj. Koliko vam je važna vaša oaza kada dođete kući? Što vas najviše veseli? – Imam najdivniju malu obitelj i toliko sam sretna što sam pronašla svoj mir i smisao. Ispunjena sam, zadovoljna i nemam nekih novih želja, samo neka sreća potraje. Uživam u svakom trenutku sa svojom brbljavicom. Poslijepodneva i večeri rezervirani su samo za nas. Rijetko izlazim, uživam u svakom trenutku i nije mi žao. Nisam ni sanjala koliku radost dijete može unijeti u život.  Možete li zamisliti situaciju kada vam kćerkica Ena bude rekla: “Mama, imam dečka.” Koji ćete joj savjeti dati? - Baš sam neki dan pročitala izjavu Duška Ćurlića na tu temu. Duško je rekao da je sutra novi dan i da će o tome misliti sutra. Slično se i ja osjećam. 