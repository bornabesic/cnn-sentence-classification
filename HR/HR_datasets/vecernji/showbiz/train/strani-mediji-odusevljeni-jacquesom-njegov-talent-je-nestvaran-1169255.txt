Društvene mreže i mediji u gotovo svim europskim zemljama u čudu su nakon nastupa našeg Jacquesa Houdeka u drugoj polufinalnoj večeri Eurosonga u Kijevu. Jacques je suverenim nastupom ušao u finale, a odmnah nakon toga krenuli su i brojni komentari. BBC je objavio oba Jacquesova lica, uz komentar: "Ako ste se pitali događa li se ovo stvarno, da, događa se", uz hashtag popera, odnosno crossover popa i opere. Uslijedili su brojni komentari Britanaca, od kojih je većina bila pozitivna, a bilo je i onih koji su njegov duet sa samim sobom nazvali "shizofrenim". Jedan je korisnik Twittera duhovito pitao i gdje mu je maska Dartha Vadera za dionice opere. U susjednoj Srbiji mediji su u šoku. Kurir Jacquesa uspoređuje s Pavarottijem i piše kako je "njegov talent nestvaran, te kako je cijelu dvoranu ostavio u šoku". Belgijci su Jacquesa usporedili s Alexom Hirsouxom, njihovim predstavnikom na Euroviziji prije tri godine, te napisali kako je Jacques njegov "davno izgubljeni brat". Inače, sinoć je već i određen redoslijed izvođenja pjesama u finalu. Jacques će nastupiti točno na polovini, kao 13. od 26 zemalja. Finalno natjecanje otvorit će Izrael, dok će među zadnjima nastupiti neki od glavnih favorita - Belgija, Švedska, Bugarska i Francuska, koja će zatvoriti natjecanje. 