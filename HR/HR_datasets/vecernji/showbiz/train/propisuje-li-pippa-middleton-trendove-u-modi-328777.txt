Da na novom London Fashion Weeku nije bilo Gilesa Deacona, slobodno bismo mogli reći da je nakon Gallianova kraha kod Diora skrahirala svaka luda modna misao! No londonski šou Gilesa s pernatim pticama i labudima monstruoznih dimenzija još je više podvukao jednostavnost kojoj se priklonila pokazana moda. Ali i u jednostavnosti ima dosta mjesta za fantaziju. Cristopher Kane to je pokazao na najjednostavniji način: sanjivo nježnu cvjetnu haljinu obična kroja ponudio je uz metalik haljinicu minimalističkog izgleda, ali origami konstrukcije, što je daleko od jednostavnosti. Da je londonski Fashion Week "modne monstere" poslao na odmor, pokazala je i Red Label kolekcija Vivienne Westwood. Viv je i sama došla odjevena u haljinu koja je izgledala kao neraspeglana, smotana, a poklopila ju je golemim prugastim sakoom. London je uvijek imao svoju magistralnu i svoju izvankategorijsku seriju dizajnera. Ovi su drugi zaduženi za održavanje modne vatre: bez njih se čini da su modni imperativ ljeta 2012. Erdemove duge, svijetloplave, dezenirane i savršeno laserom krojene haljine, čiji izgled podsjeća na nekadašnju modnu strogost bez nade za veseli kreativni poremećaj! Čak se i Alice Temperley priklonila modnom mainstreamu. Modele koje su nazvali "Grace Kelly ljeta 2012." gledala je iz prvog reda famozna Pippa Middleton. Sve je jasno, zar ne? No snaga dizajnera poput Christophera Baileyja za Burberry Prorsum kaže kako sterilna modna strogost nije moguća: čvrsto krojenoj proljetnoj modi s haljinama boje šljive, Bailey je dodao divne slamnate šilterice koje svemu daju poseban šik i jasno govore: još malo i ljeto je tu! Modni detalji podsjećali su na astečku etno ikonografiju, no kritičari kažu da je posrijedi – Afrika. Kako gdje. Mary Katrantzou ne brine se za to: kod nje je sve u igri! I etno i tehno. Divno.