Mladu studenticu iz Novog Sada Jelenu Matović, koja svoje studentske dane provodi u domu Slobodan Bajić u sobi 212, ugodno je iznenadio posjet bivše stanarke Olivere i njenog supruga Đorđa Balaševića koji su joj donirali klimatizacijski uređaj kako bi se lakše nosila s nesnosnim vrućinama koje stižu, piše srpski magazin Hello!. Olivera koja je u toj sobi provela dvije godine kao studentica Fakulteta za fizičku kulturu bila je dirnuta jer se nakon 36 godina ponovno našla na istom mjestu. Upravo tu sobu legendarni kantautor Đorđe Balašević opjevao je u svojoj poznatoj pjesmi ''Provincijalka''. – Đorđe tvrdi da je ta pjesma vezana za ovu sobu. Ja znam da sam za stolom čitala bilješke s predavanja, spremala ispit i gledala često kroz prozor čekajući kada će se pojaviti. Tada mobilnih telefona nije bilo, pa je Đole zviždao pod prozorom. Taj zvižduk i danas koristi kad negdje zalutamo u nekom gradu ili u šoping-centru. Kada bih čula njegov zvižduk, brzinom svjetlosti bih izjurila kroz hodnik da ga vidim, tako da je ta pjesma na vrlo lijep način to ispričala – kazala je Olivera kojoj se s malim zakašnjenjem pridružio i suprug. Svoje kašnjenje opravdao je rečenicom "Znam taj prozor, ali ne znam vrata", i priznao kako mu je ovo prvi put da se nalazi u studentskoj sobi svoje Olivere. – Živjeli smo u jedno pristojnije vrijeme. To je prozor u koji sam virio i dolazio izdaleka, ali nikada nisam bio unutra. Ostala je uspomena i ne mogu proći, a da se toga ne sjetim. To je taj studenjak, to je taj hodnik i to je ta pjesma – prisjetio se Balašević koji je studentici Jeleni za uspomenu na vrata sobe zalijepio pločicu sa stihovima iz pjesme Provincijalka ''Dok ona ne sleti niz hodnik studenjaka... Olja i Đole Balašević, 1. lipanj 1979.'' >>Đorđe Balašević dobio uskršnje zečeve od obožavateljica u Karlovcu >>Đorđe Balašević otpjevao 'Duet' za pokojnog Kemu 