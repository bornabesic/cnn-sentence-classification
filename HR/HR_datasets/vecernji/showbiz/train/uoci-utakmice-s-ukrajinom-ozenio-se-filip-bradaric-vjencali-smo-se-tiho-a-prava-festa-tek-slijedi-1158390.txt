Planirali smo se vjenčati u crkvi u lipnju, no kako je moj termin porođaja potkraj svibnja, teško bismo mogli pripremiti veliku svadbu s bebom. Razmišljali smo sve prebaciti za prosinac, kada beba stasa, a Filip bude na odmoru. Na kraju smo odlučili – vjenčat ćemo se kod matičara odmah, a crkveni sakrament primit ćemo čim se pruži prava prilika – kazala je za Story 22-godišnja studentica Melanie Hrgović, koja je prošlog četvrtka postala gospođa vatrenog i nogometaša NK Rijeke Filipa Bradarića. Brak su sklopili u riječkoj gradskoj vijećnici, a intimnom obredu i kasnije večeri u opatijskom restoranu Ružmarin nazočili su kumovi i roditelji. – Nismo posebno slavili, veliku feštu priredit ćemo za crkveno vjenčanje. Nisam bila uzbuđena do večeri uoči vjenčanja. Najednom su mi krenule suze. Dvije godine živimo zajedno u Rijeci, zaručeni smo, čekamo bebu, brak je logičan slijed – govori Melanie Bradarić dodajući: – Naš se sin u trbuhu redovito oglašava, pa ni vjenčanje nije bilo iznimka. A tako će zasigurno biti i danas kada će Filip zaigrati za našu reprezentaciju protiv Ukrajine u kvalifikacijskom susretu za Svjetsko prvenstvo u Rusiji. >>Brunejski princ težak 20 milijardi dolara traži djevojku 