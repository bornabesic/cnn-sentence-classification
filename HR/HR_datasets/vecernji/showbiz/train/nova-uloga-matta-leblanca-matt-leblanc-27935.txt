"Epizode" će, u koprodukciji Showtimea s BBC2, biti humoristična serija u kojoj glumac Matt LeBlanc (glumit će ga Matt LeBlanc) dobiva glavnu ulogu u američkom pokušaju uspješnog snimanja popularne engleske TV-serije. Dobra vijest je da su producenti te serije Jeffrey Klarik ("Lud za tobom") i David Crane, koji je bio koautor superuspješnih "Prijatelja". Autori "Epizoda" iskoristili su iskustvo Showtimea u radu na neuspjeloj američkoj preradi britanske serije "Parovi" (tek je sa serijom "U uredu" britanski uspjeh prenesen u SAD). Još se ne zna tko će glumiti scenaristički bračni par koji nakon dolaska iz Britanije s užasom doznaje da su ameriički producenti serije njihova glavnog glumca, obrazovanog intelektualca, zamijenili nekadašnjim "Joeyjem", ali se barem zna tko će biti taj američki glumac, tj. da će glumiti samog sebe. - Jeffrey i David imali su sjajnu ideju, oduševljen sam - kaže Matt LeBlanc. - Uzbuđen sam što ću surađivati sa Showtimeom i BBC-jem. A i zbilja mi je drago što sam dobio ulogu. Ubilo bi me da netko drugi glumi Matta LeBlanca.     