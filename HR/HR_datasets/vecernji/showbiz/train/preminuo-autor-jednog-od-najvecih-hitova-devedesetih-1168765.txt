DJ Robert Miles, autor pjesme "Children", jednog od najvećih house hitova 90-ih, iznenada je preminuo u 47. godini, a uzrok smrti još nije poznat. Pravim imenom Roberto Concina, Miles je rođen u Švicarskoj, a postao je poznat 1995. kada je pjesma "Children" došla do prvog mjesta na top-listama u 12 zemalja i prodala se u čak pet milijuna primjeraka. Zanimljivo je da ju je Miles napisao kada je gledao fotografije svoga oca, humanitarnog djelatnika koji je bio na misiji u zemljama bivše Jugoslavije. Na fotografijama su bila djeca s područja pogođenih ratnim djelovanjem. "Children" je jedna od pionirskih pjesama dream housea, s prepoznatljivom klavirskom linijom. Posljednjih godina živio je na Ibizi, gdje je pokrenuo internetski radio. Talijanski mediji pišu da je umro od nepoznate bolesti. Od Milesa se danas opraštaju mnogi house velikani.    – Tragična vijest o smrti jednog od najtalentiranijih glazbenika našeg doba čini me jako tužnim. Nedostajat će mi naša prepucavanja i rasprave o glazbi, no najviše tvoj talent u pronalasku pravog zvuka – napisao je njegov dugogodišnji prijatelj i kolega Joe T. Vanelli. Od njega se danas na društvenim mrežama opraštaju i poznati DJ-evi Pete Tong, Darude i Armin Van Buuren.       