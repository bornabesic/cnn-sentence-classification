Cvijeće, bomboni, darovi i romantične večere obilježavaju današnji Dan zaljubljenih. Zapadnjaci ga slave oduvijek i povezuju s ljubavlju, stoga ne čudi što su mnogi slavni odabrali upravo taj datum za vjenčanje. Otkrivena tajna bračne sreće Benedict Cumberbatch, televizijski Sherlock Holmes, oženio je svoju sunarodnjakinju, Engleskinju Sophie Hunter, na Isle of Wightu na Valentinovo 2015. godine. Sve je bilo obavijeno velom tajne, ceste oko seoceta Mottistone bile su blokirane, a osoblje hotela u kojem je održana svadba moralo se zakleti na šutnju. U međuvremenu su dobili sina Christophera i očekuju još jednu prinovu. Glumica Salma Hayek i njezin suprug, milijarder François-Henri Pinault oženili su se u gradu ljubavi Parizu 2009. također na Valentinovo. I ne samo to – njihova kći zove se Valentina. Pinault, koji je izvršni direktor grupacije Kering za luksuzne proizvode, treći je najbogatiji čovjek u Francuskoj, čije je bogatstvo procijenjeno na devet milijardi funti. Odnedavno žive u Londonu, a Salma je izjavila kako je recept uspješnog braka u tome da se morate nastaviti smijati zajedno, istraživati i zabavljati te nikako ne smijete zaboraviti na romantiku. No nisu svi valentinovski parovi opstali. Seks-simbol Sharon Stone udala se za novinara i urednika Phila Bronsteina 1998. godine. Gosti su bili pozvani u njezinu vilu na Beverly Hillsu na zabavu u povodu Valentinova, a dočekala ih je mladenka u roza vjenčanici Vere Wang. Uzvanike poput Arnolda Schwarzeneggera i Melanie Griffith zabavljao je Ray Charles. Brak je potrajao pet godina. Nekadašnja ljubimica Hollywooda, Meg Ryan, udala se za kolegu Dennisa Quaida 1991. godine na Valentinovo. Brak je bio divan deset godina, a onda je sve eksplodiralo. Ona je njega prevarila s Russellom Croweom, a šuškalo se i da on nju vara pa je razvod bio neizbježan. Valentinovo je bio i romantičan datum vjenčanja brazilske manekenke Adriane Lime. Rekla je “da” srpskom košarkašu Marku Jariću i igraču NBA lige na tajnoj ceremoniji u Wyomingu. Poslije su prvoj kćeri dali ime Valentina. Razveli su se nakon pet godina. Pamela Anderson srela je rokera Tommyja Leeja, planula je ljubav i samo tri dana nakon toga odlučili su otići u Meksiko i vjenčati se na plaži na Valentinovo. Ona je te 1995. nosila samo bikini, a Valentinovo je bilo idealan izgovor za romantične zavjete ljubavi. Odavno nisu skupa, a imaju dvojicu odraslih sinova. Hrvati i nisu tako skloni vjenčanjima na Valentinovo, možda i zato što se taj dan do prije desetak godina nije ni obilježavao. No jedan je Hrvat svojoj supruzi rekao “uzimam” upravo 14. veljače. Marko Perković Thompson oženio se Sandrom Rogić drugi put upravo na Dan zaljubljenih 2006. godine. U njezinoj rodnoj Kanadi vjenčali su se 27. travnja 2003. godine. Sandra je tada imala 26, a Marko 36 godina. No Sandra je silno željela i crkveno vjenčanje. Nakon što je, prema vlastitom priznanju, Perković dobio poništenje crkvenog braka s Danijelom Martinović na Božić 2005., ništa više nije stajalo na putu da se Perkovići vjenčaju i u crkvi. U crkvi Sv. Ilije u Kljacima nedaleko od Čavoglava vjenčao ih je fra Ilija Mikulić. Par je još u sretnom braku i imaju petero djece. >>Cvijeće više nije in, u modi su izlasci u restoran >>Massimo: Evo zašto uvijek podignem čašu za naše branitelje​ 