Legendarni britanski glazbenik David Bowie objavio je, na svoj 69. rođendan, novi album, Blackstar, koji kritičari već ocjenjuju njegovim najinovativnijim dosad.   Album je temeljen na džezu, Bowiejevom baršunastom glasu, zvuku saksofona, njegova prvog instrumenta, i ritam sekciji.  Bowieju je pri stvaranju albuma pomagao priznati američki saksofonist Donny McCaslin, koji istražuje zvuk u polju modernog džez funka i elektronske glazbe. Na dvije pjesme sudjelovao je i James Murphy, pokretačka snaga benda LCD Soundsystem, koji je na prijelazu 20. stoljeća važio kao jedan od najvažnijih predstavnika elektronske glazbe.   Na Bowiejevom 25. studijskom albumu ima sedam pjesama. Naslovna traje deset minuta i govori o smrti i religiji. Slična je i pjesma Lazarus, koji je Bowie napisao za istoimeni mjuzikl Iva van Hovea. Skladbu je prošli mjesec izdao kao singl i njome najavio novi album.  Posljednji album prije ovoga, "The Next Day", Bowie je objavio 2013., nakon desetogodišnje diskografske stanke. I tada je prvi singl "Where Are We Now" objavio na svoj rođendan.  David Bowie rođen je 1947. u Londonu kao David Robert Jones. Karijera mu traje više od četiri desetljeća, a u povijest glazbe upisao se kao čovjek s tisuću lica, umjetničkih imena i glazbenih stilova - od glam rocka, soula, plesnog popa do elektronske glazbe. Jedan od najinovativnijih i najutjecajnijih glazbenika nastupio je u nekoliko filmova i televizijskih produkcija.  >>David Bowie vratio se u sedamdesete >>David Bowie – Je li bio gay ili je i to bila maska stvorena za uspjeh? 