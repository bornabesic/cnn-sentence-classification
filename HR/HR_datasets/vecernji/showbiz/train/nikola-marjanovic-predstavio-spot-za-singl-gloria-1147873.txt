Nikola Marjanović predstavlja spot za svoj novi singl "Gloria". „Konačno opet imam pjesmu u koju svi vjeruju i koja puca od energije, iskrenosti, snage, emocija i čudnovatosti.  Pjesma ima onu "dubinsku" kvalitetu koja zahtijeva višestruko slušanje, no jednom kad vas zarazi zaljubite se u nju i svakim sljedećim slušanjem volite je sve više. Ovdje nema ničeg instantnog niti jeftinog, nema lakih ni brzih rješenja, a na takvim se pjesmama gradi dugotrajna i vjerna publika.  Jako sam sretan!“, rekao je Nikola Autorstvo glazbe i teksta za „Gloriju“ potpisuje Dino Osmanagić, dok je originalan spot koji vas odvodi u svijet mašte djelo Denisa Mujadžića Denykena, poznatog glazbenog producenta zaduženog i za aranžman te glazbenu produkciju ove pjesme.  - Gloria je pjesma o viteškoj ljubavi, o romantičnoj ljubavi.. Ljubavi o kojoj govore legende i bajke. To su one priče kada muškarac mora prijeći 7 gora, 7 mora, proći tisuće prepreka, boriti se čudovištima, jahati kroz začarane šume kako bi spasio svoju voljenu, zadobio njezinu ljubav i povjerenje, osvojio njezino srce. Te prepreke u našem svijetu su doduše malo drugačije, ali su jednako strašne. Također postoje i ljudi koji su se spremni za svoju ljubav boriti, ustrajati u njoj, mada nisu vitezovi na bijelom konju, već prodavači bijele tehnike, radnici u auto praonici, programeri, građevinari, nezaposleni… O tome sam napisao pjesmu, o istinskoj ljubavi i o hrabrim ljudima.  Hrabrost je po meni kad se nečega plašiš, ali opet ideš tamo, ideš u noć, a ne znaš što te tamo čeka, za svoj ideal, za svoju ljubav. Kao što kažu stihovi: Mirno, samo mirno i sigurno ćeš proći, mirno, samo mirno, ne plaši se noći... - kaže autor i otkriva kada je počeo surađivati s Nikolom. Iza Nikole i mene već postoji nekoliko suradnji, kao i iza Denykena i mene. Ovdje smo po prvi puta nas trojca zajedno. Mislim da su njih oboje tipovi ljudi o kojima sam ranije govorio. Romantični vitezovi današnjicei sebe bi stavio u tu kategoriju: Tri mušketira Možda je zbog toga sve tako lijepo ispalo. Naravno ne bez pomoći izvrsnih glazbenika - rekao je Dino Osmanagić. Od onog prvog trenutka kada mi je Dino odsvirao „Gloriju“ na akustičnoj gitari imao sam osjećaj da osim vrlo kvalitetne pjesme u svojim rukama imam i vrhunski scenarij za spot. Stoga sam želio imati kreativnu kontrolu nad zvukom i slikom - Denyken Sound & Vision, kako ja to već zovem. I evo me tu, godinu dana kasnije predajem svima plod svoje imaginacije, manifest ili pokušaj da svijet učinim boljim mjestom, a ako ništa barem malo zabavnijim“, ispričao je autor spota Denis Mujadžić Denyken.   