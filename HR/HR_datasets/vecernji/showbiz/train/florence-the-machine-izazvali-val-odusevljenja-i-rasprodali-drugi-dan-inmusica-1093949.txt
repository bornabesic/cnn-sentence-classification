Pod svjetlima reflektora i sjaja Mjeseca koji se nadvio nad INmusicovu glavnu pozornicu Florence Welch zasjala je u punom sjaju. Pojavivši se na pozornici, Florence + The Machine izazvali su val oduševljena. Energičnim nastupom rasplesali su mnogobrojnu publiku okupljenu na Otoku hrvatske mladeži na zagrebačkom Jarunu. Sjajnom interakcijom i posebnom emocionalnom povezanošću s publikom Florence je pjesmama grlila najmnogobrojniju publiku do sad! Oborivši rekord dneve posjete, drugi dan jedaestog izdanja INmusic festivala službeno je bio rasprodan. Od trenutka kada su zakoračili na pozornicu do kraja nastupa publika i bend kretali su se u istom ritmu. Sam nastup počeo je vrlo dirljivo. Flo je odmah "kliknula" s publikom. Nakon uspostavljene emotivne veze, spustila se do prvog reda publike dok je vrhunac atmosfere bio uz hitove koje je bend sačuvao za kraj: "You've got the love" i "Dog days are over". Nakon malo duže pauze, vratili su se na pozornicu te odsvirali "What kind of Man" i "Drumming song". Ovacije su potrajale i nakon što su se svjetla pozornice ugasila. Ovog fenomenalnog nastupa publika će se još dugo i rado sjećati. Nažalost, bend Skunk Anansie koji je trebao nastupiti neposredno prije Florence + The Machine morao je otkazati nastup radi zdravstvenih problema pjevačice Skin. Bend, menadžment i sama Skin zaista su željeli održati nastup te su se trudili gotovo do termina kada su trebali izaći na pozornicu, no viša sila ipak ih je spriječila. Članovi benda rekli su kako su se veselili nastupu jer se svaki puta odlično provedu u Hrvatskoj. Koliko im je stalo pokazali su izlaskom na pozornicu - pozdravili su publiku te rekli kako se nadaju da će se uskoro vratiti i održati koncert u Zagrebu. Kawasaki 3p imali su sve spremno za sviranje na OTP World stageu no kolegijalno su "uskočili" te svojim jedinstvenim scenskim i glazbenim izričajem podignuli atmosferu ispred Main stagea! Sjajno su zagrijali publiku za dugoočekivane headlinere – Florence + The Machine. My Baby odsvirali su dodatan set te su, zajedno s redovnim terminom, na ovogodišnjem INmusicu – nastupili dvaput! Publici se predstavio i mladi kantautor Barns Courtney. Nastavi li ovim stopama zasigurno će postati iznimno traženi izvođač. Posjetitelji su uživali i u world music ritmovima – uz glazbu grupe Orkesta Mendoza. U sklopu kazališnog repertoara nastupila je Senka Bulić s predstavom "Dream of Life". Za stalno dobru atmosferu pobrinuo se niz drugih izvođača: Gretta, Moskva, Spleen G, Moskau, The Black Room, Prismojeni profesorji bluesa, Liamere, DJ Kimazo, Anikee, Stereo Souls, Blomba..., a zabava se do ranih jutarnjih sati nastavlja uz DJ Ilka i Yem kolektiv. Uz izvođače, INmusicova replika Teslinog tornja pravi je festivalski hit koji svi žele vidjeti. VJ program o životu Tesle i Bowieja moguće je vidjeti i treći dan festivala kada će nastupiti i multitalentirana umjetnica PJ Harvey, Wilco, The Kooks i mnogi drugi. Ulaznice su još uvijek u prodaji. >>Zbog bolesti otkazan koncert grupe Skunk Anansie na InMusicu 