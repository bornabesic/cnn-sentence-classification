Zlato na Olimpijskim igrama u Rio de Janeiru i obrana titule europske prvakinje u Amsterdamu samo je dio odličnih ovosezonskih rezultata Sandre Perković koje je odlučila proslaviti jučer u zagrebačkom Velvetu. – Najveći uspjeh sezone je što sam obranila naslov olimpijske pobjednice iz Londona, a uspjela sam i četvrti put zaredom osvojiti titulu europske prvakinje, a to je dosad uspjelo napraviti samo troje ljudi u povijesti. Želim i dalje odličnim rezultatima usrećivati sebe i svoju okolinu – kaže nam Sandra. Na primjedbu da nikada nije izgledala bolje, priznaje da je izgubila na kilaži, ali ne radi ljepote. – Sljedeće sezone u lovu sam na eksplozivnost i brzinu i za to je potrebno manje kilograma, ali da snaga pritom ostane ista. Mislim da će to uroditi plodom na natjecanjima – veli bacačica diska. U posljednje vrijeme Sandru sve češće viđamo u otmjenim toaletama, a ona kaže kako sad konačno ima vremena biti i dama, a ne samo sportašica. – Doma imam jedan ormar u kojem su mi samo sportske stvari i jedan za koji kažem da su u njemu fine stvari, haljine i suknje – kaže. U nedjelju počinje s pripremama za Svjetsko prvenstvo koje će se 2017. održati u Londonu i neće imati vremena za sudjelovanje u obiteljskim pripremama za Božić, a o tome snalazi li se dobro u kuhinji kaže: – Sudeći prema krupnoj građi mog dečka, mogu zaključiti da sam dobra kuharica. Novu godinu će, otkriva, dočekati s dečkom Edisom Elkasevićem i prijateljima, ali još ne znaju gdje. – Ne znam kamo ćemo, ali sigurno nećemo biti na nekom skijalištu jer zbog straha od ozljeda trenutačno ne skijam – veli Sandra. Na pitanje razmišlja li o braku i djeci, spremno odgovara: – Sada sam posvećena karijeri, ne želim biti majka koja je stalno na natjecanjima i putovanju. Kad odlučim da je vrijeme za to, postat ću majka, a želim imati puno  djece. >> Indira Levak spazila Vojislava Šešelja u separeu. Odmah se okrenula i otišla! 