Devetnaest tjedana snimanja, stotinu glumaca te više od tisuću statista na mnogobrojnim lokacijama samo su neki podaci o HRT-ovu megaspektaklu General, igranome filmu i televizijskoj seriji od osam nastavaka koji će govoriti o životnome i ratnome putu hrvatskoga generala Ante Gotovine. Jučer poslijepodne se, naime, u prostorima Tvornice željezničkih vozila Gredelj u Zagrebu okupio dio filmske ekipe kako bi isprobao neke od brojnih kostima, uglavnom uniforma, koje će početi nositi već za desetak dana kad i službeno počinje snimanje filma i serije od osam nastavaka. Projekt za Hrvatsku radioteleviziju (HRT) snima produkcijska tvrtka Kiklop film, a filmsku ekipu predvodi redatelj Antun Vrdoljak. Da je riječ o ozbiljnome projektu, svjedoče i mnogobrojne uniforme Hrvatske vojske i njezinih postrojba, bivše Jugoslavenske narodne armije, pobunjenih Srba te Legije stranaca. Kako bi sve bilo što originalnije, brine se kostimografkinja Vedrana Rapić, koja je rekla kako je ekipa bila i u Marseilleu zbog što veće autentičnosti uniforma i obilježja Legije stranaca, u kojoj je dio života proveo i general Ante Gotovina. Dio uniforma dalo je Ministarstvo obrane Republike Hrvatske, a dio je kupljen u Francuskoj i Sjedinjenim Američkim Državama te u Srbiji. „Trebalo je obući i neprijateljsku vojsku“, rekla nam je Vedrana Rapić dodajući kako su prikupili više od tisuću uniforma. Tajnoviti Goran Navojec Naslovnu ulogu u igranome filmu i televizijskoj seriji General tumačit će Goran Višnjić, a zapaženije uloge imat će Tarik Filipović, koji tumači admirala Davora Domazeta Lošu, zatim Goran Navojec, koji tumaču ulogu zagonetnoga vojnika Hrvatske vojske te Nataša Janjić, koja tumači HRT-ovu novinarku Vesnu Karuzu. „Ne znam – poljepšaju li me ili poružne“, upitao je kroz smijeh Tarik Filipović, šminkajući se u uniformi admirala Loše, koju će uskoro nositi pred kamerama. Kaže kako se dobro osjeća u uniformi jer je vojni rok služio upravo u mornarici. Tarik Filipović nije jedini koji se dobro osjeća u uniformi jer i u ostatku ekipe već vlada veliki entuzijazam, što jamči da će film i serija biti sjajni. „Znate, uniforma uvijek muškarcu daje samopouzdanje, a možda i dozu narcisoidnosti. Moja je uloga zasad tajnovita, glumim pripadnika naših oružanih snaga, dragovoljca koji ima pretpovijest u nekim drugim vojskama, a i vrlo je zanimljiv lik“, rekao je Goran Navojec. Antun Vrdoljak nije krio uzbuđenje zbog skoroga početka snimanja. Ideju o snimanju filma dobio je nedugo nakon što je general Ante Gotovina uhićen, stoga će film biti o njemu, ali i o Domovinskome ratu. „Sve ovo što danas imamo rezultat je Domovinskoga rata, a general Gotovina moj je prijatelj još iz toga vremena. S generalom sam se samo kratko savjetovao oko filma – kad je izišao iz zatvora, pitao sam ga hoće li pročitati scenarij, a on mi je samo rekao  – ako film bude dobar, zovi me na premijeru, a ako ne bude, nemoj“, rekao je Antun Vrdoljak te dodao: „Nisam oštar prema glumcima, oni su vam kao djeca, vidjet ćete kad počne snimanje, neki će kasniti na set, neki neće uvijek zapamtiti tekst, no sve je to dio rada na filmu.“ O ozbiljnosti projekta govori i podatak da će se snimati na različitim lokacijama kao što su Velebit, Knin, Livno, Šepurine, Zadar, Prkos, Kašić, Islam Grčki, Obrovac, Škabrnja, Sljeme, Lučko, Crna Mlaka, Imotski, Split, Pag, Pirovac, Turanj, Pakoštane, Peruča, Rijeka, Erdut, Dalj i Zagreb, a snimat će se i u Francuskoj. Pritom je posebno zanimljivo da će oko sedamdeset posto scena biti snimljeno u eksterijerima, što uvelike pridonosi atraktivnosti filma. Početku snimanja prethodilo je potpisivanje ugovora između Hrvatske radiotelevizije i produkcijske tvrtke Kiklop film u rujnu prošle godine, a projekt će nastati prema scenariju Antuna Vrdoljaka i knjizi Nenada Ivankovića Ratnik, pustolov i general. U naslovnoj je ulozi Goran Višnjić, a temeljnu glumačku ekipu čine Tarik Filipović, Rene Bitorajac, Goran Navojec, Borko Perić, Ivo Gregurević, Mustafa Nadarević, Nataša Janjić, Goran Bogdan, Boris Svrtan i Zrinka Cvitešić. Pomoćnik redatelja je Kristijan Milić, poznat i kao redatelj filma Broj 55, HRT-ova ratnoga filma koji se bavi tematikom Domovinskoga rata. Za produkciju je zadužen Andrija Vrdoljak, a za fotografiju Vjekoslav Vrdoljak. Snimanje će trajati od 20. veljače do 20. srpnja, a emitiranje televizijske serije na Hrvatskoj radioteleviziji predviđeno je tijekom 2018. godine.   >>Audicija za film 'General' privukla i Hrvata iz Amerike >>Ponosni tata Goran Višnjić pozirao uz sina i kćer   