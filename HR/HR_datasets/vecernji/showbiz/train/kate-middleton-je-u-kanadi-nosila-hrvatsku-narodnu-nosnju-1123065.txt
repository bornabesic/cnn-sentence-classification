Vojvotkinja Kate Middleton je prije tri tjedna u Kanadi promovirala nošnju bizovačkog kraja, njihov prepoznatljiv "šlingoć", uvjereni su u KUD-u Bizovac, piše Glas Slavonije. Bizovčani su usporedili rupice na šlingeraju njihove nošnje i Kateinu haljinu, te došli do zaključka kako je najveća razlika u njima, osim kroja,  činjenica da su na bizovačkoj nošnji šlingeraji izrađeni u plavoj, a na Kateinoj su haljini oni u crvenoj boji, jer je, tvrde upućeni, visoka gošća htjela odati počast državi domaćinu odabravši odjevnu kombinaciju koja se podudara s bojama kanadske zastave. Haljina iz kolekcije Alexander McQueena Inače, haljina je dio kolekcije Resort za 2017. svjetski poznate modne kuće Alexander McQueen, koja je napravila i vjenčanicu za Kate, a cijena joj je oko 35 tisuća kuna. Stare Bizovčanke osmislile su šlingane motive cvijeta bazge prije više od 200 godina. Bušeni vez “šlingoće”, iako poznat na širem prostoru panonskog dijela Hrvatske, posebno je svojstven bizovačkom tipu nošnje i obilno krasi svečane suknje i pregače. Na nošnjama se uglavnom izrađivao ručno, vrlo rijetko strojno. Na jednoj nošnji ima oko 10 tisuća rupica, i to zajedno s brojnim drugim ručnim radovima. Upravo zbog činjenice da izrada takve nošnje zahtijeva jako puno truda i rada te vrlo vješte ruke i puno strpljenja, procjenjuje se da kompletna originalna bizovačka ženska narodna nošnja danas stoji oko 10 tisuća eura, što čini pravo malo bogatstvo. Stoga ta nođnja  s pravom nosi titulu najljepše i najbogatije nošnje na svijetu, te  na svakom gostovanju KUD-a Bizovac nikog ne ostavi ravnodušnim, piše Glas Slavonije. >>Kraljevski posjet Kanadi: O Kate i djeci brine se 12 pomagača 