Od kada traje vaše glazbeno putovanje i djelovanje na domaćoj glazbenoj sceni? Daniel: Roppongi Red sasvim je novi bend na sceni. Postojimo otprilike godinu dana. Bend smo osnovali nas dvoje – Ayna Morana Bing i Daniel Šuljić a.k.a. DJ Shullio, a na stageu nam se pridružuju još dva člana – Stanislav Kovačić za bubnjevima i Ravijojla Novaković za synthom.  Što trenutačno radite i pripremate? Ayna: Trenutačno pijem čaj i zijevam, jer je prošla ponoć. Nedavno smo potpisali za Dallas Records i lansirali naš prvi singl – pjesmu "Sladak kao ti" na radiopostaje! Pripremamo vojsku novih pjesama, koncertno pupanje i doručak na travi.  Zašto ste se odlučili prijaviti na Karlovačko RockOff festival i što vam znači ulazak među 15 finalista? Ayna: Prijavili smo se bez velikih ambicija i očekivanja...da bismo što više nastupali, upoznali se s domaćom scenom i vidjeli Mrletove brkove uživo. Daniel: Odlučili smo se jer nam se taj festival činio kao dobra prilika za nastupati! Jeste li poslušali "konkurenciju"? Što mislite o ostalim pjesmama i izvođačima s ovogodišnjeg RockOff-a? Daniel: Naravno da smo poslušali. Primijetili smo da velika većina bandova svira gitarsku muziku. Dopada nam se da RockOff želi promovirati bandove na radijima. Čini mi se da je to stvarna, konkretna pomoć. Ayna: Poslušno sam poslušala većinu izvođača. Za sada mi je za uho zapeo Izet Medošević, a svojom frizurom i glasom me osvojila Ivana Lulić iz benda Auguste.  Koje pjesme ćete izvesti na koncertima koji slijede i hoćete li se posebno pripremati za nastup? Daniel: U našem procesu stvaranja muzika i pjesme nastaju tijekom produkcije u studiju. Kad su dovoljno gotove, nalazi se cijeli band i pronalazimo najbolji način za live izvedbu. Pripremamo se, vježbamo, pokušavamo posložiti najbolji setup za živu svirku. Pjesme? U svakom slučaju, to je prvi singl "Sladak kao ti". Imamo oko pola sata materijala s kojim smo vrlo zadovoljni i još pola sata u pripremi.   Ayna: Iako za dobar nastup nije presudna genijalna točnost i uvježbanost benda, nego položaj zvijezda i planeta u našim natalnim kartama, Roppongi Red baca se na probe sljedećih tjedana! Uz "Sladak kao ti" izvodit ćemo još nekoliko pjesama, od kojih su meni drage "Karta za raj", "Always be proud", "Hypnotised" i "Mercy".   