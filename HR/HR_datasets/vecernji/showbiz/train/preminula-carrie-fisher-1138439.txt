Carrie Fisher, slavna američka glumica poznata po ulozi princeze Leie u serijalu Star Wars, preminula je u 61. godini. Vijest o smrti dolazi nekoliko dana nakon što je doživjela srčani udar tijekom leta iz Londona u Los Angeles. – Volio ju je cijeli svijet i svima će puno nedostajati. Naša cijela obitelj zahvaljuje se na vašim mislima i molitvama – objavio je glasnogovornik obitelji. Fisher se vinula u zvijezde nakon što je glumila princezu Leiu u prvom filmu Star Wars koji je objavljen 1977. Osim po ulogama u serijalu Star Wars, Carrie je bila poznata i po svojoj knjizi Wishful Drinking. Bio je to njezin šou koji je izvodila na Broadwayu iz čega je nastala knjiga. Također je napisala i knjige "Surrender the Pink", "Delusions" i "Postcards from the Edge" koja je ekranizirana. Na filmu je debitirala 1975. godine u komediji Shampoo, a dvije godine poslije glumila je princezu Leiu u "Star Warsu". Iako je imala druge uloge, niti jedna nije bila toliko popularna kao ova, a tijekom snimanja, priznala je u svojim memoarima “Dnevnik princeze”, imala je i aferu s Harrisonom Fordom. Otac Eddie Fisher bio je poznati pjevač, dok joj je majka Debbie Reynolds bila filmska zvijezda. U svojoj autobiografiji otkrila je kako se za pažnju roditelja morala natjecati s gomilom obožavatelja. Roditelji se nisu previše brinuli o njoj pa je opijate probala već s 13 godina i to nakon što je u vikendici roditelja pronašla torbu prepunu marihuane koju su ostavili prijatelji njezine majke. Marihuanu je tada probala u društvu majke. S 28 godina krenula je na odvikavanje od droga, a na sastanke je išla redovito godinama nakon toga. Ranije ove godine Harvard joj je dodijelio nagradu za životno djelo kao priznanje za njezinu "hrabru i iskrenu" književnu karijeru.            >> 'Princeza Leia' hitno prebačena u bonicu nakon jakog srčanog udara usred leta! >> Carrie Fisher i Harrison Ford imali su aferu na snimanju 'Ratova zvijezda' 