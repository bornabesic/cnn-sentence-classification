Iza Renate Končić Minee uspješna je godina u kojoj je dokazala kako dobro pliva ne samo u glazbenim nego i u voditeljskim vodama. Minea je vodila prvu sezonu humanitarne emisije Radna akcija na Novoj TV, a uz Miju Kovačić i Dalibora Petka zaštitno je lice IN Magazina. Ove subote nastupila je na CMC festivalu u Vodicama.  – Iako mi se aktualna pjesma s CMC festivala zove Doza rizika (Ljubakanje), nisam osoba koja voli riskirati. Dogodila se malo smiješna situacija jer sam željela baš taj „rizični“ naslov, a Tonči Huljić je htio da se zove Ljubakanje. Na kraju smo napravili kompromis – kazala nam je Minea. Tekst pjesme napisala je Vjekoslava Huljić, a zanimljivo je da je ovog puta za glazbu zaslužan Ivan Huljić, o kojem Minea oduševljeno govori kao o nasljedniku dinastije Huljić. – Od Tončija sam puno naučila, no Ivan je ponovno dokazao da je naslijedio talent za glazbu. Od njega možemo očekivati još puno dobrih pjesama – veli Minea.   Ziheraš po prirodi – Inače sam ziheraš po prirodi i sve dok nisam prihvatila ponudu za show Tvoje lice zvuči poznato nisam puno riskirala, nego sam voljela znati što me u životu očekuje – dodaje Minea koja je u svijet glazbe ušla ranih 90-ih godina. Trebala je postati pjevačica grupe Srebrna krila, ali ju je njen tadašnji menadžer Boris Šuput vidio kao teen pjevačicu, jer je ta scena ostala prazna nakon odlaska Tajči u Ameriku. Pjesma „Good Boy“ ostala je i dosad vjerojatno najveći Minein hit. – Moram priznati da i danas kad je pjevam na gažama uvijek je odličan odjek. Nastup na Dori 1995. otvorio mi je sva vrata, ali najbolje je što glazbu nikad nisam doživljavala kao posao, nego prvenstveno kao ljubav. Tu ljubav su očigledno prepoznali Tonči i Vjekoslava Huljić, koji su mi godinu nakon ponudili suradnju. Imala sam turbulentan početak, popela sam se na sam vrh estrade i kao mlada osoba nisam ni bila svjesna što mi se dogodilo – veli pjevačica koje je umjetničko ime uzela iz grčke mitologije. – Fascinantno je što se dance glazba nakon toliko godina ponovno vratila u modu. Posljednjih godina nastupam s Ivanom Banfić i Ellom, a u publici ima puno mladih koji se nisu ni rodili u tom periodu, a znaju sve pjesme napamet. Kad smo krenuli s turnejom Volim 90-e, mislili smo da će to trajati jedno ljeto, a i sada, četiri godine poslije, nastupamo. Čini se da ljudi vole te pjesme jer ih vraćaju u neka pozitivnija vremena – veli Minea.  Pjevačica je proteklih godina izdavala jednu pjesmu godišnje, a lani je izdala kompilacijski album. Osim toga, počela je graditi i voditeljsku karijeru na Novoj TV. Prvi angažman bio joj je u humanitarnoj emisiji Radna akcija, koja će joj posebno ostati u sjećanju. – Često sudjelujem u humanitarnim akcijama.  Bitno je pomagati drugima Smatram da je vrlo bitno pomagati drugima u životu jer se sve u životu vraća. Koliko daješ, sigurno će ti se vratiti dvostruko, a i sami se osjećamo dobro kad vidimo da smo nekome pomogli. Kad sam dobila ponudu za Radnu akciju, odmah sam je prihvatila jer to sam ja – veli Minea i dodaje kako je sve bilo snimano spontano. Obitelj bi, kaže, upoznala s prvim danom snimanja, netom prije samog početka preuređenja i snimanja emisije.  – Bilo je to jedno jako emotivno iskustvo. Plakala sam skoro svaki put kad smo snimali, a plakala sam čak i kad sam emisiju gledala na televiziji. Sve te ljude veže skromnost i njihove želje nisu bile novi mobitel ili tenisice, nego pun hladnjak i zatvoren prozor – kaže Minea.  Nakon Radne akcije došao je IN Magazin na Novoj TV. – Presretna sam što imam takve kolege kao što su Mia Kovačić i Dalibor Petko. Mia mi je puno pomogla savjetima i zahvaljujući njoj sam se i opustila. Petko je opet priča za sebe i sretna sam što sam puno naučila od njega. Prednost mi je što većinu kolega pjevača znam pa opušteno razgovaram s njima. Puno mi je puta došlo da zapjevam s njima, a onda bih se sjetila da sam ipak samo voditeljica. Danas ne bih mogla ni zamisliti dan bez IN Magazina – kaže Minea..  Za iskustvo u Tvoje lice zvuči poznato kaže kako joj je jedno od najdražih u životu jer ni sama nije znala što sve može, a odlične kritike bile su joj prava ulaznica za daljnje gaže. – Odmah sam u prvoj emisiji iznenadila samu sebe imitirajući popularnog Jolu. Ta mi je pobjeda pokazala da mogu imitirati svakog. Izdvojila bih još i imitacije MC Hammera i Vuce. Tu mi je puno pomogao i kolega Giuliano – veli Minea, koja je diplomirala marketing, a prije sedam godina radila je za jednu autokuću. U svemu joj je podrška njen dugogodišnji dečko, bivši nogometaš Slađan Ašanin.  – Često mi pitaju zašto se još nismo vjenčali ili zasnovali obitelj. Možda sam zbog posla i glazbe malo zanemarila svoj privatni život. Uvijek sam voljela kraj sebe imati osobu koja me podržava u svemu i čuva mi leđa.  Shvaćanje života  Presretna sam što sad imam lijepu i stabilnu vezu koja je krenula iz prijateljstva. Znam da je Slađan uvijek tu za mene, i to mi je najvažnije. Dosta sam emotivna i volim imati krug prijatelja koje imam u životu. Naravno da bih voljela imati djecu, to će se vjerojatno i dogoditi jednog dana – kaže Minea. Zahvaljujući dečku Minea je počela pratiti i nogomet. Slađan ju je potpuno uputio pa joj je sad posebno zadovoljstvo gledati dobre utakmice. – Najdraže mi je kad igraju Barcelona i Real. Srećom, oboje navijamo za Barcelonu pa se ne moramo oko toga svađati – sa smiješkom kaže Minea.  Minea je prije desetak godina imala tešku prometnu nesreću koja je joj je promijenila shvaćanje života. – Mi svi olako shvaćamo život. Mislim da ne iskorištavamo dovoljno lijepe trenutke i zatrpani smo u moru nebitnih stvari koje nam ne dozvoljavaju da kvalitetno provedemo život. Moram priznati da sam puno loših stvari izbacila iz života nakon te nesreće. Često zaboravimo dragim osobama reći koliko su nam bitne, a ja sam osoba koja će svim dragim osobama to dati na znanje i dati im cijelu sebe. Poslije te nesreće prošla sam kroz traumu koju ima svaki treći-četvrti čovjek u Hrvatskoj. Bila sam anksiozna, mislila sam da se to događa samo meni i bilo me strah o tome govoriti. Onog momenta kad sam shvatila da ima još puno ljudi koji se bore s nekom vrstom depresije i napadajima panike počela sam govoriti o tome. Što više ljudi govore o tome, lakše će prebroditi tu tešku situaciju – zaključila je Minea.  • >> Najbolji festival u regiji oduševio posjetitelje! >> Ljubimac publike Ivan Zak predstavio pjesmu 'Sve si moje' 