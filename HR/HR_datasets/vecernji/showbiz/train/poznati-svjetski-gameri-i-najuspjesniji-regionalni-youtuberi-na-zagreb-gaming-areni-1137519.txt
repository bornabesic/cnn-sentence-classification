Zagrebom će 2. i 3. siječnja zavladati gameri! U sklopu Croatia Winter Music Festivala u zagrebačkoj Areni će se održati Zagreb Gaming Arena, jedinstveni eSports događaj koji će tijekom dva dana donijeti 4 atraktivna turnira u igrama League of Legends, FIFA, Overwatch i Hearthstone. FIFA i Overwatch turniri tražili su predregistraciju igrača koji žele sudjelovati, a nagradni fond svakog turnira iznosi 1.000 eura. Svi potencijalni sudionici turnira League of Legends mogli su se uključiti u tri kruga kvalifikacija. U kvalifikacijama je sudjelovalo više od 900 igrača, a 40 igrača, odnosno 8 timova se plasiralo na veliko finale u kojem će najbolji podijeliti nagradni fond od 5.500 eura. Poseban će doživljaj biti turnir u Hearthstoneu jer će se kvalifikantima pridružiti 4 profesionalna igrača koji će se drugi dan turnira sučeliti s 4 najbolja igrača prvog dana i boriti se za nagradni fond od 10.000 eura. Lifecoach je u karijeri osvojio niz visokoprofilnih turnira, a Thijs je dvije godine zaredom nastupao na Blizzconu, najprestižnijem svjetskom Hearthstone turniru. Rdu je je većini poznat kao Dreamhack master jer ima najviše osvojenih Dreamhackova, a SuperJJ je u zadnjih godinu dana završio u vrhu 10-ak velikih turnira. Svi posjetitelji će moći upoznati i isprobati najnovije tehnologije kao što je VR, a moći će susresti i najpoznatije regionalne YouTubere te od njih iz prve ruke saznati kako se razvija uspješan YouTube kanal. Mudja je srpski komentator igara i YouTuber koji postaje sve popularniji u cijeloj regiji. Prije tri godine je pokrenuo YouTube kanal koji ima gotovo 700.000 pretplatnika i više od 280 milijuna pregleda. Bloodmaster je prije pet godina pokrenuo YouTube kanal koji je do sada prikupio više od 126 milijuna pregleda i skoro 315.000 pretplatnika. Za sad snima isključivo Minecraft, a najgledaniji serijal do sada mu je Minecraft – Preživljavanje. Kofs je kanal Kings of Fails Show otvorio prije tri godine i prikupio više od 144 milijuna pregleda i 378 tisuća pretplatnika, a snima različite igre. Program oba dana starta u 10:00, a Zagreb Gaming Arena otvorena je i za gledatelje – dvodnevne ulaznice mogu se nabaviti po cijeni od 50 kuna. Sve informacije o kupnji ulaznica mogu se pronaći na www.croatiawintermusicfestival.com, www.ticketshop.hr i u Tisak Media poslovnicama. 