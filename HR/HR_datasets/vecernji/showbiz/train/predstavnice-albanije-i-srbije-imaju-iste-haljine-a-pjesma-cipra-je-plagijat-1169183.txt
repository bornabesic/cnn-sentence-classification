Svaki Eurosong obilježi pokoji skandal, pa tako ni 62. izdanje ovog prestižnog glazbenog natjecanja nije bilo iznimka i zasad ga prati par manjih trzavica. Nakon prve polufinalne večeri brojni europski mediji zaključili su kako se dogodila velika nepravda što u finale nije prošao crnogorski predstavnik Slavko Kalezić.  Nije im jasno kako Slavko, koji je slovio za favorita i imao je atraktivan nastup, nije prošao u finale. S druge strane u finalu u subotu ćemo gledati predstavnika Cipra Hoviga čiju su pjesmu "Gravity" mnogi ocijenili lošom kopijom hita "Human" od Rag'n'Bone Mana.  Kod pjevačica se pak bitke vode na modnom polju. Naime, obožavatelji Eurosonga uočili su kako predstavnica Albanije Lindita  i predstavnica Srbije Tijana Bogićević imaju jako sličnu, gotovo identičnu bijelu haljinu.  Kada su se pojavili komentari obožavatelja na ovu temu glavni stilist radio televizije Srbija Srđan Vekić objavio je post u kojem kaže kako on ove godine nije radio haljinu za predstavnicu Srbije i dodao je kako se ograđuje od tog dizajna. Dao je time do znanja da ne želi da se njegovo ime provlači u ovom kontekstu, a ubrzo je post izbrisao s društvenih mreža.  