Stephanie Del Valle, 20-godišnja ljepotica iz Portorika, nova je Miss svijeta 2016. godine. Ona se preksinoć u Washingtonu borila za prestižnu titulu s još 116 djevojaka, među kojima je bila i Angelica Zacchigna, Miss Hrvatske. Vratimo dignitet izboru Angelica nije ušla u uži krug natjecanja, a pobjedu u talent kategoriji natjecanja, u kojoj je cijelo vrijeme bila jedna od favoritkinja, odnijela je misica iz Mongolije. Iako su mnogi očekivali uspjeh 22-godišnje studentice iz Novigrada, to se, nažalost, nije dogodilo. Od 90-ih godina i uspjeha Fani Čapalije, Branke Bebić i Anice Kovač, koja je 1995. osvojila krunu prve pratilje Miss svijeta, naše djevojke glase za jedne od najljepših na svijetu, ali ne uspijevaju ući u uži izbor najvažnijeg natjecanja ljepote. Naše misice godinama nisu uspijevale ući ni u top 30, sve do 2008. kada je Josipa Kusić osvojila osmo mjesto. – U Hrvatskoj se dogodila inflacija izbora. Nažalost, skandal koji se dogodio s Lejlom Šehović ostavio je posljedice pa su se oni koji bi mogli pridonijeti izboru maknuli od njega. Naime, uz ljepotu jako je važno i lobiranje. Nekad se lobiralo na sve strane, čak i u najvećim svjetskim agencijama, ne bi li nas netko primijetio. Od 1991. do 1995. postojao je i dodatni interes za naše ljepotice zbog događaja koji su obilježili taj dio naše povijesti. Nažalost, danas nema prave selekcije, a ni pripreme kandidatkinja pa se u vrijeme svakog izbora otkrije da nam kandidatkinja nema ili haljinu ili cipele. Sve to utječe i na rezultat – rekao je Hamed Bangoura, suvlasnik modne agencije Midiken, dodavši da ne zna što bi se moralo dogoditi da se stvari promijene.  – Sigurno bi trebalo opet osnovati neki tim i vratiti dignitet izboru za Miss Hrvatske, a to je teško. Nacionalni izbor više ne prati ni HTV. Biraju se djevojke, a da nitko iz struke više ne zna kako. Problem nije u Hrvaticama, one su i dalje sigurno među najljepšim zemljama svijeta. Bez obzira na sve, treba čestitati našoj predstavnici jer se dobro predstavila u talent showu. Rekao bih i da mislim da Hrvati imaju malo većih briga od izbora za Miss pa danas taj izbor, koji je nekad bio prestižan, ne predstavlja nikakvu prednost i ne pomaže djevojkama da ostvare snove – zaključio je Hamed.  Tihana Harapin Zalepugin, vlasnica agencije Talia, bila je casting menadžerica u direkciji Miss Hrvatske u zlatno doba izbora za miss. – Angelica se na izboru u Šibeniku istaknula iznimnim talentom, zdravom ambicijom, blagošću. Željela je biti prva, ali ne na račun nekoga drugoga. Sve su to važni elementi koji uz ljepotu donose veliki plus. U Washingtonu je puno napravila, nije mala stvar među 130 djevojaka biti među prvih deset talentiranih i čak druga u kategoriji Sport – rekla je Tihana.  