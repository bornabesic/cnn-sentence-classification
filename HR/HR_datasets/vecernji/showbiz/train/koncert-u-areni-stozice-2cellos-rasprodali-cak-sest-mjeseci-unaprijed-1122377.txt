Luka Šulić i Stjepan Hauser iz 2Cellosa mijenjaju povijest ljubljanske Arene Stožice. Naime, prvi su kojima je pošlo za rukom najavljeni koncert rasprodati pola godine unaprijed. Naši violončelisti svjetskog glasa u Areni Stožice nastupaju 7. travnja, a sve karte za ovaj koncert rasprodane su u rekordnom roku. Zbog tako velikog interesa dodan je još jedan datum, pa će dečki svirati i 8. travnja u ovoj dvorani. Tako će u dva dana gotovo 30 tisuća ljudi uživati u vrhunskim izvedbama poznatog dvojca. Europsku turneju Luka i Stjepan započeli su u svibnju spektakularnim koncertom pred 12 tisuća ljudi u Areni di Verona na kojem su proslavili i svoj peti rođendan.Rođendansko slavlje nastavilo se i u Zagrebu gdje su dečki 3. srpnja priredili pravi spektakl na Tomislavcu, a nema sumnje da će jednako energični biti i na koncertu u Ljubljani.