Model Irina Shayk šokirala je objavom fotografije u kupaćem kostimu samo nekoliko tjedana nakon porođaja. Stručnjaci pak savjetuju da se organizmu ostavi dovoljno vremena za oporavak od trudnoće i porođaja, što podrazumijeva izbjegavanje dijeta i rigorozno vježbanje. Tako se, primjerice, ako žena doji dijete, savjetuje unositi i do 500 kalorija više nego inače i nikako ne pribjegavati dijetama. No Irininim stopama idu i domaće mame. – Svojih 18 kg, koliko sam dobila u trudnoći, uglavnom sam uspjela otopiti. Ostalo mi je još nekoliko kg viška, ali znaju mi reći kako je to baš onoliko koliko mi je prije nedostajalo, no ja se s time ne slažem. Kako sam rodila carskim rezom, liječnik mi još ne dopušta vježbati, ali puno se šećem – kaže Mirna Maras Batinić, koja je prije mjesec i pol rodila drugo dijete, kćer Meri. Pjevačica Pamela Ramljak u trudnoći se udebljala 12 kg. – Trenutačno imam dva kg više nego prije, no to mi se sviđa. Iznenadila me brzina oporavka; tri tjedna nakon porođaja trbuh mi je bio ravan – kaže Pamela koja je u siječnju rodila sina Antuna. Pjevačica smatra kako je za takvo stanje stvari “kriva” genetika, ali i njezina disciplina, i to ne samo u trudnoći nego cijeli život. – Imam dobar metabolizam, oduvijek jedem raznoliko, a imam sreću što baš ne volim slatkiše. Ne sjećam se kad sam posljednji put pojela komad čokolade – kazala je Pamela. 