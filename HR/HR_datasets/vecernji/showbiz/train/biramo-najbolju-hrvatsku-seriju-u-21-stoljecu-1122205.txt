Prošle je nedjelje na HRT-u s emitiranjem počela serija "Novine", koja je je u mnogim kritikama već svrstana u najbolje domaće serije serije svih vremena. Hrvatske TV kuće s nacionalnom koncesijom posljednjih su godina emitirale nekoliko dobrih serija, a mi ćemo se pokušati prisjetiti onih najboljih, emitiranih u 21. stoljeću. Koja je od njih najbolja, odlučit će čitatelji portala Vecernji.hr glasovanjem koje traje do nedjelje. Izdvojili smo deset prijedloga, poredanih kronološkim redom. U obzir za ovaj izbor došle su samo dramske i humoristične serije napravljene za televiziju, dok ćemo u drugom izboru birati najbolju telenovelu. 1. Bitange i princeze TV kuća: HRT Emitiranje: 15. travnja 2005. – 8. ožujka 2010. Broj epizoda: 108 Serija redatelja Gorana Kulenovića rađena je po uzoru na poznatu američku seriju "Prijatelji", a osvrće se na živote pet prijatelja – Roberta Kumerlea (Rene Bitorajac), Irene Grobnik (Mila Elegović), Kazimira Hrasteka (Hrvoje Kečkeš), Tea Friščića (Tarik Filipović) i Lucije Toč (Nataša Dangubić). Tu je i cijeli niz sporednih likova, među kojima se posebno izdvajaju Gazda (Predrag Vušović) i Saša (Mile Kekin). 2. Odmori se, zaslužio si TV kuća: HRT Emitiranje: 26. veljače 2006. – 1. siječnja 2014. Broj epizoda: 74 Serija je nastala prema ideji Gorana Tribusona i Snježane Tribuson. Riječ je o seriji čija je gledanost dosezala i dvadesetak posto, a bila je gledanija i od središnjeg Dnevnika HTV-a. "Odmori se zaslužio si" prati život obitelji Kosmički, čija je glava obitelji Marko (Ivo Gregurević) koji radi kao službenik u katastru, i to uvijek naglašava. Supruga Ruža (Vera Zima) domaćica je koja najčešće smiruje svađe između Marka i djece – najstarijeg sina Dude (Goran Navojec), kćeri Bibe (Dora Fišter) te drugog sina Nene (Igor Mešin). 3. Stipe u gostima TV kuća: HRT Emitiranje: 9. ožujka 2008. – 29. lipnja 2014. Broj epizoda: 130 Najdugovječnija hrvatska serija emitirala se čak sedam sezona. Autori su Ištvan Filaković, Ognjen Sviličić i Dražen Žarković. Radnja serije započinje dolaskom Stipe (Filip Radoš) u Zagreb na liječničke pretrage. Stipe je udovac iz Zagore. Unatoč najavljenom kraćem dolasku, Stipe se udomaćuje u stanu sina Ive (Vedran Mlikota), diplomiranog veterinara koji nikako ne može naći posao i ne trudi se da ga nađe. Ive je u braku s Lanom (Suzana Nikolić), pravom Zagrepčankom, vlasnicom frizerskog salona. Imaju sina Dina (Nail Hasanović). Stipin mentalitet, razmišljanje i neshvaćanje navika gradske obitelji dovodi do niza komičnih situacija. 4. Mamutica TV kuća: HRT Emitiranje 15. studenog 2008. – 17. srpnja 2010. Broj epizoda: 40 Kriminalistička serija djelo je autora Zorana Margetića, Roberta Orhela, Vlade Bulića i Nenada Stipanića. Radnja serije smještena je u Mamuticu, veliku stambenu zgradu u Zagrebu, a protagonist je njezin domar Božidar "Božo" Kovačević (Sreten Mokrović), inače bivši policajac. Božo se svojim iskustvom, odnosno poznavanjem zgrade i njezinih stanara, koristio kako bi svom prijatelju, policijskom inspektoru Jerku (Ljubomir Kerekeš) pomogao u rješavanju niza kriminalističkih slučajeva u i oko zgrade. 5. Zakon! TV kuća: HRT Emitiranje: 5. siječnja 2009. – 15. lipnja 2009. Broj epizoda: 24 Humoristična serija autora Zorana Lazića i Tončija Kožula svojim specifičnim humorom punim apsurda i nadrealizma našla je mnoge obožavatelje. Radnja je smještena u Svetkovinu, mjesto na samoj granici dviju prosperitetnih županija, u prijestolnicu industrije namještaja. Zahvaljujući jakim policijskim snagama, inspektoru Zdravku Mačeku (Stojan Matavulj) i njegovu zamjeniku Mateu Ćiriću (Robert Ugrina), to je najsigurnije naselje u domovini... 6. Instruktor TV kuća: RTL Emitiranje: 10. rujna 2010. – 23. studenog 2010. Broj epizoda: 12 Humoristična serija u formatu pseudodokumentarca. Televizijska ekipa na čelu s novinarom (Sven Medvešek) odlazi na Vis snimiti reportažu o instruktoru vožnje (Stjepan Perić) i njegovu jedinom polazniku autoškole "Đir" Marjanu (Damir Rončević) iz Zagreba. Purger Marjan već se tri godine priprema za vozački ispit, ali i dalje nije spreman za njega. Zakonski rok ih dovede do toga da moraju položiti Marjanov ispit ili će doživotno izgubiti pravo na njega. 7. Loza TV kuća: HRT Emitiranje: 9. listopada 2011. – 29. siječnja 2012. Broj epizoda: 16 Redatelji su Goran Rukavina i Dario Pleić. Glavnina radnje vrti se oko mladog para, Maje (Leona Paraminski) i Frane (Vicko Bilandžić), koji dolaze iz Zagreba na otok Kampar kako bi si tu osigurali egzistenciju i osnovali obitelj. Frane je sin uglednog otočkog vinara Vinka Radovanija (Žarko Radić), s kojim želi unaprijediti obiteljski biznis. Da bi u tome uspjeli, moraju širiti nasade loze pa su bacili oko na veliko zemljište smješteno tik uz more. Međutim, isto zemljište rado bi kupio i Zvonimir Gamulin (Milan Štrljić), Majin otac, inače građevinski tajkun, porijeklom s istog otoka. 8. Počivali u miru TV kuća: HRT Emitiranje: 4. siječnja 2013. – 7. travnja 2015. Broj epizoda: 22 Kreatori serije su Goran Rukavina i Koraljka Meštrović. Priča je to o mladoj televizijskoj novinarki Luciji Car (Judita Franković) koja se, uz pomoć umirovljenog zatvorskog čuvara Martina Strugara (Miodrag Krivokapić), upušta u istraživanje sudbina ljudi pokopanih na napuštenom zatvorskom groblju. Pred njima počinju izranjati duhovi proteklog tranzicijskog vremena, ono njegovo naličje koje smo brzo zakopali i ostavili zaboravljeno, bez suočavanja s pravom istinom. Tonući sve dublje u mrežu tajni, zločina i urota koje su ispreplele živote običnih ljudi, politiku i medije, Lucija će se naći u životnoj opasnosti te se suočiti sa strašnim istinama o sebi i bliskim ljudima. 9. Patrola na cesti Tv kuća: HRT Emitiranje: 24. siječnja 2016. – 21. veljače 2016. Broj epizoda: 5 Mini krimi-serija prema književnom predlošku pripovijetke splitskog novinara i književnika Jurice Pavičića. Josip (Krešimir Mikić) iz rodnog mjesta na granici Hrvatske i Hercegovine davno se doselio u Zagreb i radi kao policajac, a njegov brat Frane (Slavko Sobin) ostao je u mjestu i uvijek birao lakši put, čak i ako on vodi s one strane zakona. Frane je oženjen s Marom (Nataša Janjić) i ima kćer Josipu koju obožava. Kada umre Josipova i Franina majka, Josip odluči vratiti se u mjesto kako bi se mogao brinuti za oca. Već prilično složene odnose unutar ove obitelji učinit će još složenijima policijska istraga vezana uz šverc preko granice koja dvojicu braće stavlja na suprotstavljene strane... 10. Crno-bijeli svijet TV kuća: HRT Emitiranje: 2. ožujka 2015. – još se emitira Broj epizoda: 24 Redatelj i scenarist je Goran Kulenović. Serija prati doživljaje dvije obitelji za vrijeme osamdesetih godina 20. stoljeća. Ksenija (Jelena Miholjević) je žena srednjih godina koja se rastavila od supruga Jure (Sreten Mokrović), koji se u međuvremenu oženio Srpkinjom Jagodom (Anica Kipčić). Njih dvoje imaju dva sina. Najstariji sin Kipo (Filip Riđički) student je novinarstva kojeg u prvim epizodama upoznajemo kao mladog vojnika u JNA. Njegovi je najbolji prijatelj zagrebački Dalmatinac Žungul (Slavko Sobin), a njegova je djevojka Marina (Sara Stanić) koja radi u Studentskom listu. Kipov mlađi brat Željko (Karlo Maloča), zvan Žac, gimnazijalac je koji proživljava pubertetsku fazu. Jura živi s novom suprugom Jagodom i njezinom kćeri iz prošlog braka Unom (Kaja Šišmanović). Ona se sviđa Žacu koji joj se to boji reći. Situacija se zakomplicira kada Ksenija sinovima objavi da se vjenčala s taksistom Dominikom (Franjo Kuhar), koji se vratio iz Švicarske te ima sumnjivu prošlost. Dominik je također brat Ksenijinine susjede, Dunje (Elizabeta Kukić), koja je apstraktna umjetnica. 