Treći je dan kuhanja u showu 'Tri, dva, jedan – kuhaj!' i žiri više ne može popuštati kandidatima! Tomislavu Špičeku, Ivanu Pažaninu i Željki Klemenčić počinje se dizati kosa na glavi zbog manjka osnovnih kulinarskih vještina kod kandidata koji muku muče s večerašnjim zadatkom – ribljim menijem!  Prva dva dana natjecanja žiri popularnog RTL-ovog gastro showa dopuštao je kandidatima da čine svakojake početničke greške uz napomenu da se opuste i dobro slušaju njihove dobronamjerne savjete. No trećeg dana Željka, Tomek i Ivan izgubili su strpljenje i odbili gledati kandidatima kroz prste pa su sukladno tome cijelu epizodu proveli u ispitivanju njihova znanja i čitanju 'bukvice'!   Osim što su ih smetale neuredne radne jedinice, Tomeku je dozlogrdila i neurednost pojedinih kandidata. Tako je Ozani zamjerio što kuha raspuštene kose pa joj je na poklon donio običnu, kuhinjsku gumicu koju žene inače mrze jer uništava i čupa kosu, dok je Kristijana natjerao da opere ruke jer su mu prsti bili zaljepljeni od smjese za pohanje. Riba i morski specijaliteti natjecateljima su dodatno zakomplicirali stvar jer se rijetko koji par snašao u čišćenju i filetiranju ribe. Željka je provjeravala Sarino znanje o razlici između škampa, gambera i kozica, a nije bila zadovoljna kako je Hrvoje filetirao pastrvu. I Pažanin je imao pune ruke posla jer natjecatelji nisu znali kako se pravilno reže češnjak i filetira orada, pa je uz komentar „zašto natjecatelji nisu vježbali kod kuće“ ipak zasukao rukave i održao im pokoju besplatnu malu školu kulinarstva.  Ako je suditi po komentarima žirija pri obilasku radnih jedinica, večerašnje ocjene bi mogle biti najlošije dosad. Hoće li natjecatelji razuvjeriti žiri svojim specijalitetima, doznajte već večeras u novoj epizodi showa 'Tri, dva, jedan – kuhaj!'  