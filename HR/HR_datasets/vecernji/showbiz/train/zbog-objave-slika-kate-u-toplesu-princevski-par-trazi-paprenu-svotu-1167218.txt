Kate i njezin suprug princ William traže 1,5 milijuna eura odštete i kamata od tabloida Closer koji je 2012. objavio fotografije vojvotkinje od Cambridgea golih grudi, izjavio je u utorak jedan od odvjetnika tog časopisa na suđenju. Te fotografije snimljene na odmoru na jugu Francuske daju "pozitivan imidž paru", smatra odvjetnik Paul-Albrt Iweins, osuđujući "anglosaksonsko argumentiranje odštete i kamata". Tužitelj na sudu u Nanterreu, u pariškoj regiji, gdje se održava suđenje, zatražio je prethodno "vrlo ozbiljne kazne". Tabloidu Closer, koji pripada izdavaču Mondadori France, podružnici talijanske tvrtke Arnoldo Mondadori Editore (holding Fininvest Silvija Berlusconija), sudi se zbog povrede privatnosti. Afera potječe iz 2012. kad su 14. rujna objavljene fotografije ukradene od vojvotkinje od Cambridgea u kupaćem kostimu i golih grudi. Na slikama snimljenim teleobjektivom, prinčevski par sunča se na terasi luksuznog imanja u Luberonu, vlasništvu plemića Linleyja, nećaka engleske kraljice. 