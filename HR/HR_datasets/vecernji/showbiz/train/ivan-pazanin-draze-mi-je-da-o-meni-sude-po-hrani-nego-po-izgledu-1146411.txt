Ubrzo nakon što se pojavio na malim ekranima u showu RTL-a “Tri, dva, jedan – kuhaj!”, talentirani 33-godišnji chef iz Splita Ivan Pažanin osvojio je naklonost publike. Na radost obožavateljica, najprivlačniji hrvatski kuhar vratio se na ekrane. Počeo s pranjem posuđa U inozemstvu se specijalizirao za mediteransku, francusku i talijansku kuhinju, a impresivna lista njegovih klijenata sastoji se od timova Formule 1, članova kraljevske obitelji, tenisača Novaka Đokovića pa do filmskih zvijezda. Odrastajući u Splitu već je od malih nogu pokazivao interes za kuhanje, a ljubav prema tome naslijedio je od bake i mame. Pažanin je karijeru kuhara gradio prošavši sve poslove u kuhinji, pa je tako prao posuđe, čistio i rezao povrće, nakon čega je počeo kuhati za vjenčanja te je na kraju postao chef. Unatoč kulinarskom uspjehu i slavi, ostao je skroman i s obje noge čvrsto na zemlji. Nakon što se prvi put pojavio u showu kao član žirija, ubrzo je uslijedila i slava. Na pitanje kako je ona utjecala na njegov život, odgovara: – Iskreno, nisam imao vremena uživati u slavi. Odmah poslije snimanja showa morao sam se vratiti u restoran. Ne želim se opterećivati slavom, želim uživati u svemu tome u umjerenim količinama pa nisam osjetio neke velike promjene. Nakon što se pojavio na malim ekranima, obožavateljice mu ne prestaju laskati. Na društvenim mrežama mogu se pročitati brojni komentari na njegov izgled i šarm, a mnoge su žene priznale da RTL-ov šou gledaju isključivo zbog njega. Uz Pažanina se često vežu epiteti poput najzgodniji hrvatski kuhar ili najljepši Hrvat, ali njemu je bitnije da ga se prepozna po hrani koju priprema. – Naravno da mi takvi epiteti laskaju, svima je drago čuti takvo što o sebi. No ipak, draže mi je da o meni sude po hrani nego po izgledu, ali ne bunim se – izjavio je Pažanin. Naočiti Splićanin njegovana izgleda nedavno je priznao da nije uvijek tako izgledao nego da je težio 120 kg, koje je izgubio zahvaljujući odlasku na brod, uravnoteženoj prehrani i tjelovježbi. – To su bili kilogrami iz mladosti. Moja pokojna baba uvijek je govorila “Mali je gladan” i djeca su morala jesti. Nakupio sam kilograme jer sam uvijek volio jesti. S nepunih 18 godina otišao sam raditi na brod i ondje radio mnogo fizičkih poslova. Uz laganu regulaciju prehrane i treninge, kilogrami su otišli sami. Srećom, nisam ih nikad vratio – kaže. Za održavanje izgleda zaslužna je upravo redovita tjelovježba, posebice krosfit: – Tjelovježba je važna jer radim posao koji je stresan i nazvao bih to neurednim životom. Ne bavite li se nekim oblikom tjelovježbe, to se osjeti na tjelesnoj pripremljenosti, kondiciji i općenito na tijelu. Zbog toga mi tjelovježba odgovara i godi. Iako nemam previše volje za nju, zaista se dobro osjećam poslije treninga. Iako se može pohvaliti zavidnim izgledom, smatra da to nije važno za posao kojim se bavi, odnosno nije važno kako kuhar izgleda. – Svaki je čovjek individualac i to nema veze s težinom, bojom kose ili izgledom. Najbitniji je tanjur koji dođe do gosta. A kako čovjek izgleda i što nosi, apsolutno je njegov izbor – smatra Pažanin. Iako rado govori o poslovnom životu, privatni život ne voli komentirati. O njegovu ljubavnom životu malo se zna iako, kaže, nema što skrivati, no ne voli detalje javno iznositi. Na žalost brojnih dama, zna se jedino da je već nekoliko godina u sretnoj vezi s prelijepom Solinjankom Andreom Koprčinom. 