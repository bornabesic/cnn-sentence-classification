Svoju priliku da pred stručnim žirijem 'Zvijezda' pokažu koliko dobro umiju baratati svojim glasnicama dobili su i mladići koji će zapeti za oko brojnim gledateljicama. Ne sumnjamo da će im, prošli oni dalje ili ne, broj upita za prijateljstvom na društvenim mrežama porasti. Dejan Roginić iz Oroslavlja se već godinama bavi pjevanjem i sviranjem. Po struci je automehaničar, a glazba mu je najdraži hobi. Ovaj 24-godišnjak je nekoliko puta nastupao na festivalima, svadbama i u kazalištu, kao solo pjevač ili u bendu, zna svirati gitaru i klavir te piše skladbe i tekstove za svoje autorske pjesme. A i s kamerama ima iskustva – bio je sudionik RTL-ovog showa 'Samo nebo zna' u kojem je zanosna natjecateljica Dora tražila partnera iz snova.   Dejanov kolega po struci, Goran Orešković (19) dolazi iz Delnica. Sam je naučio svirati gitaru te odnedavno pjeva u solo vodama. Voli slušati rock i uvijek je spreman za zabavu. Pred žiri će doći s gitarom, a otpjevat će pjesmu 'Opće opasnosti'. Emanuel Srpak (21) iz Čakovca uistinu je svestran mladić. Osim što studira, Emanuel se bavi i pisanjem poezije, proze i drame, skladanjem autorskih pjesama i pjevanjem u alternativnom bendu. U 'Zvijezde' su ga prijavili prijatelji, a prihvaćanje izazova da pred žirijem otpjeva barem jednu svoju pjesmu smatra najluđom stvari koju je u životu učinio.   Fran Malkoč iz mjesta Lukavec, u blizini Velike Gorice, voli glazbu i pjevanje. Dok je njegov brat bio mali, često mu je pjevao uspavanke. Majka je Franu i najveća podrška. Upravo ga je ona ohrabrila da se prijavi na glazbeno natjecanje jer odlično pjeva, muzikalan je, svira gitaru i pjevao je u crkvenom zboru. Hobi su mu videoigrice i teretana. Filip Rudan (17) iz Zagreba s ponosom ističe da je nastupao na školskom pjevačkom natjecanju te da voli slušati electronic dance. Ovaj učenik srednje ekonomske škole već se 4 godine bavi parkourom i stalno je u pokretu. Smatra da zvijezda treba imati dobar karatker, biti dobra i skromna osoba. Pred žirijem će otpjevati pjesmu Toše Proeskog. Show počinje večeras, vodi ga Antonija Blaće, a u žiriju su Mirela Priselac Remi, Maja Bajamić, Massimo, Tony Cetinski i Goran Lisica Fox. 