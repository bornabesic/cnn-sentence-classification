– Četvrti sam put tu i atmosfera je uvijek fenomenalna. To je pravo ludilo – rekla je Jelena Rozga prije samog izlaska na svjetla pozornice Fraport Arene u Frankfurtu, gdje se slavila već tradicionalna osma “Hrvatska noć”. Glazbena reprezentacija I ima Jelena Rozga pravo, bilo je senzacionalno, a uz hrvatsku glazbenu reprezentaciju u čijem su sastavu ove godine, osim Rozge, bili i Ivan Zak, Petar Grašo, Gibonni i Oliver Dragojević, Klapa Rišpet, Miroslav Škoro, Mate Bulić i Mato Blažević, pjevalo je oko 10.000 Hrvata, koji su u Frankfurt na Majni stigli iz svih krajeva Njemačke i svijeta. Bio je to istinski maraton hrvatske glazbe. Kada kažemo maraton, mislimo u doslovnom smislu te riječi jer zabava je trajala od 20 sati do ranih jutarnjih sati idućega dana. – Oliver i ja sve radimo spontano, dogovaramo detalje pet minuta prije nastupa i radimo za dušu i, kad je tako, to publika i osjeti. Kad konstruiraš stvari, osjeti se da je to umjetno i ne pali – otkrio je svoj recept za dobru feštu popularni Gibonni. A njegova recepta držali su se svi izvođači i ljudima iz dijaspore donijeli komadić doma. Bila je to večer iskrenih emocija, susreta i zajedništva, nostalgije i održavanja tradicije koju treba nastaviti. Događaj nije propustio niti nogometaš Ivan Klasnić, a viđeni su i političari Milijan Brkić i Goran Marić. 