Angelina Jolie završila je snimanje svog filma u Budimpešti, a na trodnevnom snimanju u Sarajevu nije se pojavila iako je tamo glumačka ekipa proteklog vikenda proslavila završetak snimanja redateljskog prvijenca hollywoodske glumice. Glumci su se okupili na promociji novog albuma Branka Đurića i njegova benda Bombaj štampa, a tom je prilikom bosanski glumac, glazbenik i redatelj o Angelini rekao sve najbolje. - Ne znam je li mi ovo najveća uloga u karijeri.  Ne mjerim  uloge niti ih stavljam na top-ljestvicu. Za mene nema velikih i malih uloga. Sve su mi bitne i drage na svoj način. Vidjet ćemo kada film bude završen i kada počne prikazivanje. Što se tiče moje uloge, ali i samog filma, teško je nadmašiti Ničiju zemlju. U Italiji sam snimio četiri-pet filmova, a prošlog sam tjedna u Bariju dobio nagradu za glavnu ulogu. O suradnji s Angelinom rekao je: - Dobro i lijepo! Drago mi je što sam dio  ekipe. Iznenadila me je pozitivno. Očekivao sam da je razmažena, što je sasvim normalno za hollywoodsku zvijezdu. Ona je, međutim, sasvim drugačija. Velika je radnica i velika raja, što bismo mi rekli. Uporna je i precizna i zna što hoće. Angelina je sve samo ne razmažena. I ona i Brad i cijela obitelj su odlični. Angelina je vrlo informirana i obrazovana osoba. Nema potrebu raspitivati se o BiH i Sarajevu. Ona zna mnogo više o našoj povijesti nego mnogi ljudi koji žive ovdje. Koliko će mi ova uloga pomoći u karijeri, pokazat će vrijeme. Ne mislim da će se desiti nešto spektakularno. Drago mi je što sam bio dio ekipe filma Untitled Love Story. Dva smo mjeseca bili jedna velika obitelj.  Kako se ponašao Brad Pitt  za vrijeme snimanja? - On se većinom brinuo za djecu i fotografirao, onako za svoj užitak - rekao je Branko Đurić.