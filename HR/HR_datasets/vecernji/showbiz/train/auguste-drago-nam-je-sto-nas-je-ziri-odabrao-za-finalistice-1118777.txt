Od kada traje vaše glazbeno putovanje i djelovanje na domaćoj glazbenoj sceni? Gordana: Auguste su se formirale 2012. godine pod tim imenom, što znači da sljedeće godine slavimo prvih 5 godina benda! Vrijeme zaista brzo leti i zapravo tek ovako kad zastaneš i osvrneš se na protekle godine, shvatiš koliko je toga iza nas. Meni je najdraže od svega što smo imale prilike nastupiti na predivnim mjestima, što su naše pjesme bile odlično prihvaćene od strane publike i radijskih urednika i što smo oko sebe okupile krug ljudi s kojima nam je pravi gušt raditi. Što trenutno radite i pripremate po tom pitanju? Gordana: Trenutačno smo u fazi snimanja materijala koji će se naći na našem drugom studijskom albumu, ali do njegovog izlaska ćete se morati još malo strpiti. Ivana: Osim nastupa na Karlovačko RockOffu, baš smo dobile potvrdu nastupa na Chansonfestu ove godine, a onda će to biti to što se tiče nastupa ove godine. Svu pažnju ćemo usmjeriti na snimanje novih pjesama. Zašto ste se odlučili prijaviti na Karlovačko RockOff festival i što vam znači ulazak među 15 finalista? Gordana: Meni je jako drago što smo između stotinjak prijava izabrani od strane stručnog žirija kao jedan od 15 finalista. Uvijek je lijepo dobiti potvrdu struke jer to znači da je tvoj rad prepoznat kao kvalitetan, a ovdje mi je još drago što ćemo naše materijale imati prilike predstaviti i uživo. Jeste li poslušali "konkurenciju"? Što mislite o ostalim pjesmama i izvođačima s ovogodišnjeg RockOff-a? Gordana: Nisam stigla preslušati sve bendove, ali za mnogo njih sam čula i veseli me što ću se upoznati s njihovim repertoarom na koncertima. Od izvođača bih izdvojila jedan od dražih mi bendova na našoj sceni, Mangroove. Ivana: Upravo tako! Oduvijek pratimo Mangroove, a ove godine otkriće su mi Roppongi Red i baš navijam za njih! Koje pjesme ćete izvesti na nadolazećim koncertima i hoćete li se posebno pripremati za nastup? Gordana: Za svaki nastup se pripremamo najbolje što možemo. Budući da se radi o bendovskom koncertu, mislim da ćemo se više fokusirati na noviji materijal koji je malo manje „akustičan“ nego prvi album. Ivana: Za nastup u klubu savršene su brže pjesme! Svaki nastup je jednako važan, tako da nećemo imati posebne pripreme. Usvirani smo jer smo imali dosta nastupa ove godine, tako da ćemo jednostavno sve pjesme izvesti u pravom augustovskom stilu, pa onda kome se svidi. 