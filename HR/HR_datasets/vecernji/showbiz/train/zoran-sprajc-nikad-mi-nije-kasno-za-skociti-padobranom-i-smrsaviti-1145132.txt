Ove nedjelje od 20 sati gledatelji RTL-a će upoznati pjevače koji su ljubav prema glazbi dugi niz godina držali po strani, a sada je došlo njihovih pet minuta. Da se snovi mogu ostvariti ako to žarko želimo, dokazat će već prvih šestero kandidata u novom glazbeno-natjecateljskom showu 'Nikad nije kasno'. Svi kandidati koji će proći kroz emisije dokazat će da uistinu nikad nije kasno za pokazati što znaju, a urednici, novinari i voditelji RTL-a otkrili su što njima nikad ne bi bilo kasno učiniti u životu. - Nikad mi ne bi bilo kasno plesati tango - kaže Mirjana Hrga dok Zoran Šprajc veli: - Nikad mi nije kasno za skočiti padobranom, dobiti Večernjakovu ružu, smršaviti i dobiti jackpot! RTL-ov voditelj Tomislav Jelinčić na pitanje za što nikad nije kasno u njegovom životu veli: - Meni nikad nije kasno upisati režiju na Akademiji, reći nekome 'oprosti' i pročitati knjigu 'Divlji konj' Božidara Prosenjaka (lektira za osnovnu školu).   Antonija Stupar Jurkin na isto pitanje odgovara: - Nikad u životu, realno, nije kasno za ništa... U svakom trenutku se možeš početi baviti stvarima koje te zanimaju. Naravno ako ti obveze dopuštaju i ako imaš dovoljno vremena posvetiti se stvarima koje te vesele. Kad ću imati više vremena sigurno ću se posvetiti restauraciji starih stvari, što me jako zanima i ispunjava. Jako sam kreativna i apsolutno svaki dan mi dođe neka nova ideja kako bih nešto u stanu mogla promijeniti. Znam da za taj moj hobi definitivno nikada nije kasno. Ali nikad nije kasno i za javiti se staroj prijateljici, sestrični, teti, rodici. Nikada nije kasno otputovati na ludo mjesto koje si zamišljaš od djetinjstva. Samo treba vizualizirati ono što jako želiš i polako ali sigurno ćeš stići do tog cilja! Edita Misirić Vrkljanpak kaže: - Nikad nije kasno za ispunjenje bilo kakvog  sna, iako ne vidim razloga zašto čekati. No, ako nam životne okolnosti ne dopuštaju da izrealiziramo nešto o čemu sanjamo, za to doista nikada nije kasno. Za mene nikada ne bi bilo kasno – nekome se ispričati. To možemo uvijek!  