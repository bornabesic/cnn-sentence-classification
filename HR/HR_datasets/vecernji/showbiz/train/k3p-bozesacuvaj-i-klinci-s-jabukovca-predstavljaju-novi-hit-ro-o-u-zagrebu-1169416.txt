Na službenoj Facebook stranici Jabuke objavljen je singl ''Rođo u Zagrebu'', kojeg potpisuju Kawasaki 3P, Božesačuvaj i Klinci s Jabukovca. Aranžman je, prema hit singlu „Born in the USA“ Brucea Springsteena, napravio Davor Viduka. Tekst potpisuju Albino Uršić, naš najpopularniji dizajner u penziji iz dvojca Božesačuvaj i frontmen K3P, Tomislav Vukelić – Tomfa.  Albino je povodom skladanja pjesme izjavio kako je nakon što je čuo što se dogodilo s legendarnom Jabukom vrlo jasno rekao sam sebi: "Nema se kaj čekati, treba delati!“ Tomfa je kratko dodao; ''Rođo u Zagrebu govori o svim znanim i neznanim rođacima i prijateljima". - Jedva čekamo čuti. Nakon premijere na FB-u, pjesmu ćemo čuti još nekoliko puta tijekom noći s petka na subotu u sklopu programa 'Podrapaću si hulahopke', već poprilično jabučno udomaćenog DJ dvojca Prkosna Čagica aka Fat Friends. Repertoar; gitare (punk, post punk, garage rock, grunge, indie rock). U subotu vas u Jabuci očekuje odlično prihvaćen Discorrosion party by DJ End – dark party za sve ljubitelje synth popa osamdesetih, kao i za simpatizere novijeg dark zvuka.         