Događaj koji se u talijanskim medijima mjesecima najavljuje kao vjenčanje godine zbio se proteklog vikenda. Riječ je o vjenčanju 33-godišnjeg hrvatskog milijardera Davora Lukšića i 30-godišnje Cristel Carrisi, kćeri talijanske glazbene zvijezde koja je svoj trag ostavila i kod nas – popularnog Al Bana Carrisija i pjevačice Romine Power. Je li bilo glamurozno kako se najavljivalo? Sigurni smo da jest, jer u igri su pripadnici poslovne elite i talijanskog jet seta, no teško je govoriti o detaljima jer za medije su informacije dijeljene na kapaljku. Logično, vjenčanje je ipak intimna stvar. Ono što se zna jest da je održano u pitoresknom talijanskom gradiću Lecceu, čije su uličice bile zatvorene za mladence i njihovih 500 uzvanika. Ceremonija je upriličena u baroknoj crkvi San Matteo, mladenku je do oltara doveo otac, a nakon obreda svatovi su se preselili na ranč La Mea u Cellinu. Zgodan je podatak da nije bilo darova, već su gosti izdašne novčane svote kojima bi po pravilima trebali darivati mladence, donirali u organizaciju za zaštitu mora. Par je zajedno pet godina. Upoznali su se sasvim slučajno na jednoj poslovnoj večeri i momentalno zaljubili. Lukšić, čovjek kojeg slobodno možemo zvati jednim od vladara hrvatskog turizma, u javnosti se slabo pojavljuje. Potomak je najbogatije obitelji u Čileu, koja je pak potekla od siromašnog bračkog zemljoradnika Polikarpa Lukšića koji se 1910. ukrcao na prekooceanski brod i otplovio u Južnu Ameriku. Lukšić je vlasnik velikog broja luksuznih hotela diljem jadranske obale, uključujući i dubrovački hotel Excelsior u kojem je proslavio i svoj 30. rođendan i tada hrvatskoj javnosti predstavio svoju zaručnicu Cristel. Ona je pak pjevačica, modna dizajnerica... jednom riječju velika zvijezda u domovini, i to ne samo zbog poznatih roditelja čiji su hitovi poput “Felicita” ili “Ci sara” vladali radijskim eterom ne samo u Italiji već i kod nas. Al Bano i Romina više nisu u braku, rastali su se 1999. pod pritiskom obiteljske tragedije. Naime, njihova druga kći Yelina 1994. u dobi od 24. godine nestala je u New Orleansu i nikada nije pronađena. Cristel je izdala dva glazbena albuma, sudjelovala u talijanskoj verziji “Farme”, česta je gošća televizijskih talk showova. Trenutačno, osim planiranjem medenog mjeseca, zaokupljena je linijom kupaćih kostima Crisberry koje joj pomaže promovirati i suprug, čiji polo tim na turnirima na odjeći nosi ime njezina brenda. U vezi s Cristel postoji još jedna zanimljivost. Naime, njezina je krsna kuma Majka Terezija koja je jučer proglašena svetom. Igrala je značajnu ulogu u Cristelinu životu i njoj u čast mlada žena bavi se volontiranjem i humanitarnim radom.  >> VEČERNJAKOV IZBOR: Top 100 najmoćnijih ljudi u Hrvatskoj 