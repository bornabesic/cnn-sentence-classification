Večerašnje izdanje emisije Provjereno Nove TV bavit će se prevarantima koji mame ljude na besplatno medicinsko savjetovanje da bi im prodali skupocjene proizvode. Novinarka Maja Medaković prerušena je pratila tijek jedne takve prezentacije u trenutku kada je upala inspekcija Ministarstva zdravlja, što su zabilježile kamere. U glavnoj ulozi prezentatora u ovom slučaju bio je Mađar, koji je imao i svog prevoditelja. Prevaranti na početku navode kako nisu liječnici. – Odmah da vam kažem, ja nisam liječnik... za to da se napravi jedno mjerenje, ne trebate biti liječnik... jer će uređaj to odraditi, a ja ću vama predati rezultate –  tvrdio je samouvjereno prisutnima, ali, unatoč ograđivanju da nisu liječnici, nad okupljenima obavljaju preglede. Prevaranti mame ljude na besplatno medicinsko savjetovanje, tvrdeći kako sve rade s dozvolama Ministarstva zdravlja i HZZO-om. Potom, a uglavnom se radi o starijim osobama, uručuju već pripremljene lažne rezultate i loše nalaze. Uz taktike zastrašivanja i teorije zavjera, uvjeravaju kako imaju rješenja za njihove probleme. Naravno, ako od njih kupe skupocjene proizvode. >> Emisija Provjereno: Ne bojimo se prijetnji jer smo svojim gledateljima borci za pravdu 