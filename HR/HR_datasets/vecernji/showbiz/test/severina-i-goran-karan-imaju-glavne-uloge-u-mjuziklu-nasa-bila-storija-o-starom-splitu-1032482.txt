Dobre stvari dugo nastaju, a još dulje traju. Nadamo se da će to biti slučaj i s mjuziklom Nene Ninčevića i Gorana Karana "Naša bila štorija" koji nastaje već sedam godina, ali evo, privodi se kraju. Lokalpatriotica Riječ je o splitskoj priči koja se vraća u sedamdesete godine prošlog stoljeća, a prati ljubavnu priču mlade Ane i Duje, igrača Hajduka, čiji se roditelji protive toj vezi jer su im obitelji u zavadi još od rata. Snimljene su sve pjesme, njih 16, i u studenom će biti izdane na CD-u, a za desetak dana počinje se snimati videospot za jednu njegovu numeru – "Staje svit" – duet Ane i Duje, odnosno Severine i Karana. – Nisam ni znala da se nas dvoje glasovno tako dobro slažemo! On je tu fantastičan, ja mu malo pomažem. Sretna sam što se ova priča kreće i što prvo izlazi CD, a i to je toliko dobar projekt da bi ga bilo suludo raditi na brzinu. Uglavnom, možda sam lokalpatriot, možda sam malo staromodna, ali meni je to nešto najljepše što sam čula u posljednje vrijeme. Pjesme mi zvone na djetinjstvo, na novog Tijardovića, na njegovu ostavštinu koja je ovako pomalo bliska novim naraštajima, na najbolji mogući način su ispjevane melodije... Sjajno – oduševljena je Severina i na pitanje kako će se ona i Karan snaći u ulogama koje pomalo ne pripadaju njihovoj dobi jer su glavni junaci priče jako mladi, odgovara: – Priča je odlična, ali da, malo smo stari za nju jer radi se o 15-godišnjacima. Mislim, ja to mogu, ali ne znam za Karana! Šalim se. Radnja će se morati malo modificirati, radi se na tome, traže se adekvatni ljudi koji će raditi dramaturgiju predstave i prilagoditi scenarij. Severina otkriva još nešto:– Jedna od pjesama, moja solo pjesma "Ispovid", nešto je što ću uvrstiti i na svoj novi album. Ona je svojevrstan nastavak one stare mene koja je tu i tamo znala otpjevati koju dalmatinsku pismu. Ona je ispovijed svake Dalmatinke i vjerujem u nju. Kako se Severina snašla u ulozi Ane upitali smo mi ipak njezina scenskog momka i suautora mjuzikla Gorana Karana. Vremeplov za život – Severina je jedno svjetsko biće prve kategorije i pogodila je pjesme baš kako triba – kazao nam je splitski glazbenik. Uz Seve i Karana u mjuziklu, koji će premijeru doživjeti idućeg ljeta, gledat ćemo i niz drugih poznatih lica. Danijela Martiović glumi Aninu prijateljicu Bjondu, Giuliano je Linc, Dujin najbolji prijatelj, Tedi Spalato igra barba Luku, koji je dobri duh grada, a tenor Stefan Kokošov Anin je otac. Tu su još i Arijana Čulina i Snježana Sinovčić. – Likovi kao da su pisani za njih, sve što trebaju je sjest u vremeplov i vratiti se natrag – kaže nam Karan koji za mjuzikl na kojem radi već godinama kaže da je "soundtrack njegova djetinjstva". – Djetinjstvo je divno doba u kojem tek otkrivaš svijet, a uvijek postoji nečija ruka koja će te i obraniti i pomilovati kako bi lakše shvatio taj svijet oko sebe – nastavlja Karan. Na pitanje kako se priprema na ljubavne scene sa Severinom, kaže: – Ljubav je pitanje srca, a ne pokreta. Naći ćemo mi to u svom životnom iskustvu. >>Udala se Severina – Nakon svadbe razgaljeni par skočio u bazen! >>Goran Karan Britancima pokazao kako se igra picigin 