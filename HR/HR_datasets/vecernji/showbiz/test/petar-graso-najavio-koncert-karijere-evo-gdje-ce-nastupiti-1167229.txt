Nakon što je posljednje dvije godine obilježio s četiri regionalna megahita, te napunio Arene u Splitu i Puli – Petar Grašo priprema veliki koncert u Areni Zagreb. Bit će to kruna karijere popularnog glazbenika koja broji 20 godina, te 20 godina od izlaska prvog albuma 'Mjesec iznad oblaka'. 'Teško mi je i opisati uzbuđenje koje osjećam oko koncerta u zagrebačkoj Areni. Ne samo uzbuđenje nego jasno i tremu. To će zasigurno biti koncert moje karijere i ostvarenje velikog sna. Počašćen sam što mogu ispuniti i želju mojoj brojnoj publici koja me već dugo propitkuje kada će napokon veliki koncert u Zagrebu. Radujem se da ćemo svi zajedno pjevati 25.11.u Areni Zagreb. Bit će to za mene, a nadam se i moju publiku najljepši početak Adventa.', rekao je Grašo najavljujući veliki koncert. Dvadeset godina broji i Narodni radio. Upravo zato proslava u Areni Zagreb bit će dvostruka. Veliku vijest o glazbenom događaju godine, sa svim ljubiteljima najbolje domaće glazbe Grašo je ekskluzivno najavio u programu Narodnog gostujući u 'Jutarnjem klubu' kod Doris Pinčić Rogoznice i Hrvoja Kečkeša. Grašo je tako najavio kako će se 25.studenog u Areni Zagreb pjevati svi veliki hitovi od 'Moje Zlato' preko 'Uvik isti' do 'Volim i postojim' i '92, a najavljuje i pravi scensko glazbeni spektakl. 'Uistinu ćemo se potruditi da pripremimo do sada neviđenu produkciju u Hrvatskoj kako bi naša publika uživala od prve do posljednje minute. Naporno već radimo na tome kako bi pripremili uistinu glazbeni spektakl svjetskih razmjera. Moja publika to definitivno zaslužuje! A bit će tu i raznih glazbenih iznenađenja.', podijelio je Grašo. 