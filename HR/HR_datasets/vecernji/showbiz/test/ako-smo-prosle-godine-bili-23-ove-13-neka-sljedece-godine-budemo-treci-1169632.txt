Jacques Houdek osvojio je 13. mjesto na Eurosongu što je u posljednjih nekoliko godina najbolji hrvatski rezultat. Odmah nakon proglašenja pobjednika, na Facebooku se svojim obožavateljima obratio i sam Jacques. – Hvala vam svima od srca. Presretni smo s nastupom i zadovoljni s 13. mjestom, ako sam dobro shvatio... Nadam se da ovo znači za Hrvatsku da idemo naprijed. Ako smo prošle godine bili 23., ove 13. neka sljedeće godine budemo treći. Živjeli i hvala puno – rekao je zadovoljni Jacques koji i ima razloga biti zadovoljan jer je ostvario najbolji rezultat u posljednjih 10 godina. Naime, ovakav rezultat nismo imali od Severine s Mojom štiklom koja je 2006. godine bila 12. Nakon nje u finalu smo u idućih deset godina imali samo tri puta predstavnika i to Kraljeve ulice i 75 Cents, Igora Cukrova i Andreu Šušnjaru te Ninu Kraljić, od kojih su Cukrov i Šušnjara osvojili najbolje, 18. mjesto. Kraljevi ulice 2008. bili su 21., a Nina Kraljić je lani zauzela 23. mjesto. Otkad sudjelujemo na Eurosongu, najbolje plasirane su bile Maja Blagdan sa Svetom ljubavi 1996. te Doris Dragović s Marijom Magdalenom 1999. godine, a obje su tada osvojile 4. mjesto.  