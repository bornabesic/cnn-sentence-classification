Hrvatska radiotelevizija izvijestila je kako od jeseni na Prvome programu – HTV 1 u večernjemu terminu kreće nova informativno-dokumentarna emisija "Hrvatska za 5", autora Branimira Bilića. Kako se navodi u HRT-ovu priopćenju, u pedesetominutnoj emisiji bit će uživo predstavljeni najbolji pojedinci, skupine, tvrtke i kreativne ideje iz područja kulture, znanosti, obrazovanja, industrije znanja, kreativnoga poduzetništva, humanitarnoga i volonterskoga rada, ekologije i duhovnosti. Kaže se i da je cilj emisije otvaranje prostora kreativnim, poduzetnim i vrijednim ljudima, promicanje kvalitete i natjecanja u dobru, isticanje pozitivnih primjera ljudi koji radom, znanjem i dobrotom čine dobro vlastitoj lokalnoj, nacionalnoj i svjetskoj zajednici. – Emisija će se baviti javnim sadržajima, promicat će pozitivne poruke koje su potrebne hrvatskomu društvu i promovirati ljude koji su nositelji pozitivnih promjena. Pokazat će kako se dobrim djelima, dijalogom, oprostom i pomirenjem može poštovati dostojanstvo svakoga čovjeka – ističe autor emisije Branimir Bilić. Osim što će se u studiju redovito nalaziti gosti, u svakoj će emisiji biti prikazano nekoliko tematskih reportaža novinara iz Zagreba i HRT-ovih centara. Emisija će biti interaktivna i omogućit će gledateljima postavljanje pitanja i komentiranje putem telefona, elektroničke pošte i društvenih mreža, zaključuje se u HRT-ovu priopćenju. Najava povratka emisije Branimira Bilića u program HRT-a uslijedila je nakon njegova višegodišnjeg izbivanja s televizijskih ekrana i protestnih pisama koje je Bilić upućivao Programskom vijeću HRT-a i u kojima je bivšu upravu javne radiotelevizije predvođenu Goranom Radmanom prozivao za "kaotično i alarmantno stanje unutar Informativno-medijskog servisa (IMS) i HRT-a u cjelini". Bilić, koji među tv-publikom ima brojne poštovatelje svoga novinarskog rada za koji je dobio i nekoliko nagrada, ali i kritičare koji mu ponajviše zamjeraju na prenaglašenoj patetici, urednike HRT-a postavljene u mandatu bivše uprave prozivao je za "nisku profesionalnost, etičnost i odgovornost, te političku i svjetonazorsku pristranost". Također je isticao kako je problem HRT-a i IMS-a "promašen model stranačkog, svjetonazorskog, prijateljskog, kumovskog i nepotističkog kadroviranja". >> Bilićev razgovor na HRT 4 bio je senzacionalan – zbog onoga što se rijetko čuje 