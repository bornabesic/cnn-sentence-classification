Oko milijun Hrvata svake nedjelje prati show "Tvoje lice zvuči poznato". Ne čudi, teška su vremena, treba razonode. Pa nas nasmije Maja Šuput koja je te večeri postala Šaban Bajramović ili nas šokira frapantna sličnost Renate Sabljak pjevaču Toši Proeskom. Umjetnički gen od tate Upravo za te, a i brojne druge transformacije ove sezone "kriva" je Marina Mamić, 26-godišnja samouka šminkerica koja je angažman u emisiji Nove TV dobila zahvaljujući objavama na Youtubeu videoklipova transformacija same sebe u neku poznatu osobu. – Sjećam se kako se u srednjoj školi mama ljutila jer se previše šminkam! Već tada sam razvila ljubav prema tom obliku izražavanja da bih se u 21. godini ozbiljnije posvetila tehnikama šminkanja – priča Marina i nastavlja: – A interes za masku razvio se iz hobija crtanja portreta. Tako sam došla na ideju da samu sebe sjenčanjem transformiram u drugu osobu. Počela sam gledati videotutorijale na internetu i prije četiri godine objavila i prvu videotransformaciju. "Pretvorila" sam se u Johnnyja Deppa. Od tada je Marina bila i Severina, Zdravko Mamić, Hurem, Lady Gaga, Balibeg... Njezin rad prati gotovo 10.000 stalnih obožavatelja, a transformacija u Severinu imala je pola milijuna pregleda. – Za jednu transformaciju koja na Youtubeu traje 4 minute, u realnom vremenu mi treba četiri sata... Za lakšu treba dva sata, ali za neke teže opet i po osam sati, ovisno o crtama lica. Uglavnom, u nekoliko sati mogu postati bilo tko na svijetu! – smije se i dodaje: – No ne šetam transformirana gradom jer uživo to nije tako uvjerljivo kao što izgleda snimljeno kamerama. Iako, uz dobar kostim i periku moglo bi se nekoga zavarati. Njene objave spazila je i Martina Novaković, majstorica maske koja predvodi ekipu šminkera showa "Tvoje lice zvuči poznato" i pozvala je da joj pokaže svoju vještinu uživo. – Povela sam sa sobom model, sestričnu, i transformirala ju u Nicki Minaj. Martini se to jako svidjelo i taj isti dan me angažirala. U showu sam se zapravo prvi put okušala u transformacijama na nekome drugome, a ne na sebi. Na setu je super, nema presinga, imamo dovoljno vremena za maske. Kandidati znaju sjediti i po šest sati na stolcu da bi maska bila savršena – kaže Martina. Umjetnički gen povukla je od tate, a od mame je naslijedila upornost. Plan joj je poslije showa završiti stručni tečaj maske, a jednog dana otvoriti i svoj salon. No od videotransformacija same sebe neće odustati. Horor film je posao snova – Poznajem dosta ljudi koji u inozemstvu od takvih videoobjava lijepo žive. U Hrvatskoj je to malo teže bez sponzora. Uglavnom, ako postignete veliku gledanost, postajete Youtubeov partner i dobivate prihod. Nije u pitanju velika zarada, ali ako imate nekoliko milijuna pregleda po objavi, može se zaraditi i do nekoliko tisuća kuna, dakle dovoljno da se živi. Ipak ponavljam, kod nas je malo teže s obzirom na broj stanovnika, ali ako se probijete na inozemnom tržištu, to ide – objašnjava. Hrvatsku bi zbog posla teško napustila jer je jako vezana uz obitelj. Iako, da poslovna prilika dođe sa seta serije "Živi mrtvaci" ne bi razmišljala ni minutu. – Odmah bih spakirala stvari! Fasciniraju me maske u toj seriji, to želim naučiti raditi. Rad na takvoj seriji ili na horor filmu bio bi mi ispunjenje svih snova. >>Saša Lozar pobijedio nakon spektakularne imitacije Annie Lennox >>Maja Posavec kao Eminem: Ljudi mi govore da sličim na Eminema, a to i ja mislim 