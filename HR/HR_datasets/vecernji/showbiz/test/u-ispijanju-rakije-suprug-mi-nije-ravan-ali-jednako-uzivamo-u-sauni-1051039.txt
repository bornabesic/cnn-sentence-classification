Zna se da Indira Levak štikle skida samo u teretani. Ali gle čuda, našli smo još jedan teren na kojem je prisiljena izuti potpetice – skijalište. – Izašla sam iz štiklica i uskočila u pancerice koje su, smatram, veća muka. Štikla od 15 cm neusporedivo je udobnija od njih – vrisnula je Indira jureći niz stazu u austrijskom Nassfeldu. Odlično je raspoložena, skija s malim obožavateljima, hrvatski je tjedan pa sve vrvi našim ljudima. Pitaju je znatiželjni klinci, a zanima i nas, kako je i kada Slavonka proskijala? Sve može sama? – Solidna sam skijašica i od jedan do pet dala bih si čvrstih plus tri. Ja sam iz Županje, a moj suprug iz Bjelovara, gdje je bilo dosta taraba u sokaku koje bismo kao djeca otkidali pa se na njima učili. Uglavnom, nemamo neku tehniku, ali ide – kaže pa nastavlja: – A kako sam doista proskijala? Znate, mene krasi jedna divna osobina, a to je da mislim da mogu sve sama. I tu sam se prevarila. Nisam uzela instruktora, već sam se s društvom odmah popela na crvenu stazu. Bila je to velika greška jer sam nakon tri dana dobila migrenu, a noge su mi bile pune modrica...Strašno. Iako, tada sam i proskijala, ali i shvatila da mi je tvrdoglavost najveća mana. Bilo je to prije osam godina. Zna se da je supruga Miroslava Levaka upoznala u teretani. Kompetitivnih su naravi pa je izluđuje kada je pobjedi u košarci ili beli. Ali na skijalištu nema natjecanja. – Oboje smo sportaši, oboje smo fajteri, ali u skijanju smo podjednaki. A kako smo tek usklađeni u guštanju nakon staze! Moj Mirek ne voli alkohol tako da mi u rakijici nije dobar pajdaš. Ja sama popijem kuhano vino, a potom skupa uživamo u drugom hedonizmu... sauni i vanjskom bazenu, koji je meni koja sam pomalo hipohondar i pazim se zbog glasa pravo otkriće. Voda je 39 stupnjeva, a oko nas snijeg. Milina! Kulen nije ponijela, čeka je, kaže, u hladnjaku i uz njega će se oporavljati poslije ove avanture. U Nassfeldu je prvi put i zaljubila se u njega na prvo spuštanje pa će mu se sigurno vratiti, a do iduće zime evo što očekuje od nove 2016. godine... Oaza u Galovcu – Rad, rad i samo rad. Drago mi je što sam opet mentorica The Voicea. Počela su snimanja, kandidati su sjajni, a nama je lakše jer znamo što nas čeka. Colonia radi punom parom, vani je naš 12. album Feniks, a u tijeku je promocija singlea “Za šaku dukata”. Uglavnom, suprug i ja nemamo mira. Kad nismo na pozornici i oko nje, onda smo u pogonu u Galovcu, gdje proizvodimo profesionalne sprave za vježbanje Coloseum, ali i moj namještaj. Moj dizajn je odlično primljen, svima sam veliko otkriće na tom području. Uglavnom, sretni smo i uživamo, a Galovac je naša oaza mira u kojoj ćemo napraviti vikendicu i sigurno se preseliti i uživati pod stare dane. >> Pogledajte stolac koji je dizajnirala Indira Levak 