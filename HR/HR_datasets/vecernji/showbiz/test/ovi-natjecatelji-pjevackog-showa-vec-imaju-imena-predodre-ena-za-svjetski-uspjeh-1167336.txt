Novi pjevački show "Zvijezde" i prije početka emitiranja, 8. svibnja u 20 sati na RTL-u, pobudio je veliki interes javnosti. Među tisućama prijavljenih natjecatelja našlo se puno kvalitetnih pjevača, ali i onih koji su zanimljivi zbog neobičnih imena. Jerry John Antolos (21) je dijete hrvatskih gena iako je rođen u New Yorku. Kada je imao osam mjeseci, njegovi su roditelji ipak odlučili vratiti se u Hrvatsku, točnije u Šibenik. Jerry bi se rado volio vratiti u Ameriku i ostvariti američki san. Jezik itekako dobro poznaje, s imenom neće imati problema, a u Americi ima i rodbine. Jerry glazbu voli od malih nogu. Pjevao je i svirao orgulje u crkvenom zboru, svira i mandolinu, klavir i gitaru, a trenutno pjeva u Akademskom zboru. Za sebe kaže da je predodređen za pjevača jer ima glas, karizmu i energiju, sve što svaki pravi showman treba imati.   Jessica Atlić McColgan svjetska je putnica. Zajedno je s obitelji proputovala cijeli svijet s obzirom da joj je otac, rođeni Irac, diplomat. Trenutno živi u Zadru i, iako joj je tek 16 godina, vodi zbor i piše svoje pjesme, a inspiraciju pronalazi u svemu što se događa oko nje. Sama je naučila svirati gitaru kada je imala devet godina i nikada neće odbiti priliku da zapjeva pred ljudima. Tako je jednom prilikom, bez prethodne pripreme, održala dvosatni 'koncert' u kampu nakon što se glavni animator pjevač naglo razbolio. I dok je simpatična Jessica svoje ime dobila po liku iz Shakespeareove drame „Mletački trgovac“, njezin kolega natjecatelj iz Rijeke svoje je dobio po liku iz meksičke sapunice „Marisol“. Upravo je to bila želja starije sestre Joseandresa Đerekereca (19), koji je najmlađi od osmero djece u obitelji (tri brata i petero sestara) i jedini koji se još nije oženio. Joseandres smatra da je još premlad za takav korak te da još nije pronašao onu koja je zarobila njegovo srce. Njegovu strast prema glazbi uvelike podržava i otac, koji već godinama svira u orkestru. Upravo ga je on naučio pjevati i svirati pojedine instrumente već u dobi od šest godina. 