“Gubim sve” je novi singl grupe Calido koji naznačuje zaokret u njihovom glazbenom izričaju. Iz gotovo potpunog akustičnog stila Calido se okreće novom elektronskom, odvažnijem i zrelijem zvuku te ozbiljnijoj tematici. “Gubim sve” progovara o nedostatku sigurnosti te narušenom intimnom odnosu dvoje ljudi koji su si nekada mnogo značili, a sada im posljednji zajednički trenuci klize kroz prste. Između sebe izgradili su zid i svaka bliskost je postala stvar prošlosti. Pokušavaju zadržati zadnje lijepe misli, no ipak ne uspijevaju; gube međusobnu prisnost, gube u partneru svoju sigurnu bazu, a samim time gube i dio sebe. Naposljetku, najteže je priznati kraj. “Gubim sve” je ujedno i prikaz društva u kojem živimo, društva praznih obećanja. U svakodnevnici oblikovanoj odlukama drugih koliko god davali, nama se uvijek oduzima. Želimo promijeniti situaciju i želimo izgraditi bolji život za sve nas, ali bez iskrene želje za promjenom ostajemo nemoćni. U nedostatku stabilnosti na svim poljima, osjećamo unutarnje trganje, previranje i naposljetku shrvanost i tugu. U toj svakodnevnoj igri mi zapravo jedini gubimo.  Autor glazbe i teksta je Alan Dović, a glavi vokal izvrsna Vedrana Šlipogor. Režiju osebujnog video spota potpisuju Jadranko Begić-Stripy uz Alana Dovića. Nakon izuzetno dobro medijski prihvaćenog albuma prvijenca “Dobar razlog”, Calido se mogu pohvaliti MTV premijerom njihovih spotova za singlove “Jednom” i “Pokucaj 2x”, CMC premijerom njihovog spota za singl “Kreni dalje”, gostovanjima na brojnim radijskim, televizijskim te emisijama novih medija (Balcony TV, Garaža, Soundstarter...) te velikim uspjehom na brojnim domaćim i regijskim radio postajama, uključujući drugo mjesto na MTV-evoj ljestvici domaćih singlova.  Također, dobitnici su MTV Gold nagrade (2014.) za pjesmu “Govori tiho” nastaloj u suradnji s renomiranim pjevačem i autorom Filipom Dizdarom. 