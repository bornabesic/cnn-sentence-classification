Glumica i aktivistica za ljudskih prava Angelina Jolie u četvrtak je izjavila da uredba američkog predsjednika Donalda Trumpa o zabrani ulazaka imigranata iz sedam zemalja s većinskim muslimanskim stanovništvom u SAD, vrijeđa ranjive izbjeglice i šteti im te bi mogla potaknuti ekstremizam.  Posebna izaslanica UNHCR-a Angelina Jolie je, ne imenovavši izravno Trumpa za New York Times kazala da diskriminacija koja se temelji na vjeri znači "igranje s vatrom".  Oscarovka je dodala da kao majka šestero djece, "rođene u stranim zemljama i ponosne na to što su američki državljani", vjeruje u potrebu sigurnosti nacije, no smatra da sve odluke "trebaju imati uporište u činjenicama, a ne u strahu".  "Želim znati da će za djecu izbjeglica koja ispune uvjete za azil u Americi uvijek postojati netko tko će se založiti za njihov slučaj, da će među Amerikancima postojati suosjećanje te da ćemo uspjeti zajamčiti sigurnost zemlje ne smatrajući stanovnike čitavih zemalja, čak i sasvim male bebe nepodobnima za ulazak u našu zemlju na temelju njihove vjere ili geografske pripadnosti", kazala je glumica.  Jolie (41) je dobila počasnog Oscara za humanitarni rad, a prošle je godine posjetila izbjegličke kampove u Libanonu i u Grčkoj. Ondje se sastala s obiteljima koje su pobjegle pred ratom na Bliskom istoku. Tada je upozorila da "insinuirajući da su muslimani manje vrijedni zaštite, potičemo ekstremizam u drugim zemljama".  S bivšim suprugom, glumcem Bradom Pittom, Jolie ima troje usvojene djece iz Kambodže, Vijetnama i Etiopije, a troje njihove biološke djece rođeno je u Francuskoj i u Namibiji.  