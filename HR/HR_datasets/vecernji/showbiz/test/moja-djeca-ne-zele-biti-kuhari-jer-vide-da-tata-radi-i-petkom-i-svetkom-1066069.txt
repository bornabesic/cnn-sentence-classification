Tomislava Špičeka gledatelji su zavoljeli još dok je kuhao u showu “Kruške i jabuke”, jednom od prvih televizijskih emisija posvećenih kuhanju, a svojim šarmom i dobrim kuhanjem nastavio je osvajati u emisijama “U istom loncu” zatim “Gušti su gušti” i trenutačno u popularnom RTL-ovu showu “Tri, dva, jedan – kuhaj”. Koliko ga gledatelji obožavaju najbolje opisuje crtica iz Špičekove svakodnevice. Mamina jela su bolja – Radim u Kaptolskoj kleti koja je u neposrednoj blizini Dolca i često skoknem do placa u nabavku. Prije sam kupnju uspio obaviti za 15 minuta, a otkako sam u žiriju “Tri, dva, jedan – kuhaj” moram si uzeti barem 45 minuta jer me na svakom koraku zaustavljaju i ispituju o showu i receptima – govori nam kuhar. Ne želi otkriti tko mu je favorit u ovoj sezoni RTL-ove emisije, ali kaže da su natjecatelji napredovali od početka, a njihove pogreške i kulinarske uspješnice bilježi u svoju bilježnicu i svako malo ih dočeka iza ugla i upozori u čemu griješe. – Nije im lako kuhati pred kamerama, jer u tih sat vremena malo ih ometamo mi iz žirija, malo voditeljica Doris Pinčić Rogoznica, ali sad se već dobro nose s tim – kaže Špiček. Poznat je kao tradicionalist kad je kuhanje u pitanju, ali kao svaki profesionalac odlično bi se snašao i s receptima svjetske kuhinje. – Doma uglavnom kuham variva i juhe, ali moja djeca su u fazi istraživanja i vole isprobati jela svjetskih kuhinja i to uglavnom azijsku i kada se toga zažele, spremim im wok ili spring-rolice, a oni mi, naravno, pomažu i vole sudjelovati u kuhanju. Inače kuhinja moje supruge Višnje im je puno draža od moje, a ja ih tu i tamo mogu kupim azijskim jelima – priča kuhar, a na pitanje hoće li njegova kći Paula i sin Ivan naslijediti tatu u profesionalnoj kuhinji kaže: – Nažalost, ili na njihovu sreću, ne žele se baviti kuhanjem jer vide da radim i svetkom i petkom i da me nikad nema doma i mislim da su odlučili ići u neke druge branše.   Pažanin osjetljiv na masnoću U kuhinji restorana u kojem radi na meniju su glavne zvijezde teletina ispod peke, pečena patka s mlincima, domaći kruh, a gosti, mahom i turisti imaju samo komplimente za Špičekovu kuhinju, ali nađe se i pokoji kritičar. – Bilo je situacija kad su mi gosti vratili jelo, to se događa svakome, u takvim situacijama se ispričam i pitam možemo li napraviti nešto drugo. Nema kuhara koji nije to doživio u svojoj karijeri – kaže Tomek, kako ga od milja zovu prijatelji. U showu se odlično slaže s drugim članovima žirija, Željkom Klemenčić i Ivanom Pažaninom, kojeg pokušava preobratiti s mediteranske na kontinentalnu – zagorsku kuhinju. – Ivan je dosta osjetljiv na kontinentalnu kuhinju. Navikao je na maslinovo ulje i teško se nosi s kušanjem nečega što ima svinjske masnoće, ali izdrži – s osmijehom nam kaže Špiček. >> I na Mediteranu znaju dobre čvarke napraviti – Mirna i Franka iznenadile žiri! 