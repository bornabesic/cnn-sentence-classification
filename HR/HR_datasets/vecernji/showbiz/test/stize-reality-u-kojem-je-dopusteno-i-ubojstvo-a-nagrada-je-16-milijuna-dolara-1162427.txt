Ako vam se činilo da je film “Igre gladi” brutalan zbog ideje preživljavanja, onda je novi ruski reality show “Game2: Winter” izvan svake pameti. U divljini sibirske tajge, na nemoguće niskim temperaturama, 30 natjecatelja treba preživjeti devet mjeseci, a nagrada je 1,6 milijuna dolara. Pristanak na sakaćenje Pravila su da nema pravila, pa su tako dopuštene “tučnjave, silovanja i ubojstva” uz 24 sata live streaminga na internetu. Ideja je to kontroverznoga ruskog bogataša Jevgenija Pjatkovskog, koji je već izazvao lavinu kritika i optužbi zbog poticanja na divljačko ponašanje natjecatelja. Do srpnja će biti izabrano 15 žena i 15 muškaraca, koje će naoružane samo noževima spustiti helikopterima u sibirsku divljinu. Dopušteno im je da ponesu 100 kg opreme koja im treba potrajati do travnja 2018. Sibir je inače jedan od najozloglašenijih dijelova planeta gdje ljeti temperatura raste na plus 40 Celzijevih stupnjeva, a zimi se živa u termometru spušta i ispod minus 60 stupnjeva. Zabačeno i negostoljubivo područje Sibira, kamo su godinama deportirani politički protivnici ruskog režima i prijestupnici, sve je samo ne fotogenično i privlačno mjesto, gdje snijeg i led mogu trajati i devet mjeseci. Baš zbog toga Pjatkovski smatra da je to pravo mjesto za reality. Kaže i da se već prijavilo 60 kandidata, no ni sam ulazak u natjecanje nije besplatan. Oni koji prođu selekciju morat će platiti 163 tisuće dolara za sudjelovanje. Snimat će ih 2000 kamera, a svaki od natjecatelja imat će i uređaj za snimanje sa sobom. Sudionici će potpisati pristanak da u snimanju showa mogu biti osakaćeni, silovani ili ubijeni, ali se navodi da policija može uhititi onoga tko počini zločin te će se poštovati zakoni Ruske Federacije, na čijem se teritoriju snima emisija. Među natjecateljima će tako vladati zakon jačeg ili pametnijeg te se u slučaju divljaštva nitko neće miješati, iako će ih svi gledati online. Emisija će se prevoditi na engleski, francuski, njemački, španjolski, kineski i arapski, a već je pet televizijskih kuća zainteresirano za emitiranje. U slučaju da dođe do najgoreg i natjecatelj pomisli da više ne može izdržati, moći će pritisnuti gumb za paniku povezan sa satelitom koji će svi sudionici nositi. Jednom kad ga stisnu – igra će za njih biti gotova, doći će po njih i više neće biti povratka. Ni u tajgu ni do novca koji su uplatili.  >>Ovo su najčudniji reality showovi u povijesti >>Australski reality show: Par se nakon upoznavanja razodjenuo u studiju i krenuo u 'akciju' 