Dobru kriminalističku priču svi vole pogledati, a još kad prateći radnju na ekranu primijetimo i jedno domaće lice u BBC-jevoj uspješnici, gušt je i veći. U seriji “Dolina sreće” zapazili smo, naime, Ivanu Bašić (40), Splićanku s londonskom adresom. Da će ući u svijet glume, oduvijek je znala pa je nakon završene gimnazije u Splitu otišla u London na usavršavanje jezika. Prve se uloge pamte Ostala je, upisala Mountview Academy of Theatre Arts i još za vrijeme dramskog studija upecala ulogu u Oscarom nagrađenom filmu “Quills” Philipa Kaufmana. – To je bilo moje prvo iskustvo na filmu i za mene jako uzbudljiv. Upoznala sam Kate Winslet, Joaquína Phoenixa i Michaela Cainea, a redatelj Kaufman za snimanja jedne od scena prišao mi je i rekao da kamera jako voli moje lice. To sam uzela kao znak da sam na pravom putu – prisjeća se početaka. U posljednjih 15 godina glumila je Ivana u mnogim engleskim serijama pa joj je teško izdvojiti najdražu ulogu, jer je od svake puno toga naučila. Ipak, možda bi mogla izdvojiti seriju "Casualty" na kojoj je radila gotovo dvije godine, a na svakoj epizodi radio je drugi režiser, što je bila odlična prilika za stjecanje znanja. Često glumi uloge žena s područja bivše Jugoslavije, baš zbog naglaska, a i u “Dolini sreće” takva joj je uloga... U tome ne vidi ništa loše. Jezik je adut u glumi – Važno mi je da radim. A i zašto gledati na to kao na neku prepreku, naprotiv, ako ste kreativni, možete iskoristiti to kao svoj adut i izgraditi osobnost na sceni. Pogledajte karijeru Sofije Vergare ili Penelope Cruz – sa smiješkom odvraća. A kako je došlo do uloge u “Dolini sreće”, zanimalo nas je. – Casting direktorica me dobro poznaje pa me pozvala na sastanak s producenticom Juliet Charlesworth i redateljicom Sally Wainwright. Na snimanju je pak bilo fantastično, bila sam okružena iznimno talentiranom ekipom i svi su bili uzbuđeni što rade na seriji koja je lani dobila BAFTA-u za najbolju seriju. Raditi sa Sarah Lancashire bilo je posebno iskustvo, pravi masterclass u glumi – objašnjava Splićanka. Prati i uspjeh domaćeg filma, a rado bi se i sama okušala u glumi na svom jeziku, no ponuda još nije bilo, a Ivana “pikira” na Dalibora Matanića, Vinka Brešana i Hrvoja Hribara. Dok poziv ne dođe, posla je i više nego dovoljno. – Baš sam završila snimanje filma “Streetcat named Bob” Rogera Spottiswoodea po književnoj senzaciji Jamesa Bowena i sad se pripremam za još jednu britansku seriju. Snimanje počinje na ljeto.  >> Cate Blanchett tješili modni kritičari, Leo DiCaprio smješkao se s nagradom u ruci 