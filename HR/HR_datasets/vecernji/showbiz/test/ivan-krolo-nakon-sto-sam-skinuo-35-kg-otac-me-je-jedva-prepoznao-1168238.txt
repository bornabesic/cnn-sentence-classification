Kandidati RTL-ova showa “Život na vagi” tri su mjeseca bili pod strogim režimom: svakodnevno su trenirali i iz prehrane izbacili sve ono što ih je dovelo do prekomjerne mase. Uz pomoć trenera, nutricionista i liječnika nezdrav način života zamijenili su zdravim navikama i tjelovježbom, sve kako bi na kraju jedan od njih izgubio najviše kilograma, dobio pozamašnu novčanu nagradu te, što je najvažnije, novi pogled na život. Nakon šest tjedana show “Život na vagi” došao je do svog velikog finala, a prvi pobjednik je 31-godišnji Ivan Krolo iz Splita, koji je smršavio čak 45 kilograma. “Prošao sam taj naporan i dug put i osjećam se super. Laknulo mi je što je svemu došao kraj jer je stvarno bilo naporno, puno treninga i pravila u kući. Sada se konačno mogu malo i opustiti, ali ne previše”, rekao je Ivan o pobjedi. Kaže da je ovaj izazov prihvatio s jednim ciljem, a to je da pobijedi. “Već sam na intervjuu rekao da ću pobijediti. Činilo mi se kao da je to neka sudbina. Kada sam vidio reklamu na televiziji za ‘Život na vagi’, odmah sam znao da je to za mene. Imao sam problema s bubrezima, pa su se dvoumili, ali sva sreća da su me primili. Kada sam već dobio tu priliku, morao sam je iskoristiti”, objasnio je. Nakon liječničkoga pregleda utvrđeno je da se Ivanu zdravlje znatno poboljšalo. Krvna slika mu je bolja, problemi s kolesterolom manji. Osim zdravstvenog stanja, Ivanu se vratilo i samopouzdanje. “Sve se promijenilo na bolje! Kada smršaviš i poboljšaš fizički izgled i zdravlje, naravno da se vrati samopouzdanje. Odmah misliš da možeš napraviti sve što poželiš”, rekao je Ivan, ispred kojeg sada stoje brojne nove mogućnosti. Ivan osvojio 150.000 kuna te koje misli pametno iskoristiti. U emisiji su sudjelovali ljudi s prekomjernom tjelesnom masom, a njihove transformacije zasigurno su pozitivno utjecale na ljude u sličnim situacijama koji žele promijeniti svoj život. “Dosta ljudi šalje mi poruke i traži savjete od mene. Drago mi je pomoći svima, koliko god ja to mogu. Mislim da sam nekima postao i inspiracija, i to mi je jako drago. Svi to mogu napraviti”, poručuje Ivan ljudima koji žele krenuti putem kojim je on prošao. Ljudi oko njega prvo primjećuju promjenu fizičkog izgleda. Svi su bili vidno iznenađeni kada su ga vidjeli. “Ajme majko, to je bio šok kada sam došao prvi put u Split. Nitko nije mogao vjerovati, pogotovo moji roditelji. Stvarno je bio golem šok jer odavno nisam bio na toj kilaži. Otišao sam sa 130 kilograma, a nakon dva i pol mjeseca vratio sam se sa 95. Stari je čak rekao: ‘Da mi nije sin, uopće ga ne bih prepoznao’”, govori Ivan o reakcijama na svoju transformaciju.  