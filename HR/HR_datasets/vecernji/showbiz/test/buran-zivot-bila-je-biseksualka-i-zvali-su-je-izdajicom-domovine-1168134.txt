Obožavatelji njemačke filmske i kazališne ikone Marlene Dietrich obilježili su 25. godišnjicu njezine smrti u subotu ostavljajući cvijeće na njezinu grobu u Berlinu. Puno ljudi ostavilo je na njezinu grobu vijence, bukete cvijeća i svijeće, a neki su donijeli i poruke. Gradonačelnik Berlina Michael Mueller položio je na njezino posljednje počivalište velik vijenac napravljen od bijelih ruža i crvenih gerbera. Velika američka glumica njemačkoga podrijetla Marlene Dietrich deset godina nakon smrti proglašena je počasnom građankom rodnoga grada Berlina, nakon glasovanja regionalnog parlamenta. Time se željelo odati počast glumici i njezinu zalaganju kao ambasadorici demokratske, slobodne i humane Njemačke, objavili su tada regionalni zastupnici. Radilo se i o posmrtnoj pomirbi glumice i njezina rodnog grada. Rođena 1901., Marlene Dietrich je 1930. napustila Njemačku i otišla u SAD, te je odbila sve prijedloge nacista koji su je molili da se vrati i snima njemačke filmove. Tijekom Drugoga svjetskog rata pjevala je za američke vojnike. Tek se 1960., u sklopu svoje europske turneje, vratila u Njemačku, gdje su je slavili, ali i vrijeđali kao izdajicu svoje domovine. Odlučila je živjeti u Parizu, gdje je i umrla 6. svibnja 1992. U skladu s njezinim posljednjim željama, pokopana je u Berlinu na groblju u četvrti Friedenau, a na grobu je natpis "Počivam tu gdje sam odrasla". Iz javnog života se povukla mnogo godina prije smrti. Zbog ovisnosti o analgeticima ali i alkoholu posljednjih 11 godina života bila je uglavnom prikovana za krevet i tek je obitelji i vjernim suradnicima dopuštala da je posjete. Njena kći i unuka kažu da je čak i u tom periodu bila jako politički aktivna i telefonski je komunicirala s Reganom i Gorbačovom. Neki je se sjećaju po pjesmi "Lili Marlene", neki po imidžu fatalne žene, neki po dubokom glasu, neki po glumi ili kabaret nastupima. Njezin život je obilježila 60-godišnja glumačka i pjevačka karijera koja je doživjela veće uspone i padove. Marlene je bila biseksualka, udala se samo jednom za asistenta redatelja Rudolfa Siebera s kojim ima kći Mariu. Imala je cijeli niz izvanbračnih afera, a među imenima njenih ljubavnika i ljubavnica spominju se francuski glumac Jean Gabin, glumac Yul Brynner i spisateljica Mercedes de Acosta.  Osim u glumi, glazbi i politici njeno Marlene je svoj trag ostavila i u modi. Tijekom 30-ih godina zajedno s Katherine Hepburn bila je jedna od rijetkih žena koja se u javnosti pojavljivala u hlačama. 