Nakon splitske premijere, mjuzikl Nenada Ninčevića i Gorana Karana ''Naša bila štorija'' stigao je i u Zagreb. Dok su nakon splitske premijere svi bili oduševljeni, publika je nakon sinoćnje izvedbe u KC-u Dražen Petrović bila pomalo razočarana. Ako bismo ocjenjivali pojedine segmente mjuzikla, songovi su zaslužili čistu desetku, no produkcija, pa i radnja, ne bi mogli dobiti prolaznu ocjenu. Naravno, u mjuziklima songovi i jesu u prvom planu, no priča o nogometašu Hajduka koji se zaljubljuje u djevojku sa splitske rive pomalo je plitka. Kad tome pridodamo katastrofalno ozvučenje, koje se na nekim dijelovima dvorane nije čulo, a u nekim trenucima je stvaralo užasnu mikrofoniju, dolazimo do ne baš dobrog ukupnog dojma. Ipak, sve oči gotovo 6000 ljudi bile su uperene u Severinu. A najveća pjevačka zvijezda s ovih prostora bila je zaista odlična. Svoje pjesme izvela je bez pogreške, a u trenutku kad Tedi Spalato pjeva "Nisan oženija koju san jubija", Severina je i zaplakala. Osim njih, dobri su bili i Danijela Martinović, Giuliano i Goran Karan te tenor Stefan Kokoškov u ulozi Aninog oca. Tu opet dolazimo do radnje. Pjevači se na pozornici izmjenjuju s mladim glumcima, pa  kao Duju malo gledamo Ivu Perkušića, a onda u njegovoj ulozi zapjeva Karan. Valja izdvojiti i Joška Ševu, koji se pojavljuje u ulozi naratora. Vrhunski profesionalac Ševo duhovito je opisivao mentalitet Splita 70-ih godina prošlog stoljeća, no tijekom svojih monologa komunicirao je i s publikom. Kad su posjetitelji s lijeve strane pozornice počeli negodovati da ga slabo čuju, Ševo se okrenuo prema njima i rekao im "evo, sad ću malo vama pričati". U prvom redu primijetio je i zagrebačkog gradonačelnika Milana Bandića, pružio mu ruku i rekao "on se i onako pojavljuje na svim manifestacijama". Ševo se javio i Severininu sinu Aleksandru, koji je pratio predstavu sjedeći na Igoru Kojiću. Mali Aleksandar u jednom je trenutku i ponudio Ševu štapićima. Ipak, nakon dva sata borbe sa zvukom, mjuzikl je završen dugotrajnim pljeskom. No, ovo je najbolji primjer da su ovakvi mjuzikli ipak primjereniji za KD Vatroslav Lisinski, bez obzira na to što prima tri puta manje gledatelja od Cibone. Tamo ne bi bilo problema sa zvukom. 