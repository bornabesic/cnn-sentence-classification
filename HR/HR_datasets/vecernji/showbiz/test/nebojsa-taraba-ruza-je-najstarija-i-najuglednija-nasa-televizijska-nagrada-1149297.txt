Domaća televizijska serija “Novine“ nominirana je za Večernjakovu ružu u kategoriji TV emisije godine. U toj su kategoriji još i HRT-ovi dugovječni “Plodovi zemlje” sa stažem od nevjerojatnih pedeset i osam godina, emisija “Provjereno” Nove TV koja se emitira već deset godina, HRT-ova povijesna serija “Republika”, te informativna emisija RTL televizije “RTL Direkt” kojoj bitni ritam daje njen voditelj Zoran Šprajc. “Novine” su neromantiziranu seriju koja je podignula dosta prašine, a potpisuju je producenti Nebojša Taraba i Miodrag Sila, nagrađivani redatelj Dalibor Matanić i scenarist Ivica Đikić, inače i plodni hrvatski književnik, ali i novinarski profesionalac sa novinarskim i uredničkim iskustvom. Uz genijalnu glumačku postavu i zanimljiv zaplet, ovo je jedno od najboljih televizijskih ostvarenja u 2016. godini. Jesu li se nadali ovakvom uspjehu i hoće li serija dobiti nastavak, otkrio nam je producent Nebojša Taraba. Što bi vam značilo dobiti nagradu Večernjakova ruža? U prvom redu veliku potvrdu da smo napravili dobar i vrijedan posao. Ruža je naša najstarija i najuglednija televizijska nagrada, imati je „kod kuće“ nije samo priznanje nego i prestiž. Jesu li nagrade poticaj za još bolji rad? Naravno da jesu, i tko god tvrdi drukčije ne govori istinu. Jeste li se nadali ovakvom uspjehu serije „Novine“? Od početka smo znali da radimo na nečemu što izlazi iz standardnih okvira. Ipak, i domaći i međunarodni uspjeh serije uspio nas je iznenaditi. Hoće li „Novine“ dobiti nastavak? Iskreno se nadamo i čvrsto vjerujemo da smo ispunili sve potrebne uvjete za to. Novine su od početka zamišljene kao trilogija, a gledateljima smo „ispričali“ tek prvo poglavlje. Koga ćete povesti na dodjelu Ruža? Doći ću s poslovnim partnerom Miodragom Silom. „Novine“ su naše zajedničko čedo, a i inače smo, što privatno što poslovno, neprekidno zajedno već više od 20 godina. U čemu najviše uživate u slobodno vrijeme? U druženju s petogodišnjom kćeri, prijateljima, u kuhanju... Koji su vam poslovni planovi za 2017. godinu? Na prvome mjestu svakako nastavak „Novina“, ali i neki drugi dramski projekti koje razvijamo. Keshet International, naš globalni distributer, otvorio nam je brojna vrata potencijalnim međunarodnim suradnjama, ali više o tome uskoro. >>Zoran Šprajc: Ova nagrada mi je važnija od Oscara i želim je više nego lani >>Aleksandar Stanković: Red bi bio da opet počnem nešto pisati 