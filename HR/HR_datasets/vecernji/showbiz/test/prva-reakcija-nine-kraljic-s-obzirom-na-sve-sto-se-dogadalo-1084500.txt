Naša predstavnica Nina Kraljić s pjesmom "Lighthouse" na ovogodišnjem Eurosongu skupila je ukupno 73 boda te je Hrvatska završila na 23. mjestu.  Pobjedu je odnijela predstavnica Ukrajine Jamala s ukupno 534 bodova. Nina Kraljić je jutros na Facebooku napisala da mora biti zadovoljna "s obzirom na sve što se događalo".  Kraljić je status počela zahvalom svima koji su s njom bili u Švedskoj "na posredan ili neposredan način".  – Nisu bitne okolnosti, ali moram reći da se ear monitoring i ja nismo zavoljeli čak ni nakon dva tjedna – napisala je Nina. "Ear monitoring" je sustav koji glazbenicima omogućuje da preko slušalica tijekom nastupa čuju ostale instrumente.  – S obzirom na sve što se događalo, moram biti zadovoljna. Puse svima! Idemo doma! – zaključila je svoj status na Facebooku Nina Kraljić. 