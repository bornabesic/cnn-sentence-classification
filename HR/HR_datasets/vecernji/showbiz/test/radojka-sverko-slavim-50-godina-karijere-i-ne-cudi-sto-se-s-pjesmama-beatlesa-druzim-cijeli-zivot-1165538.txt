Koncertnim spektaklom “Sretan rođendan, naredniče Pepper!” Hrvatska slavi veliki jubilej Beatlesa. Beatles Revival Orchestra, koji je nastao samo za ovu prigodu, 28. svibnja u Lisinskom će obilježiti 50. obljetnicu izlaska najvažnijeg albuma svih vremena - “Sgt. Pepper's Lonely Hearts Club Band” legendarnih Beatlesa. Riječkom Beatles Revival Bandu i orkestru Olje Dešića na pozornici Lisinskog pridružit će se Neno Belan, Radojka Šverko, Aljoša Šerić, Daria Hodnik, Marko Tolja, Damir Kedžo, Detour, Luce,The Blondes, Mia Negovetić, Frano Živković, Akvarel, Vedran Božić, Stijepo Gleđ Markos, Bruno i Jan Kovačić, Diana Grubišić Ćiković, Zvjezdan Ružić, Bero Blažević i Tina Kresnik iz Parnog Valjka te Akademski zbor Ivan Goran Kovačić. Tim povodom razgovarali smo s Radojkom Šverko. Ove godine navršava se 50. rođendan jednog od najvažnijih albuma rock glazbe, „Sgt. Pepper's Lonely Hearts Club Band“ Beatlesa. Sjećate li se kad ste se prvi put susreli s ovim albumom? Ove se godine navršava 50 godina moje karijere, pa nije neobično da sam se s repertoarom grupe The Beatles družila cijeli život. Izvodit ćete najpoznatije hitove grupe The Beatles. Koliko je glazba The Beatlesa utjecala na vaš glazbeni smjer i vašu glazbu općenito? Na koncertu u dvorani Lisinski izvest ću pjesmu „Something“, iako na repertoaru imam desetak pjesama Beatlesa koje izvodim dugi niz godina na svojim solističkim koncertima. Osamdesetih godina sam imala zadovoljstvo održati cjelovečernji koncert s pjesmama  Lennona i McCartneya uz pratnju simfonijskog orkestra i mješovitog pjevačkog zbora. I danas na solističkim nastupima često izvodim potpourri Beatlesa, a na repertoaru su još od mojih početaka 1970-ih, za potrebe raznih turneja po svijetu, kada sam često surađivala i sa stranim orkestrima. Možete li navesti koja vam je najdraža pjesma od The Beatlesa? Doista mi je teško opredijeliti se kada sam mnoge njihove pjesme izvodila od samih početaka svoje karijere. „Something“ je svakako jedna od najdražih. Koja je prva pjesma koju ste čuli od The Beatlesa? Ne mogu se sjetiti baš prve njihove pjesme koju sam čula, no zvuk Beatlesa me zainteresirao i inspirirao od prvih susreta s njihovom glazbom. Koji vam je najdraži Beatles? Nisam imala prilike upoznati ih osobno. Ulaznice za koncert "Beatles Revival Orchestra - Sretan rođendan, naredniče Pepper!" u prodaji su na blagajni Lisinskog te putem online servisa ulaznice.hr >>Svjetskoj proslavi Beatlesa pridružuju se i hrvatski glazbenici >>Radojka Šverko uz Zagrebačku filharmoniju slavi 50 godina karijere 