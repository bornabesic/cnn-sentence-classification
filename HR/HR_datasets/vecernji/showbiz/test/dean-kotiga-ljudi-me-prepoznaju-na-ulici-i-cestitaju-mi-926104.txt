1. Jeste li se iznenadili kada ste doznali da ste nominirani za novo lice godine za Večernjakovu ružu i koliko vam to laska? Iako o nagradama ne vodim nikakvog računa, bilo bi lažno reći da mi nominacija barem malo ne laska, a da sam iznenađen – naravno – pa najprije sam mislio da je riječ o nekoj šali. Naime, ne treba smetnuti s uma da sam se ja u cijeloj 2013., tj prije objave nominacija, na televiziji u svojoj ulozi pojavio svega 5-6 puta, i to kao potpuno nov i nepoznat lik. I to u konkurenciji TS Mejaša koji se puštaju na svakom tulumu zadnjih godinu dana i koji postoje već 7-8 godina, Bruna Šimleše kao autora nekoliko književnih bestselera koji kao ime u društveno-kulturnom prostoru figurira također već godinama itd. 2. Pretpostavljam da vas sada ljudi već prepoznaju kao lovca iz “Potjere”. Komentiraju li da ste možda bezobrazni ili da trebate popustiti natjecateljima? Istina je da me prepoznaju, što katkad dobro dođe mom ionako golemom egu, ali kad vas netko zimi zaustavi usred gotovo praznog Ogulina da vam čestita, malo vam sve to bude čudno. Nitko mi još nije komentirao da sam bezobrazan jer shvaćaju da nisam ni ja posebno oštar niti su ti komentari upereni na ljude kao ljude, već na ljude kao igrače kviza. Često mi čak komentiraju da sam im najzanimljiviji lovac zbog toga što stalno meljem. 3. Iznenadite li se kada shvatite što u “Potjeri” ne znate i koje vam je područje sklizak teren? Ne iznenadim se nimalo. Svjestan sam da nisam stroj, nego čovjek i da, iako sam izvrstan kviz-igrač i pokrivam zaista široko područje raznoraznih tema, uvijek se nešto nađe što mi je promaklo, ali znam da pokrivam dovoljno toga, od grčkih mitova preko talijanskih opera do molekularne kuhinje tako da se nemam o čemu brinuti. Najslabije mi je područje svakako biologija, što se i u nastupima pokazalo, kad se ispostavi da pojma nemam kako izgleda kuk ili koja je životinja neka čije sam ime već zaboravio. 4. Pročitala sam da ste zaradu u “Milijunašu” potrošili na DJ opremu. Honorar iz “Potjere” trošite za nadogradnju te opreme ili za neku posve novu zanimaciju?   Istina, neko sam vrijeme kao tvrdokorni partijaner bio zaluđen DJ-iranjem, a kako su ljudi bili vrlo zadovoljni nekim promo miksevima, odlučio sam se ozbiljnije okušati u tome, ali je uskoro fakultet stao na put svemu tome. Pritom bih volio naglasiti da je u percepciji većine ljudi DJ netko tko samo stišće play i stop te pušta rock-pjesme na nekakvim tulumima, dok je u realnom mikrosvijetu elektroničke glazbe DJ pravi umjetnik koji u svom području (kao i bilo tko drugi, kazališni glumac ili akademski slikar) mora djelovati tako da ispriča zanimljivu i originalnu priču, a to mora štimati i tehnički i stilski i svakako nekako, što je užasno teško. Pogotovo ide na živce kad se cijela ta elektronička scena unaprijed nužno povezuje s drogama i inim glupostima. 5. U “Potjeri” djelujete dosta strogo. Kakvi ste kada ste daleko od kamera? Daleko od kamera izrazito sam simpatičan, duhovit, zanimljiv i dobar čovjek. Nisam ja ni u “Potjeri” strog, već imam visoke kriterije i ne popuštam jer previše ljudi popušta, zato i jesmo tu gdje jesmo. Velika većina ljudi ode u restoran i, kad dobije preslan rižoto, uredno pojede i plati, čak nerijetko i poprati komentarom konobaru: “Bilo je fino”, što nema nikakva smisla jer će tada kuhar i dalje kuhati takav rižoto. Ja preslan rižoto vratim i, kao što nemam problema reći da rižoto ne valja, isto tako nemam problema reći da netko nema pojma, jasno, ako se takvim pokaže. Nekima je to “bahato”, nekima “strogo”, meni je to realno i objektivno. >>Odabrano 30 najboljih i najzaslužnijih u 2013.! Glasujte! 