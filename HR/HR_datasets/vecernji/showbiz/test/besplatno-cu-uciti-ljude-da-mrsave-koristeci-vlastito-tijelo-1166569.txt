Uz pomoć Marija Mlinarića, magistra kineziologije i trenutačno najpoznatijeg trenera u zemlji zahvaljujući RTL-ovoj emisiji “Život na vagi”, i drugih kineziologa, nutricionista i liječnika, od 8. svibnja svi zainteresirani mogu postati dio velikog projekta “Uz Pablo budi fit & that’s it!”. Riječ je o akciji koja okuplja sve one koji žele promijeniti način života i osjećati se zdravo i aktivno. U mjesec dana besplatnog treninga na Jarunu, u kojem će glavni i osnovni alat biti tijelo, stručnjaci predvođeni Marijem Mlinarićem mnogim će osobama iz temelja promijeniti način života. – Projektom “Uz Pablo budi fit & that’s it!” želimo polaznicima omogućiti mjesec dana besplatnog treninga. Projektu će se priključiti Kineziološki fakultet sa svojim stručnjacima te nutricionisti i liječnici koji će davati savjete o zdravlju i prehrani. Sudionici će dobiti odgovore kako što brže postići željene rezultate – otkriva Mario, koji već niz godina surađuje s mnogim profesionalnim sportašima poput Mirka Filipovića, Stipe Miočića, Duje Draganje, KHL Medveščaka, Stipe Drviša, ali i s osobama koje su na rehabilitaciji te pretilim osobama kojima je uz treninge potrebna i velika motivacija. – Pretilost je, nažalost, postala veliki problem i u svijetu i u Hrvatskoj. Tim ljudima zaista treba pomoć. Dakle, ovom akcijom želimo pokazati kako najlakše trenirati, kako trenirati kod kuće, kako prilagoditi prehranu – otkriva Mlinarić te dodaje da je bilo kakav oblik kretanja bolji nego nikakav. – Prijavilo se mnogo sudionika i stručnjaka. Divno je znati da u svima nama čuči malo dijete koje je spremno na loptanje, trčanje i uživanje u rekreaciji. Vjerujem da zaista možemo pomoći i dati puno savjeta – otkriva. Mario se svakodnevno susreće s različitim ljudima koji se aktivno trude poboljšati način života, a potvrda da je učinio nešto zaista korisno za njih upravo su njihovi dobri rezultati. – Vidjeti da je netko od polaznika postigao rezultat zapravo je kruna mojeg posla. Kruna svega je kada vidim rezultate, kada maknemo one silne izgovore ne mogu, ne da mi se, nemam novca, ne stignem – zaključuje Mario i dodaje da su vam potrebni samo voda, prozračna odjeća, puno pozitivne energije i dobra volja. Ova zdrava akcija počinje u 18 sati na jarunskoj trim-stazi (kod Aquariusa), a treninzi će se održavati svaki radni dan. Nakon treninga polaznici će se moći besplatno savjetovati s liječnicima i nutricionistima. Osim ovog projekta, pred Marijem je i finalni tjedan showa “Život na vagi” u kojem su ostali Leonardo koji je ušao u kuću sa 141,9 kg, a na zadnjem vaganju težio je 116,4 kg, Krolo koji je imao 128,9 kg, a u finalni tjedan ušao je sa 106 kg, Ana koja je sa 109,1 kg pala na 87,4 kg, Gabrijela koja je ukupno prije finalnog tjedna izgubila 33,4 kg, Katarina, jedna od kandidatkinja koja je najviše smršavjela, čak 34,6 kg, imala je 137 kg, a sada ima 102,4 kg, Neven koji je imao 240,2 kg i smršavio je 42,4 kg te Darjan koji je imao 124,5 kg, a sada ima 96,8 kg. 