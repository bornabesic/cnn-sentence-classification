Na njegovu glumačku karijeru “krivac” je njegova majka, a iako je teško dolazio do prilika na pozornici, Yunus Emre Yıldırımer uspio je ostvariti svjetsku slavu. U seriji “Pitanje časti” tumači Şinasija, a s njim ga povezuju i neke sličnosti u stvarnom životu, poput primjerice četvrti Faith u kojoj je živio njegov televizijski lik, ali i on sam po dolasku u Istanbul. U seriji tumači mladića kojeg uvažava cijelo susjedstvo te je privržen klasičnoj glazbi i djevojci Neriman. Kao i u stvarnom životu, bez obzira na mladost vrlo dobro zna što želi i ne pridaje veliku pozornost materijalnim stvarima. Također, kao što mu je u seriji Neriman bila vrlo važna, i u stvarnosti supruga za njega ima iznimno mjesto. Veliku sličnost sebe i likova koje glumi objašnjava time što voli i glumiti i gledati filmove koji se temelje na stvarnim događajima. – I kao gledatelj biram sadržaje koji su realistični jer oni izgledaju stvarnije i tjeraju te da istražuješ dalje – objasnio je glumac. Ne mari za novac Gluma mu se oduvijek činila kao dobro zanimanje, no život ga je kao dječaka vodio u drugom smjeru pa je u srednjoj školi igrao košarku, no nije imao mogućnosti za napredovanje. Da je gluma poziv za njega, shvatio je nakon što ga je u jednoj predstavi očarao turski glumac Yetkin Dikinciler. Tada se na majčin nagovor priključio novoj kazališnoj družini u Istanbulu. – Iako je završila samo osnovnu školu, moja majka puno toga zna. Vrlo je zanimljiva osoba – govori Yunus. Majka ga je naučila boljem turskom jeziku, ali i arapskom, s obzirom na to da obitelj ima arapske korijene. Podučavala ga je i pravilima lijepog ponašanja. – Neprestano nas je upozoravala da moramo paziti kako se držimo u javnosti – rekao je glumac. Također, majka mu je rekla da će se, ako želi imati prijatelje, morati uklopiti. O majčinim riječima i o činjenici da je teško steći prijatelje, mnogo je spoznao kad je došao u Istanbul, gdje je uočio neke razlike između novog grada i rodnog Dijabarkira: – Vidim da je tu novac vrlo važan i da ljudi puno razgovaraju o njemu. Kod nas doma se nikad ne razgovara o novcu, već ga imamo kako bismo ga trošili. Također, u Istanbulu ljudi ne drže do svoje riječi – govori glumac. Ponajprije je iz tih razloga u Istanbulu stekao samo dva prijatelja, međutim ni s njima nije bio vrlo blizak, najviše zbog svoje nepovjerljivosti i uplašenosti. Prilikom dolaska u Istanbul nije se odmah počeo baviti glumom. Radio je razne poslove poput konobarenja i prodavanja posuđa. Živio je kod djeda koji mu je rekao da s obzirom na to da nije htio studirati, mora raditi. – Kod nas je običaj da muškarac preuzme odgovornost i uzdržava svoju obitelj. Tako nas odgajaju – objašnjava Yunus. Upravo su obitelj i odnosi unutar nje glumcu vrlo važni. Iako potječe iz neobične obitelji u kojoj su mu roditelji u krvnom srodstvu, bratić i sestrična, to nije ostavilo traga na potomke pa su sva djeca u obitelji rođena normalna. Osim razlika u međuljudskim odnosima, Yunus objašnjava i postojanje razlika u odijevanju u Istanbulu i u Dijabarkiru: – Muškarci u Dijabarkiru mnogo pozornosti posvećuju odjeći. Kod nas su bijele čarape simbol čistoće, a ovdje se rugaju zbog njih – govori glumac. Otac mu je bio upravitelj banke, a veliku pozornost pridavao je odjeći za posao te je to prenio to i na svog sina. Kao i njegovi roditelji, i on i supruga Melissa vjenčali su se vrlo mladi. – Nema ništa ljepše od toga da vrijeme provodim s njom. Supruga i ja živimo spokojno i u sreći. Prijatelji nas posjećuju i mi posjećujemo njih i ništa više od toga nam ne treba – govori glumac. Za istok Turske, odakle potječe, karakteristična je povezanost majke i sina, ali Yusun dodaje da je njegova majka iznimno povezana s njegovom suprugom. Ne zanimaju ga kritike – Kad sam joj priopćio da ću se oženiti, rekla mi je da se moram dobro brinuti o svojoj supruzi i usrećiti je. Na istoku zemlje majke jako vole svoje sinove, no njoj je bilo najvažnije da usrećim svoju odabranicu te sam siguran da više voli svoju snahu nego mene – šali se Yusun. Publika ga ističe kao najvećeg aduta serije “Pitanje časti”, ali on se na napise u medijima ne obazire previše. – Čak i ako su kritike loše, neću se baš obazirati na njih. Ljudski je griješiti. Nadam se da time neću nikoga povrijediti – poručio je. >> Nova turska serija govori o čežnji da obitelj ostane na okupu 