– Vožnja biciklom znači boljitak i za zdravlje naših građana, ali i rezultira čišćim gradom, kakvom težimo svi koji ga volimo – istaknuo je gradonačelnik, gospodin Milan Bandić, predstavivši projekt Europski biciklistički izazov 2016. na današnjoj konferenciji za novinare u Kavani Johann Franck na Trgu bana Josipa Jelačića. Koordinatorica projekta, gospođa Darinka Jug, podsjetila je da je ovaj hvalevrijedan projekt pokrenuo grad Bologna kao projekt natjecanja europskih gradova u svakodnevnom korištenju bicikala. – Grad Zagreb se u projekt prvi put uključio prošle godine i možemo biti ponosni na činjenicu da se već u prvoj godini pozicionirao na 15. mjesto te da je ukupno 355 Zagrepčana biciklima odvozilo 31.315 kilometara i pritom su uštedjeli 6326 kg CO2. Ove nam je godine naravno cilj da budemo još uspješniji – istaknula je. FOTO: Sanjin Strukić/PIXSELL Gospodin Dubravko Teur, zamjenik načelnika Policijske uprave zagrebačke, informirao je o dosadašnjim iskustvima u pilot-projektu policijske biciklističke ophodnje na području grada te izrazio podršku policije projektu koji će veći broj građana potaknuti da za prijevozno sredstvo odaberu bicikl što svakako može pridonijeti i manjim prometnim gužvama u Zagrebu. FOTO: Sanjin Strukić/PIXSELL Po završetku press konferencije, gradonačelnik je u ime Grada uručio bicikle za pet zagrebačkih policijskih postaja, a brojne poznate osobe, od kojih izdvajamo glazbenika Tonija Cetinskog, pjevačicu i voditeljicu Sanju Doležal, dizajnericu Matiju Vujicu, poznate glumce Borisa i Marija Mirkovića i glumice Kristinu Krepelu te Anu Begić Tahiri, kao i radijskog i TV voditelja Ivana Vukušića, fotografirale su se uz hashtag oznaku #vozimzazagreb koja će se koristiti u promociji ovog projekta. Svojim angažmanom svi oni žele potaknuti građane da se uključe u projekt, preuzmu aplikaciju „Cycling 365“ i VOZE za ZAGREB! FOTO: Sanjin Strukić/PIXSELL >>Ponyjem na posao 40 godina 