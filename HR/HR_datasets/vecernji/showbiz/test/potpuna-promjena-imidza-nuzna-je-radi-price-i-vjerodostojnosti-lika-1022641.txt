Glumica Erika Buenfil, najpoznatija po ulozi Marisol, ovih je dana sa svojim kolegama napravila veliki korak za meksičko kazalište nastupivši na Broadwayu s predstavom "Nevjera" koju su odigrali više od 100 puta u Meksiku, a napisao ju je Woody Allen. Ovo je prvi put da se neka predstava meksičkog kazališta igrala u New Yorku, a zamišljena je kao prva u nizu mnogih predstava koje će meksičko kazalište tamo odigrati. Producenti su izrazito zadovoljni jer je New York centar kazališta i do njega je teško doći te se ovime otvaraju nova vrata meksičkom i latinskoameričkom kazalištu. Eriku od 31. kolovoza gledamo na Domi TV u još jednoj uspješnoj telenoveli "La Gata" u kojoj glumi majku poznate glumice Maite Peroni koja je hrvatskoj publici najpoznatija po ulozi Marichuy u seriji "Oprezno s anđelom". Erika je oduševljena svojim novim projektom te je izjavila da je jako sretna i zahvalna zbog mogućnosti da sudjeluje u ovom projektu. – Ova je uloga drugačija od mojih posljednjih uloga te joj se veselim. Ovo je drugi put da radim s Maitom, ali ovaj put glumi moju kćer. Ja je obožavam, jako je profesionalna – rekla je Erika koja ima same riječi hvale za svoju kolegicu. – Moj je lik priča o ženi koja je izgubljena i ima veliku tajnu. Maite je siroče i ona ne zna da sam joj ja majka. Ja sam dio velike tajne zašto ona ne zna tko su joj roditelji. Ja glumim majku "mačke" pa sam opasna, žestoka, malo ružna, u biti zapuštena, ali volim glumačke izazove – rekla je poznata Erika o svom liku. Potpuna promjena imidža ne smeta joj jer smatra da je to nužno kako bi se priča dočarala i kako bi njezin lik bio što vjerodostojniji. 