Pjevači često kažu da je najteže pjevati u rodnom gradu, ali Gibonniju i Oliveru Dragojeviću to sinoć nije bio problem, jer je s njima u Spaladium Areni gdje su predstavljali album "Familiju" bez prestanka tijekom cijelog koncerta pjevalo 12 tisuća njihovih obožavatelja.  Cijela Spaladium Arena djelovala je onako kako su Gibo i Oliver i zamišljali; poput prave glazbene obitelji. Koncert je otvorio Oliver pjesmom "Dobar dan" tijekom koje mu se pridružio i Gibonni, a u naredna gotovo tri sata redali su se hitovi od "Mirakula", "Zlatnih godina", "Lipa moja", "Moj galebe", a od publike su se oprostili skladbom "Oprosti mi pape". Gibonni je bio posebno emotivan obraćajući se publici i rekao je da mu je srce puno i u jednom dijelu koncerta uputio im sljedeću zahvalu: - Hvala vam što ne slušate narodnjake nego ste došli slušati nas. S jednakom energijom i glazbenim repertoarom Gibo i Oliver stižu 29. listopada u Varaždin te 5. studenog u Osijek.  