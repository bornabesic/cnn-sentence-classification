Zagrebačka, Splitska, Erste, OTP, HPB i PBZ banka najavile su smanjenje kamatnih stopa na kredite od 1. siječnja 2016. To će biti tri pune godine trenda pada kamata na domaćem tržištu. Zagrebačka će banka, slijedom sniženja vrijednosti nacionalne referentne kamate (NRS), koja iskazuje prosječni trošak financiranja bankarskog sektora, kamate na stambene kredite u kunama smanjiti 0,20 postotnih bodova, kredite u eurima 0,22 postotna boda. Kod ostalih vrsta kunskih kredita kamatna će stopa pasti 0,18, kod eurskih 0,23 postotna boda. – Umanjenja NRS-a primijenit će se i na sve kredite uz valutnu klauzulu u euru koji će biti konvertirani iz CHF – ističu u Zabi koja kamate spušta šesti put zaredom. NRS1 za stambene kredite u kunama u tom im je razdoblju kumulativno smanjen 0,96 postotnih bodova, za eure 1,13. NRS2 za ostale kredite u kunama niži je ukupno 0,98, a u eurima 1,23 postotna boda. U Splitskoj su banci kamate u padu od sredine 2014., a očekuju da će ih, u skladu s padom euribora uz koji vežu svoje kredite, dodatno spustiti oko 0,05 postotnih bodova. HPB najavljuje pad kamata na kredite uz valutnu klauzulu za 0,22, a za kredite u kunama za 0,20 postotnih bodova. U posljednje dvije godine kamate su im ukupno pale od jedan do 1,09 postotnih bodova. Za stambene kredite u euru iznosit će 4,82 umjesto 5,04%, za kunske 5,45 umjesto 5,65%, za nenamjenske u euru pada na 7,86, u kunama na 8,49 %. U OTP-u će kamate na eurske kredite prosječno biti niže 0,22, za kunske 0,20 postotnih bodova, dok će u Erste banci za eurske kredite sklopljene prije 9. siječnja 2013. smanjenje iznositi 0,14, za kunske 0,30 postotnih bodova. Za kredite podignute nakon tog datuma kamata se smanjuje svakih 12, a ne šest mjeseci. PBZ smanjuje kamate na kredite u eurima za 0,22 postotna boda, a na one u kunama za 0,20 postotnih bodova. >> Zaba od 1. siječnja snižava kamatne stope na kredite građanima 