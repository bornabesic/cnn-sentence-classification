Nova direktorica tvrtke Microsoft Hrvatska i Bosna i Hercegovina od srijede je Lejla Zukić-Krivdić, koja je na tom mjestu naslijedila Ivana Vidakovića, izvijestili su iz Microsofta Hrvatska. Zukić-Krivdić na čelnu poziciju dolazi s pozicije direktora prodaje Microsofta Hrvatska i BiH, gdje je u posljednje tri godine ostvarila kontinuirani rast poslovanja. Prije toga je bila na mjestu direktora Microsofta BiH, tijekom čega je pozicionirala Microsoft kao tržišnog lidera i nezaobilazan izbor kako IT tvrtki, tako i javnog i privatnog sektora, navodi se uz ostalo u priopćenju. Ističe se i kako će na novoj poziciji Zukić-Krivdić nastaviti dosadašnju strategiju Microsoft Hrvatska i BiH, pružanje pomoći vezano uz ubrzanje digitalne transformacije gospodarstva i javnog sektora i društva u cjelini. Dodatni prioritet bit će joj podrška hrvatskim IT tvrtkama u cilju promocije najmodernijih poslovnih rješenja baziranih na Microsoft cloud tehnologijama u regiji i šire, naglašavaju iz Microsofta Hrvatska. Vidaković karijeru nastavlja u Microsoftu na poziciji direktora Sektora za digitalnu transformaciju u klasteru Multicountry koji obuhvaća 15 zemalja u srednjoj i istočnoj Europi. U posljednjih sedam godina na čelnoj poziciji Microsoft Hrvatska i BiH Vidaković je bio fokusiran na pozicioniranje Microsofta kao poslovnog i tehnološkog lidera u obje zemlje s naglaskom na digitalnu transformaciju realnog i javnog sektora. Njegovo 30-godišnje iskustvo rada u IT industriji u zemlji i inozemstvu, između ostalog, rezultiralo je i kontinuiranim rastom prihoda tvrtke od 2010. do danas, navode uz ostalo iz Microsofta Hrvatska.  >> STEM revolucija je uspjela: Djeca trebaju biti ravnopravni sudionici društva 21. stoljeća 