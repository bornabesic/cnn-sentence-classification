Na svjetskim valutnim tržištima danas  je tečaj eura skliznuo ispod 1,08 dolara, nedaleko najniže razine u mjesec dana, jer je ponešto ojačala sklonost ulagača prema riziku nakon stabilizacije svjetskih burzi. Tečaj eura iznosio je u 11,30 sati 1,0775 dolara, dok je jučer u ovo doba bio 1,0925 dolara. U odnosu na japansku valutu, cijena eura skliznula je 0,7 posto, na 128,55 jena, najnižu razinu u osam mjeseci. Američka je valuta, pak, ojačala prema japanskoj, pa je tečaj dolara dosegnuo 118,90 jena, nakon što je jučer u jednom trenutku skliznuo na 118,68 jena, najnižu razinu u 11 tjedana. Oporavak dolara zahvaljuje se stabilizaciji svjetskih tržišta dionica, nakon što su jučer burzovni indeksi oštro pali zbog strahovanja ulagača od posljedica usporavanja rasta kineskog gospodarstva. Nakon što su jučer pale 7 posto, jutros su cijene dionica na kineskim burzama blago porasle. Kineska središnja banka ubrizgala je oko 20 milijardi dolara svježeg novca na financijska tržišta kako bi održala niske kamate. Odredila je i nešto veći tečaj juana prema dolaru, nakon što je jučer dopustila njegov pad na najnižu razinu u četiri i pol godine. "Čini se da će Kina i u 2016. biti glavna tema jer bi razvoj situacije u drugom po veličini svjetskom gospodarstvu mogao zatalasati tržišta dionica i navesti američki Fed na odgodu povećanja kamata", kaže Junichi Ishikawa, analitičar u tvrtki IG Securities. Zahvaljujući stabilizaciji tržišta dionica i sirovina, ponešto je porasla sklonost ulagača prema riziku, što je pridonijelo jačanju američke valute u odnosu na jen i švicarski franak, koji su jučer ojačali jer su ulagači tražili utočište za kapital u sigurnijim investicijama. "Sklonost riziku blago je danas porasla. Tržišta dionica malo su se stabilizirala. Ulagači su jutros vidjeli da prodaja kineskih dionica nije tako snažna kakva je bila jučer", kaže Stephen Gallo, valutni strateg u tvrtki BMO Capital Markets.  >> Tečaj eura porastao nadomak 1,10 dolara 