U prvom ovogodišnjem kvartalu izdano je 2206 građevinskih dozvola – 38 posto više u odnosu na isto razdoblje lani. Unutar tog broja posebno odskaču građevinske dozvole za stanove, koje su povećane 60 posto. – Očito je da pri povoljnijim tendencijama na tržištu rada, rastu plaća i novim mjerama olakšanja kupnje stambenih nekretnina investitori očekuju rast potražnje za stambenim prostorom – komentira Zvonimir Savić, makroekonomski analitičar HGK. Riječ je o nastavku pozitivnih kretanja u kojima ukupan broj izdanih dozvola kontinuirano raste na godišnjoj razini od studenoga 2015. godine, s izuzetkom ožujka 2016. godine, pri čemu dozvole za zgrade konstantno rastu od travnja 2016. godine, a dozvole za ostale građevine od rujna 2015. godine, s izuzetkom srpnja 2016, navodi HGK u svojim redovitim analizama. Pozitivnu sliku djelomično umanjuje činjenica da predviđena vrijednost radova na ostalim građevinama tek povremeno i skokovito prati dinamiku rasta predviđene vrijednosti radova na zgradama pa je u ožujku ove godine smanjena 43 posto u odnosu na isti mjesec prošle godine.       