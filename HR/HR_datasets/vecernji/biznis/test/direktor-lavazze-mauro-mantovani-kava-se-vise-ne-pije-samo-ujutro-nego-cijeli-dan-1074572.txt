Lavazza, obiteljska kompanija s tradicijom duljom od sto godina, hrvatsko tržište smatra izuzetno važnim. Uvrštavanje na visoko mjesto kompanijinih prioriteta posljedica je dobrih poslovnih rezultata u regiji istočne Europe, u čijem sastavu se nalazi i Hrvatska, a koja je lani zabilježila rast prodaje od 8 posto u odnosu na godinu prije, ističe glavni direktor za globalnu prodaju Lavazze Mauro Mantovani. Tržišna prisutnost u Hrvatskoj dulja od 20 godina te novo partnerstvo s Orbico grupom, smatra Mantovani, prilika je za proširenje baze kupaca i osnaživanje odnosa s postojećim klijentima. Koje su najveće prednosti hrvatskog tržišta? Espresso i njegove inačice, a ponajprije cappuccino, dio su lokalnih svakodnevnih rituala. Promijenila su se mjesta i načini konzumacije: kava više nije vezana samo za vrijeme doručka ili nakon ručka, postala je napitkom za cijeli dan. Što očekujete od suradnje s Orbicom? Orbico je prepoznat kao snažan partner s 25 godina iskustva, a to će nam omogućiti da ostvarimo ambiciozne ciljeve na hrvatskom tržištu. Partnerstvo s poduzećem Orbico odnosi se samo na hrvatsko tržište i definira distribuciju u maloprodaji i HoReCa kanalima, dok za sektor kapsula za ured kao distributeri ostaju poduzeća Drinkomatic i Trivending. Planirate li predstaviti neke od inovacija? U Hrvatskoj ulažemo u razvoj proizvoda kako bismo dobili na značaju kod domaćih potrošača, te ćemo dodatno investirati u razvoj brenda na hrvatskom tržištu kao i marketinšku prisutnost. Inovacija je od presudne važnosti u jačanju naše sposobnosti da budemo visoko cijenjeni na tržištu. Koja tržišta smatrate najvažnijima u sljedeće dvije godine? U inozemstvu ostvarujemo više od polovine prometa, a cilj je da se ta stopa u nadolazećim godinama znatno poveća. U tom smislu, Hrvatska je za nas od izuzetne važnosti, kao i druga tržišta na kojima je Lavazza prisutna već dugi niz godina, kao što su Francuska, Njemačka i Velika Britanija. Dakle, Europa ostaje naše ključno tržište. Veliku važnost za nas ima Sjeverna Amerika, gdje smo širili svoju prisutnost posebnom strategijom, kao i Australija gdje smo upravo otvorili novu podružnicu. Kakve rezultate očekujete ove godine? Očekuje se da će ove godine prodaja doseći 1,7 milijardi eura, zahvaljujući unutarnjem rastu i doprinosu novih tvrtki, poput nedavnog preuzimanja poduzeća Carte Noire, najpoznatijeg brenda kave u Francuskoj. Udio prihoda iz Italije doseći će 65 posto. Lani je promet poslovanja Lavazza grupe premašio je 1,4 milijarde eura, što je rast od 8 posto. Udio prometa u Italiji iznosio je 55 posto, uz dvoznamenkasti rast u Njemačkoj od 11 posto, SAD-u 20 posto, Velikoj Britaniji 19 posto i Francuskoj od deset posto. Kakve su prognoze za globalno tržište kave? Tržište je u stalnom porastu već 10 godina s vrlo zanimljivim stopama ukupnog rasta. Ako u obzir uzmemo maloprodajno tržište, vidimo da potrošnja kapsula i dalje raste u dvoznamenkastim brojevima, čime ostaje najdinamičniji segment, dok su klasični segmenti poput pržene i mljevene kave uglavnom stabilni. Što se tiče opsega, govorimo o 7 milijuna tona kave s prosječnom stopom rasta većom od 2% godišnje, te rangiranju potrošnje u kojoj predvodi Brazil, a slijede SAD, Njemačka, Francuska i Italija.  >>Lavazza ostaje u Hrvatskoj na sva tri poslovna područja >>Kvalitetom proizvoda možemo ozbiljno konkurirati EU igračima 