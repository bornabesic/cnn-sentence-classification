Plaće u Hrvatskoj ne isplaćuju ukupno 3423 poslodavca, koji zapošljavaju 10.670 radnika, pokazuju najnoviji, ažurirani podaci Porezne uprave koji se odnose na neisplatitelje plaća za razdoblje obračuna od siječnja do prosinca prošle godine.  Statistički pregled poreznih obveznika, poslodavaca koji prema dostupnim podacima ne isplaćuju plaće, pokazuje da plaće ne isplaćuje 2965 pravnih osoba s 9463 zaposlena te 458 fizičkih osoba s 1207 radnika.  Ti su podaci formirani na temelju dostavljenih obrazaca JOPPD, u kojima su poslodavci iskazali neisplatu plaće i naknadnu isplatu zaostale plaće, i to za obračunsko razdoblje od siječnja do prosinca 2016. godine (kriterij tri mjeseca uzastopno i kriterij tri mjeseca u razdoblju od šest mjeseci), objašnjavaju iz Porezne uprave koja je najnoviji popis objavila na svojim mrežnim stranicama.  Pritom napominju kako popis ne sadrži podatke o poreznim obveznicima koji nisu dostavili obrazac JOPPD, kao ni o onima koji su prikazali neisplatu plaće, ali ne tri mjeseca uzastopno ili tri mjeseca u razdoblju od zadnjih šest mjeseci za 2015. godinu.  Također, na popisu nisu poslodavci koji su prikazali isplate plaća u tekućoj godini, iskazanih na obrascu JOPPD, ali nisu isplatili plaće za razdoblja prije 1. siječnja 2014. i to zato što za razdoblja prije uvođenja obrasca JOPPD Porezna uprava nema analitičkih podataka o isplati plaće već ima samo podatke o obvezama javnih davanja po osnovi plaće. Popis ne sadrži podatke o poreznim obveznicima koji nisu isplatili plaće, ali su prikazali isplatu plaće te su se zadužili za javna davanja kao da su isplatili plaću.   Porezna uprava ujedno poziva sve radnike koji ne primaju plaću ili nisu primili zaostale plaće, a čiji se poslodavac ne nalazi na objavljenom popisu da to prijave na besplatni broj telefona 0800 49 49. Na osnovi prijave izvršit će se dodatni nadzor i analiza podataka te će se formirati posebna lista takvih poslodavaca.  Isto tako iz Porezne uprave pozivaju radnike da prijave i sve ostale činjenice za koje smatraju da nisu ispravno iskazane. Objava popisa poslodavaca koji svojim radnicima ne isplaćuju plaće omogućena je Zakonom o porezu na dohodak. Tim je zakonom propisano da Porezna uprava, temeljem prikupljenih podataka na obrascu JOPPD, može na svojim mrežnim stranicama objaviti popis poreznih obveznika/poslodavaca koji ne isplaćuju plaću svojim radnicima, odnosno koji su na dostavljenim obrascima tri mjeseca uzastopno ili tri mjeseca u razdoblju od šest mjeseci iskazali samo obračun doprinosa bez isplate plaće.  Iz Porezne uprave napominju kako popisi poreznih obveznika koji prema dostupnim podacima ne isplaćuju plaće, koji se objavljuju na njihovim internetskim stranicama, nisu usporedivi jer se kod svake nove objave popisa povećava broj razdoblja za koje se podaci iskazuju.  Prvi popis neisplatitelja plaća Porezna je uprava objavila sredinom srpnja 2014. godine i na njemu je tada bilo 7038 poslodavaca. >> Plaće ne isplaćuje 7.300 poslodavaca s 25 tisuća zaposlenih >> Ovo su poslodavci koji svojim radnicima ne isplaćuju plaće 