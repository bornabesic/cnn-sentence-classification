Prošlotjednim potpisivanjem ugovora, a koji stupa na snagu 1.1.2016. godine, Bisnode je postao vlasnik triju bonitetnih kuća koje su do sada bile zastupnik tvrtke Dun&Bradstreet u ovom dijelu Europe (tvrtka Bonline d.o.o. u Hrvatskoj, tvrtka I d.o.o. u Sloveniji te tvrtka Rating d.o.o. u Srbiji). Podsjetimo, Bisnode je u listopadu ove godine potpisao strateški ugovor s tvrtkom D&B vodećim svjetskim ponuđačem poslovnih i kreditnih informacija. Ugovorom je uređeno da će Bisnode od lipnja sljedeće 2016. godine preuzeti ekskluzivno partnerstvo D&B-a za ovaj dio Europe. Zahvaljujući posljednjoj akviziciji, taj je rok značajno skraćen tako da će već od siječnja 2016. Bisnode u svojem portfelju imati i proizvode te usluge tvrtke D&B. Kupljene tvrtke svojim su poslovanjem pokrivale i tržišta Bosne i Hercegovine, Makedonije, Crne Gore, Kosova i Albanije. Spomenute tvrtke su u 2014. godini ostvarile 9,36 milijuna kuna prihoda te 2,24 milijuna kuna neto dobiti. „Iznimno poštujemo dosadašnje klijente D&B-a te želimo što je prije moguće obaviti transfer znanja i vještina.“ - kazala je Maria Anselmi, regionalna direktorica Bisnode te nastavila: „Sigurna sam da će sinergijski učinci rezultirati još većom razinom zadovoljstva naših klijenata. Naš portfelj usluga od sada je proširen na cijeli svijet.“ Bisnode grupacija, vodeći je europski ponuđač poslovnih informacija sa sjedištem u Švedskoj. Bisnode posluje u 17 europskih zemalja te zapošljava gotovo 3.000 stručnjaka. Bisnode grupa je ujedno i najveći globalni partner američke tvrtke D&B koja posjeduje najveću svjetsku komercijalnu bazu podataka s više od 240 milijuna podataka o poslovnim subjektima iz više od 30.000 izvora. >> Poslovanje s nekretninama sa stopom povrata na kapital od 44.9% najprofitabilnija djelatnost u Hrvatskoj 