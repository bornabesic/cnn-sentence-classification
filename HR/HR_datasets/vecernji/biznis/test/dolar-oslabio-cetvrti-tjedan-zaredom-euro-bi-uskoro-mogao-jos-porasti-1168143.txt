Na svjetskim valutnim tržištima dolar je oslabio i prošloga tjedna, već četvrtoga zaredom, što je ponajviše posljedica snažnog rasta eura jer se u nedjelju u drugom krugu francuskih predsjedničkih izbora očekuje pobjeda favorita tržišta Emmanuela Macrona. Tečaj eura prema američkoj valuti porastao je prošloga tjedna 0,9 posto, na 1,0995 dolara, a u jednom je trenutku dosegnuo i 1,0999 dolara, najvišu razinu u gotovo šest mjeseci. U odnosu na japansku valutu, dolar je, pak, ojačao, za 1,1 posto, na 112,70 jena. Unatoč jačanju prema jenu, dolarov indeks, koji pokazuje vrijednost američke u odnosu na šest najvažnijih svjetskih valuta, prošloga je tjedna pao 0,4 posto, na 98,70 bodova. Uspon europske valute započeo je prije dva tjedna kada je u prvom krugu predsjedničkih izbora u Francuskoj pobijedio centrist Emmanuel Macron. Ankete pokazuje da će i u drugom krugu pobijediti lidericu krajnje desnice Marine Le Pen, koje se tržišta plaše jer najavljuje referendum o izlasku Francuske iz eurozone i Europske unije. "Ulagači očekuju Macronovu pobjedu, što bi predstavljalo uklanjanje rizika s tržišta od previranja na francuskoj političkoj sceni. Zbog toga bi se tečaj eura mogao probiti iznad 1,10 dolara", kaže Greg Anderson, direktor u tvrtki BMO Capital Markets. I dok je prema euru oslabila, američka je valuta ojačala u odnosu na japansku, što se zahvaljuje uvjerenju ulagača da će američka središnja banka nastaviti postupno povećavati kamate. U srijedu su, nakon dvodnevne sjednice, čelnici Feda poručili da ključne kamatne stope zasad ostaju nepromijenjene, kao što se i očekivalo. U priopćenju su naveli da je usporavanje rasta gospodarstva u prvom tromjesečju vjerojatno prolazno, da je potrošnja kućanstava solidna, da su poslovne investicije ojačale i da se inflacija približava ciljanim razinama. Poručili su također da je tržište rada snažno i da su temelji koji podržavaju rast potrošnje i dalje solidni. Iz tih su poruka ulagači zaključili da Fed ostaje pri svojem planu da do kraja godine još u dva navrata poveća ključne kamatne stope. Tako se na tržištu novca procjenjuje da postoji 75 posto izgleda da će Fed povećati te kamate već u lipnju. "Fed se drži svoje mantre o postupnom povećanju kamata, a iduće će najvjerojatnije uslijediti u lipnju", kaže Ryan Sweet, ekonomist u tvrtki Moody's Analitics. A da je američko tržište rada u dobroj formi potvrdili su u petak podaci da je u travnju u SAD-u broj radnih mjesta povećan za 211.000, znatno više u odnosu na 79.000 mjesec dana prije i više nego što su analitičari očekivali. Pritom je stopa nezaposlenosti skliznula na 4,4 posto, najnižu razinu u gotovo 10 godina. 