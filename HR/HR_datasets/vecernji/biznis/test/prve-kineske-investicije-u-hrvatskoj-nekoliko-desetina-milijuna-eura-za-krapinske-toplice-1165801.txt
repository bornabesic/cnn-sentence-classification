Prve konkretne kineske investicije u Hrvatskoj uskoro će se početi realizirati u Krapinskim Toplicama. Riječ je o nizu projekata od kojih će se najprije realizirati oni vezani za turistički sektor. Investicije će realizirati tvrtka Zhongya nekretnine d.o.o. koju su kineski partneri nedavno registrirali u Republici Hrvatskoj. Prva faza investicije otpočet će već u ljeto 2017. godine, a ukupna vrijednost investicija procjenjuje se na nekoliko desetina milijuna eura. - Nekoliko godina surađujemo s Chinese Southeast European Business Association (CSEBA), a nakon što smo kineskim ulagačima predstavili katalog potencijalnih investicija, oni su se odlučili određenu količinu novca alocirati u Krapinske Toplice. Riječ je o dva tipa projekta, rezidencijalnim i turističkim, izjavio je načelnik Krapinskih Toplica Ernest Svažić. - Investicije započinju podizanjem konkurentnosti hotelskog smještaja u Krapinskim Toplicama. Taj je projekt vrijedan oko 20 milijuna eura. Uslijedit će i drugi projekti poput izgradnje doma za starije, realizacije projekta rezidencijalnih vila (deset milijuna eura) te izgradnje javne garaže (oko pet milijuna eura). Pregovori oko preuzimanja Hotela Toplice su u završnoj fazi, izjavio je Mario Rendulić, predsjednik Predsjedništva CSEBA-e. Partneri ističu veliku potporu Općine Krapinske Toplice koja je sudjelovala na brojnim prezentacijama i ugostila brojne potencijalne ulagače kako bi se promovirali turistički i investicijski potencijali ovog kraja Hrvatske. 