U posljednje dvije i pol godine u graditeljstvu je došlo do velikog odljeva kvalificiranih radnika pa je manjak sve izraženiji. Prema podacima HGK, najviše nedostaje kvalificirane radne snage majstorskih zanimanja, poput zidara, tesara, keramičara, montera suhe gradnje itd. Zbog toga se događa da tvrtke moraju odbijati poslove jer ne mogu osigurati dovoljno radnika. Do toga je došlo nakon ulaska Hrvatske u EU i otvaranja granica, a pogotovo nakon liberalizacije tržišta rada u Njemačkoj. Iako u HZZ-u ima prijavljenih nezaposlenih ljudi čak i deficitarnih zanimanja, to nije realan prikaz i građevinske tvrtke to dobro znaju. Te osobe ili rade na crno ili uopće nisu zainteresirane za rad u struci, zbog čega tvrtke i upozoravaju da podaci Zavoda sadrže fiktivne nezaposlene osobe. Ove godine situacija se poboljšala jer je Vlada odobrila više kvota za građevinske tvrtke, ukupno 2080, dok je lani kvota bila za 500 radnika. No i kvote nisu trajno rješenje, slažu se građevinari, pa tako predsjednik Udruženja graditeljstva pri HGK i predsjednik uprave Tehnike Zlatko Sirovec kaže kako je potrebno urediti evidenciju na burzi rada, ali i obrazovni sustav uvođenjem dualnog obrazovanja. Jer trenutačno, kako radne snage s burze nema, oni sami ulažu u edukaciju radnika i trenutačno je oko 50 stranih radnika u Tehnici na školovanju. Najviše ih je iz regije, a vode se i razgovori s nekim ukrajinskim tvrtkama o uvozu radnika, s obzirom na to da ondje građevinske tvrtke nemaju puno posla pa imaju i viška radnika. U BiH, odakle se najviše voljelo dovoditi radnike jer nema govorne barijere, potrebnih radnika više gotovo i nema. Naime, kada su kod nas kvote bile niske, ti su radnici otišli u Njemačku. Sirovec kaže da u Tehnici nemaju velik problem s odljevom radne snage, možda i zbog boljih plaća, ali one nikako ne mogu biti na razini plaća kakve se nude primjerice u Njemačkoj. Kaže da će se najveći problem zbog manjka radnika osjetiti u svibnju kada počinje turistička sezona i kada istječu rokovi za završetak hotela. Također, slijedi i energetska obnova zgrada. Prema nedavnim podacima, iskorištene su sve ovogodišnje odobrene kvote za zapošljavanje stranaca u zanimanjima zidara, tesara i betoniraca, dok je ostalo jos nešto malo neiskorištenih kvota za armirače, krovopokrivače, soboslikare i rukovatelje kranom. >> Vodeće hotelske kompanije ove godine ranije traže i zapošljavaju više radnika 