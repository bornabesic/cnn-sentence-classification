Iako će porasti rad izvan ureda, potražnja za uredskim prostorom i dalje će ostati na istoj razini kao i danas, zaključak je zadnjeg istraživanja Colliers Internationala o planiranju prostora i budućnosti radnog mjesta. – Mi ne vjerujemo da će znatnije pasti potražnja za uredskim prostora u idućih 15-20 godina, unatoč padu zapošljavanja u uredskim poslovima – komentirao je Damian Harrington, direktor istraživanja u Colliers Internationalu. Odlazak baby boomersa Danas većinu radnog stanovništva čini "baby boomers generacija" rođena 50-ih i 60-ih godina prošloga stoljeća (čine gotovo 45% radno aktivne populacije) i njihove su potrebe najviše uzimane u obzir kod planiranja uredskog okruženja, što je rezultiralo visokim omjerom prostora s individualnim radnim jedinicama naspram otvorene radne površine. Baby boomers generacija će do 2030. nestati iz radne populacije, a radnom snagom dominirat će "generacija Y i Z" – odrasla s novim tehnologijama koja traži potpuno novi dizajn uredskog okruženja. Istraživanje Colliersa pokazuje da će zaposlenik iz generacije Y htjeti više privatnog radnog prostora – najmanje 12 m². To je gotovo 50 posto više od sadašnjih 8-9 kvadrata svoga prostora. Moderni uredi moraju se koncipirati tako da potiču kulturu dijeljenja informacija između zaposlenika i poboljšavaju njihovu interakciju. Microsoft Hrvatska je tvrtka koja svoje prostore prilagođava sve prisutnijem trendu mobilnosti djelatnika i ubrzanom razvitku tehnologija. Microsoft je, imajući to na umu, u razdoblju od 2004. do 2009. proveo niz istraživanja kojima je obuhvatio 44.300 zaposlenika diljem svijeta. Microsoftova su istraživanja pokazala povećanu mobilnost, a u skladu s tim postavljen je i cilj – smanjiti osobni prostor zaposlenika, a istovremeno povećati prostor za suradnju i sastanke s partnerima i korisnicima. Četiri ključna načela – Microsoftov koncept Workplace Advantage temeljimo na četiri ključna načela: podešavanje funkcionalnosti radnog mjesta s ciljevima poslovne grupe i postizanja inovativnosti i produktivnosti; prepoznavanje potrebe za više različitih tipova aktivnih prostora za rad – formalnih i neformalnih; posvećivanje pozornosti ljudskim potrebama koje su od osobitog značenja kao što su dnevno svjetlo i prirodni okoliš, raznovrsne boje i materijali kao i osobni odabir te podrška identitetu i zajednici na radnom mjestu koja uključuje i prikaz najnovijih Microsoftovih tehnologija – kazao je Ivan Vidaković, direktor Microsofta Hrvatska. Mnoga istraživanja pokazala su da tvrtke koje se uređenjem radnog prostora prilagođavaju novim uvjetima ostvaruju i bolje poslovne rezultate. – Vjerujemo da današnji ured Microsofta Hrvatska može zorno pokazati kako će uredi vodećih hrvatskih kompanija izgledati sutra – zaključio je Ivan Vidaković. 