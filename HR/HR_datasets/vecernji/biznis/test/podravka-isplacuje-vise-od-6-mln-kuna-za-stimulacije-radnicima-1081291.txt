Iz koprivničkog koncerna Podravke u utorak su izvijestili o isplati stimulacije radnicima zbog njihovog doprinosa ostvarenju poslovnih rezultata za 2015. godinu, za što će biti izdvojeno više od 6 milijuna kuna. Nakon što je Uprava Podravke utvrdila prijedlog odluke za isplatu dividende dioničarima od 7 kuna bruto po dionici, što iznosi oko 50 milijuna kuna, donesena je i odluka o isplati kompanijske stimulacije. Temeljem Kolektivnog ugovora Grupe, Uprava Podravke donijela je odluku o isplati posebne stimulacije radnicima zbog njihovog doprinosa ostvarenju poslovnih rezultata za proteklu, 2015. godinu. Radnicima će stimulacije biti isplaćene do kraja mjeseca svibnja ove godine za što će biti izdvojeno više od 6 milijuna kuna, ističu iz Podravke. "Isplatom stimulacije želimo posebno nagraditi naše radnice i radnike za doprinosu u ostvarenju rezultata poslovanja za 2015.", kazao je predsjednik Uprave Podravke Zvonimir Mršić. Protekle godine, kako je naveo, ostvarena je povijesno najveća neto dobit, provedena dokapitalizacija Podravke te uspješno realizirana akvizicija Žita. "Pred nama je vrijeme novih izazova i daljnjeg snaženja tvrtke sa ciljem stvaranja najveće međunarodne kompanije sa sjedištem u Hrvatskoj. Vjerujemo da će i isplata ove stimulacije biti dodatni poticaj našim radnicama i radnicima da i ove godine budu spremni dati svoj maksimalni doprinos u kreiranju budućnosti Grupe Podravka", istaknuo je Mršić. Grupa Podravka u protekloj je godini ostvarila rast prihoda od 7,8 posto i ostvarila neto dobit od 397 milijuna kuna. >> Za Podravku velik interes i prije nego što je odlučeno o prodaji, a Turci žele Petrokemiju... 