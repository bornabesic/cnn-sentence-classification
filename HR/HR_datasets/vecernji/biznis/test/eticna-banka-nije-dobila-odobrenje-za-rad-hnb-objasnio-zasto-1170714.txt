HNB je odbio odobriti licencu etičnoj banci, bez prava žalbe, jedino s mogućnošću obraćanja Ustavnom sudu. U obrazloženju su navedeni razlozi tehničke naravi, od prigovora da budući članovi nadzornog odbora nisu predali kopiju osobne iskaznice ili potvrdu o nekažnjavanju, članovi uprave nisu u posljednje tri godine imali bankarske edukacije, no prigovora na budući model poslovanja ili nekog drugog fundamentalnog razloga nije bilo. No, unatoč odbijenici, upravitelj Zadruge za etično financiranje Goran Jeras nije demotiviran i članovima zadruge poručio je kako postoji nekoliko rješenja da se projekt osnivanja etične banke u Hrvatskoj ipak realizira. Jedan od modela koji ćemo razmotriti je osnivanje banke u nekoj od drugih članica EU i osnivanje podružnice u Hrvatskoj za koju nije potrebna suglasnost HNB-a – istaknuo je Jeras. Na skoroj skupštini zadrugarima će prezentirati novi operativni plan i buduće aktivnosti osnivanja banke. S obzirom da iz HNB-a u proteklom razdoblju nije stigla niti jedna primjedba na predanu dokumentaciju osim molbe za nadopunom pojedinih dokumenata, odluka je prilično iznenađujuća. 