Arena Hospitality Group (bivši Arenaturist) ide u inicijalnu javnu ponudu dionica vrijednu do 100 milijuna eura. Riječ je o najvećoj ponudi dionica nakon HT-a prije devet godina i prvoj u turističkom sektoru. Pravo prvenstva upisa dionica imat će postojeći dioničari, a ponuđene će biti i građanima i institucionalnim ulagačima. Hanfa je u petak odobrila Prospekt za izdanje. Planirani datum formiranja knjige upisa je 15. svibnja i trajat će do 25. svibnja. Javni poziv planira se objaviti 12. svibnja, a sadržavat će točan broj dionica i raspon cijene. S novim prikupljenim kapitalom planiraju se daljnja ulaganja i širenje aktivnosti izvan zemlje. Kako se navodi, sve navedeno omogućit će transformaciju kompanije u dinamičnu hotelsku grupaciju koja djeluje na području središnje i istočne Europe. Voditelji izdanja i knjige upisa su InterCapital Securities, UniCredit Bank i Zagrebačka banka. Podsjetimo se, početkom 2016. godine PPHE Hotel Group iz Londona preuzeo je većinski udio Arenaturista od investicijskih fondova i najavio strategiju razvoja Arene u vodeće hotelijersko društvo u središnjoj i istočnoj Europi. Prvi korak bila je konsolidacija hrvatskog dijela poslovanja, zatim su dionice uvrštene na službeno tržište Zagrebačke burze, a potkraj 2016. godine PPHE Hotel Group spojio je svoje hotelske operacije u CEE regiji u Arenu, što uključuje osam Park Plaza i jedan art’otel hotel u Njemačkoj i Mađarskoj. Tom je transakcijom Arena dobila ekskluzivno pravo razvoja i upravljanja brendom Park Plaza u CEE regiji, a postala je i prva multinacionalna hrvatska turistička kompanija. 