Hrvatska je i u srpnju bila u skupini zemalja Europske unije s najvećim padom stope nezaposlenosti na godišnjoj razini, zajedno sa Ciprom i Španjolskom, izvijestio je u srijedu europski statistički ured. Hrvatska je u srpnju prema metodologiji Međunarodne organizacije rada (ILO) bilježila sezonski prilagođenu stopu nezaposlenosti od 13,2 posto, istu kao i u prethodnom mjesecu. U odnosu na prošlogodišnji srpanj stopa nezaposlenosti smanjena za 3,3 postotna boda, čime se Hrvatska po Eurostatu svrstala među zemlje EU s najvećim padom stope nezaposlenosti na godišnjoj razini u srpnju. Ponovo se time našla u društvu Cipra, čija je stopa nezaposlenosti u srpnju bila 3,4 postotna boda niža nego u istom mjesecu prošle godine i iznosila je 11,6 posto, i Španjolske, gdje je smanjena za 2,3 postotna boda, na 19,6 posto. U Hrvatskoj je bez posla u srpnju prema Eurostatovim podacima bila 241 tisuća građana, dvije tisuće manje nego u prethodnom mjesecu. U odnosu na prošlogodišnji srpanj broj nezaposlenih smanjen je za 73 tisuće.  Hrvatska je stopa nezaposlenosti od 13,2 posto u srpnju po ILO-u ipak i dalje među najvišima u Europskoj uniji. Najvišu je bilježila Grčka, od 23,5 posto u svibnju, a slijedi Španjolska, s 19,6 posto u srpnju. Najnižu je stopu nezaposlenosti po ILO-voj metodologiji među zemljama EU u srpnju bilježila Malta, od 3,9 posto. Slijede Češka i Njemačka s po 4,2 posto. Na razini Europske unije sezonski prilagođena stopa nezaposlenosti zadržala se u srpnju na najnižoj razini u nešto više od sedam godina, od 8,6 posto. U prošlogodišnjem srpnju iznosila je 9,4 posto. Promjena u odnosu na lipanjsku razinu nije bilo ni u eurozoni, gdje se sezonski prilagođena stopa nezaposlenosti izračunata ILO-vom metodologijom u srpnju zadržala na najnižoj razini u pet godina, od 10,1 posto. U prošlogodišnjem srpnju iznosila je 10,8 posto. Bez posla je u EU u srpnju bilo ukupno 21,063 milijuna građana, od čega njih 16,307 milijuna u eurozoni. Time je njihov broj smanjen za 29 tisuća u odnosu na prethodni mjesec u EU, odnosno za 43 tisuće u eurozoni. Na godišnjoj razini manji je za 1,688 milijuna u EU, te za 1,034 milijuna u eurozoni. Nezaposlenost među mladima u EU i eurozoni stagnira Na razini EU sezonski prilagođena stopa nezaposlenosti mladih zadržala se u srpnju na lipanjskoj razini od 18,8 posto. U prošlogodišnjem srpnju iznosila je 20,2 posto. Promjena na mjesečnoj razini nije bilo ni u eurozoni gdje je stopa nezaposlenosti u dobnoj skupini do 25 godina iznosila 21,1 posto. U odnosu na prošlogodišnji srpanj smanjena je za jedan postotni bod, izračunali su u Eurostatu. Bez posla je u EU u srpnju 4,276 milijuna mladih, od čega njih 2,969 milijuna u eurozoni. Time je njihov broj u odnosu na prošlogodišnji srpanj smanjen za 310 tisuća u EU, te za 136 tisuća u eurozoni. Među zemljama EU najvišu je stopu nezaposlenosti u dobnoj skupini do 25 godina prema podacima kojima je raspolagao EUROSTAT bilježila Grčka, od 50,3 posto u svibnju. Slijede Španjolska sa 43,9 posto i Italija sa 39,2 posto, navodi europski statistički ured. Najniže stope nezaposlenosti mladih bilježile su u srpnju Malta i Njemačka, od 7,1 odnosno 7,2 posto. EUROSTAT nije raspolagao srpanjskim podacima za Hrvatsku a u aktualnom su izvješću za 0,6 postotnog boda snizili procjenu stope nezaposlenosti mladih u Hrvatskoj u drugom tromjesečju, na 29,5 posto. >> HDZ za alimentacijski fond: Država bi djecu uzdržavala koliko god treba 