Hrvatska turistička zajednica (HTZ) pokrenula je potkraj 2016. zimsku promotivnu kampanju hrvatskog turizma "Croatia Feeds" na šest tržišta u sklopu koje će do 5. veljače pozivati i motivirati turiste za dolazak u Hrvatsku, doznaje se iz Glavnog ureda HTZ-a. Ta prva kampanja u novoj godini provodi se na tržištima Velike Britanije, Njemačke, Švedske, Francuske, Švicarske i Nizozemske na online kanalima, društvenim mrežama (Twitter, Facebook, Instragram i Youtube), a u Njemačkoj i na TV-u, s ukupno predviđenim budžetom od 15 milijuna kuna. S obzirom da je kampanja krenula u božićno vrijeme, u sklopu nje se promoviraju i tradicionalna božićna kuhinja i jela iz hrvatskih krajeva uz napomenu da se u Hrvatskoj u svako doba godine može dobro jesti, a tu je i priča o pet najboljih ruta za putovanje po Hrvatskoj tijekom kojih vožnja zasigurno neće biti dosadna i brojne druge kojima se skreće pažnja na hrvatske kulturne, povijesne, prirodne i druge posebnosti. Općenito riječ je o kampanji koja je testirana prošlog ljeta i jeseni na tri tržišta te je privukla dosta pažnje i nastavlja se u zimi putem kratkih i inovativnih opisa hrvatskih odredišta. "Kampanja Croatia Feeds osmišljena je na način 'story tellinga' ili pričanja zanimljivih priča o Hrvatskoj, ali na intrigantan i drugačiji način, kako bi privukle pažnju krajnjih korisnika, pri čemu su teme priča odabrane ovisno o preferencijama tržišta", napominju iz Glavnog ureda HTZ-a. Kampanju prati i posebno kreirana web stranica "Croatia Feeds" koja sadrži i brojne atraktivne fotografije, u čemu je Hrvatska turistička zajednica surađivala s članovima Googleovog kreativnog tima The ZOO koji surađuju s brojnim svjetskim brendovima i agencijama, dok je glavni partner kampanje jedna od vodećih međunarodnih agencija na području marketinga BBDO. HTZ je time ujedno ostvario i jednu od prvih suradnji sa Googleovim kreativnim timom na ovim prostorima, a suradnja se, kao i koncept kampanje, temelji na najnovijim trendovima digitalnog marketinga te interesima krajnjih korisnika po tržištima. "Croatia Feeds se po svemu znatno razlikuje od dosadašnjih online kampanja, jer se upotrebom zanimljivih, intrigantnih naslova na 'bannerima' i zajedno s novim brendiranim logom te privlačnim fotografijama nastoji privući pažnja publike- potencijalnih turista", poručio je direktor Glavnog ureda HTZ-a Ratomir Ivičić. >> Evo koliko su novaca ostavili strani turisti u Hrvatskoj, u prva tri kvartala 2016. >> Moramo već gledati i u 2018., a idemo privući i još više gostiju iz Azije 