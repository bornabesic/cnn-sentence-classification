Adris grupa je i dalje zainteresirana za ACI, ali ne i za turističke tvrtke u kojima država nudi svoj udjel na prodaju, doznaje se od člana Uprave Adris grupe i predsjednika Uprave hotelske kompanije Maistra Tomislava Popovića. "Adris grupa iskazivala je i prije, a i sada svoju zainteresiranost za ACI, ali stvar je stvarno u rukama države", istaknuo je Popović protekloga vikenda u Rovinju za Hinu. Vlada je protekloga tjedna s popisa trgovačkih društava od strateškog i posebnog interesa 'skinula' osam tvrtki za koje se predviđa privatizacija, među kojima je i tvrtka za upravljanje marinama ACI, u kojoj državni posjeduje udjel od 79 posto. Komentirajući nove 'privatizacijske' odluke Centra za restrukturiranje i prodaju (CERP) vezane za turistički portfelj, po kojima će u prodaju dio državnih dionica u tvrtki Sunčani Hvar, kao i da se nastavlja obvezujući krug prodaje dubrovačkog Hotela Maestral te rapskog Imperiala i HTP Korčule, Popović želi da ti procesi uspiju, no navodi i da Adrisova Maistra nije zainteresirana. Prema već usvojenoj dinamici investiranja, Maistra bi do 2018. trebala ukupno uložiti još 1,6 milijardi kuna, pri čemu tijekom ljeta planiraju otvoriti i ponuditi tržištu novoobnovljeni hotel Amarin sa 280 smještajnih jedinica, koji bi zapravo svoj puni sjaj trebao doživjeti iduće godine. Nakon toga kreće ulaganje u Park, a usporedo s tim imaju i drugih investicija sa značajnim iznosima, poput podizanja kvalitete i standarda u kampovima i održavanje standarda u objektima koji su već, kako Popović kaže, "malo umorni". "Na jesen ove godine, čemu se nadamo nakon par godina čekanja i konačnog 'rasplitanja' raznih prepreka, slijede radovi i ulaganje u rekonstrukciju rovinjskog hotela Park. Vjerujemo da ćemo nakon ljeta taj hotel srušiti i početi graditi novi, koji bi, ako sve bude u redu, mogli otvoriti za sezonu 2018. Kako se hotel nalazi iznad uvale u Rovinju u kojoj je i ACI marina, vjerujemo da će usporedo s radovima na hotelu ići i radovi na rekonstrukciji te marine, koja u sadašnjem stanju više ne odgovara potrebama i potražnji. Bilo bi dobro da krenu radovi i na marini, što ne ovisi samo o Maistri i Adrisu", naglasio je Popović. Sezona će biti dobra, ali nema mjesta za velika povećanja u ljetu Popović kaže i da nitko među hrvatskim hotelijerima, a pogotovo oni s hotelima sa pet, pa i četiri zvjezdice, ne očekuje ovoga ljeta velika povećanja prometa jer jednostavno nema mjesta. "Popunjenost će ljeti slijedom potražnje, najava i rezervacija sigurno biti velika, no ne vjerujem u priče o nekom trenutno velikom rastu bukinga za ljeto - potražnja možda je veća, ali nemamo kapaciteta da bi se ostvarili veći porasti", ističe Popović. Tako je, kaže, i u Maistrinim hotelima, u kojima u srpnju i kolovozu nema prostora za rast, a sumnja i da će pred i posezona donijeti tolike poraste da bi u konačnici na kraju godine rezultati mogli biti puno veći od ukupno lanjskih.  "Lipanj je pred vratima, brojke će biti veće nego lani jer je i potražnja veća, no neke smo stvari ugovarali već prije. Veća potražnja nam sada daje mogućnost i povećanja cijena te bi stoga i prihodovno rezultat ove godine mogao biti nešto bolji nego lani, kao što je bolji i za prva tri mjeseca ove godine", kaže Popović. Za problematiku turističkog zemljišta i pomorskog dobra, Popović navodi da su među ključnim pitanjima za razvoj i investicije u turističkom sektoru. "Sada su nam ruke po tom pitanju 'vezane' s obzirom na neprimjenjivost i neprilagođenost zakona koji to definiraju", smatra Popović, koji stoga pozdravlja najave ministra turizma Antona Klimana da će se do kraja ove godine izmijeniti zakon koji regulira turističko zemljište. "Ministar je obećao da će se zakon dopuniti i harmonizirati da bi se mogao 'konzumirati', što i očekujemo. Ako se to dogodi, bit ćemo zadovoljni, a još i više ako se riješi i problem pomorskog dobra, iako bi mi u sektoru zbog konkurentnosti naravno htjeli i niži PDV na smještaj i usluge, što znamo da nije realno s obzirom na stanje državnog proračuna", poručuje Popović. 