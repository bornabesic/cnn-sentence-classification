Suosnivač Microsofta Bill Gates i dalje je najbogatiji čovjek na svijetu, po popisu časopisa Forbes, objavljenom u ponedjeljak, koji također potvrđuje nezaustavljiv uspon internetskih divova. William Henry Gates (III) (61) predvodi popis najbogatijih ljudi na svijetu četvrtu godinu zaredom i 18. put u zadnjih 22 godine, s osobnim bogatstvom procijenjenim na 86 milijarda dolara. Gates, koji se u avanturu Microsofta upustio s 19 godina, odustavši od studija na drugoj godini Harvarda, posjeduje samo 2,5 posto kapitala tvrtke koju je osnovao s Paulom Allenom 1975. Osim novih internetskih bogataša, jedini koji je donekle poremetio hijerarhiju je Francuz Bernard Arnaud, glavni direktor i osnivač grupe luksuznih proizvoda LVMH, koji se popeo s 14. na 11. mjesto. Njegovo bogatstvo povećalo se za 22 posto u godinu dana, na 41,5 milijarda dolara. Tako je pretekao sunarodnjakinju Liliane Bettencourt, nasljednicu kozmetičkog carstva L'Oreal, tešku 39,5 milijarda dolara. Na drugom mjestu je Gatesov bliski prijatelj, američki investitor Warren Buffet, s bogatstvom procijenjenim na 75,6 milijarda dolara. Financijaš koji se obogatio na čelu holdinga Berkshire Hathaway uzeo je mjesto Španjolcu Amanciju Ortegi, osnivaču tekstilne tvrtke Inditex i vlasniku glavnog brenda grupe, Zara. On je pao na četvrto mjesto s osobnim bogatstvom procijenjenim na 71,3 milijarda dolara, odmah iza glavnog direktora i osnivača Amazona, Jeffa Bezosa. Bezos (53) posjeduje oko 17 posto kapitala grupe, vrijedne više od 400 milijarda dolara. Amazonove dionice su skočile pa je njegovo bogatstvo u godinu dana poraslo za 61 posto i sada iznosi 72,8 milijarda dolara. Mark Zuckerberg, koji ima samo 32 godine, sada posjeduje 56 milijarda dolara i na petom je mjestu Forbesovog popisa. Zuckerberg, Bezos i suosnivači Googlea, Larry Page i Sergey Brin (obojica 43-godišnjaci), jedini su među prvih dvadeset na popisu mlađi od 60 godina. >> Ovih je osmero milijardera bogatije od polovice svjetskog stanovništva >> Gates: Nadam se da nam se idućih 10 godina neće dogoditi epidemija gripe. To bi bila tragedija 