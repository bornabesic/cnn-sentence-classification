Servis e-Građani, koji je dosad privukao više od 300 tisuća korisnika, a koji muku muče sa snalaženjem u nelogično nabacanim e-uslugama, nepreglednim menijima, različitom dizajnu sučelja među ministarstvima i agencijama, bit će temeljito redizajniran do kraja 2017. Prvi dio posla Vlada je obavila potiho. APIS IT, državna informatička tvrtka koja je postala središnja točka za nabavu IT proizvoda i usluga za ministarstva i ostatak državne uprave, bez pompe je provela nabavu za redizajn korisničkog sučelja e-Građani. Rok isporuke je početak ožujka.  Bagatelna javna nabava Iako oglašen kao bagatelna javna nabava procijenjene vrijednosti 199.999 kuna, što su u dijelu branše doživjeli kao podcjenjivanje njihova posla, ovaj natječaj pobudio je velik interes struke. U APIS-u kažu da su zaprimili pet valjanih ponuda. – Za sklapanje ugovora o nabavi usluge odabrana je najpovoljnija ponuda od 119 tisuća kuna bez PDV-a koju je predao H&D Info iz Zagreba, ističu. H&D Info, kako doznajemo, informatički je obrt star 10 godina. Do prije četiri godine imao je šest zaposlenih i promet od milijun i pol kuna. Lani je skočio na 14 zaposlenih i promet od oko četiri milijuna kuna. Ove godine ima već 24 zaposlena.  Domagoj Paradi, vlasnik obrta H&D Info, objašnjava da su specijalizirani za sistemsku integraciju, razvoj softvera i korisničku podršku. Navodi da u Hrvatskoj dosta rade s državom, a u inozemstvu s privatnim korisnicima. – Ovdje radimo velike projekte poput razvoja novog sustava za Ministarstvo regionalnoga razvoja i fondova EU, a radili smo i sustav cestovne inspekcije za Ministarstvo mora, prometa i infrastrukture – kaže Paradi.  Pomagati korisnicima Navodi da se na redizajnu e-Građana već intenzivno radi. S APIS IT-jem se, tumači, sastaju svaki tjedan. Paradi ističe da APIS IT pokazuje veliku želju da se prijedlog redizajna dovrši što prije. – Tako pripremljeno rješenje oni bi preuzeli i krenuli u primjenu, kaže Paradi. Ističe da je cilj da novo sučelje bude što jednostavnije, logičnije i brže. Dodaje da se zalaže da sustav bude proaktivniji, tj. da ta nova verzija e-Građana aktivno pomaže korisnicima. – U okviru servisa već je kalendar, a prijedlog je da se kroz njega korisnike i po mjesec dana unaprijed obavještava da im istječe osobna iskaznica, vozačka i drugi dokumenti – zaključuje Paradi.     