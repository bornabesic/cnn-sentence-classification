Njemački burzovni operater Deutsche Börse, u čijem su vlasništvu Frankfurtska i Stuttgartska burza, opet je u pregovorima o spajanju s Londonskom burzom (LSE), u čijem je sastavu i Talijanska burza. Dvije burze jučer su objavile kako pregovaraju o spajanju na jednakim osnovama čime bi nastao europski div tržišta kapitala vrijedan 28 milijardi dolara i dovoljno snažan da konkurira vodećim američkim i azijskim burzama. Nakon objave vijesti o pregovorima, dionica Londonske burze skočila je 18 posto, a Deutsche Börse osam posto. Time se tržišna vrijednost britanskog operatera popela na 13 milijardi funti, a njemačkog na gotovo 16 milijardi eura. Izvori Reutersa tvrde da se pregovori vode pod šifrom Luna za Londonsku burzu te Delta za Deutsche Börse te da su još u ranoj fazi. Ako do spajanja dođe, dioničari njemačke burze u novoj bi kompaniji imali 54,4 posto udjela, a britanske 45,6 posto. Dioničari LSE-a dobili bi 0,44 dionice nove kompanije za svaku svoju dionicu, dok bi njemački dioničari dobili dionice u omjeru 1:1. Za analitičare vijest o spajanju ovih dviju burzi i nije potpuno iznenađenje s obzirom na prijašnje izjave čelnika njemačke burze Carstena Kengetera. Kada je preuzeo kormilo Deutsche Börse u lipnju prošle godine, Kengeter je izjavio kako se ne libi krenuti i u velika preuzimanja kako bi povećao prihode kompanije. Nakon toga je uložio 1,5 milijardi eura u kupnju švicarske kompanije Six Group kako bi došao do platforme za trgovinu valutama 360T. Inače, ovo nije prvi put da Londonska burza i Deutsche Börse razgovaraju o spajanju. Prvi su put pregovori pokrenuti u svibnju 2000. godine, ali bez uspjeha. Njemački rival pokušao je s drugom ponudom koja je Londonsku burzu vrednovala na 1,35 milijardi funti u prosincu 2004. godine, ali su Englezi i tu ponudu odbili. Britanci su dvije godine poslije odbili i ponudu američkog Nasdaqa za 2,4 milijarde funti. Međutim, potkraj 2006. godine Nasdaq je stekao gotovo 30 posto udjela i ponudio još 2,7 milijardi funti za ostatak udjela, ali je LSE i to odbio. Nasdaq je na kraju 2007. godine prodao većinu svog udjela burzi u Dubaiju. S druge pak strane, Londonska burza nije stajala po strani kada su u pitanju konsolidacijski procesi. Talijansku burzu (Borse Italiane) kupili su u lipnju 2007. godine za više od milijardu funti, a 2011. godine stekli su burzu u Torontu TMX, čime je stvorena tada sedma najveća burza na svijetu. >>ZSE prikupio novac potreban za preuzimanje slovenske burze 