Varaždinska Vindija izvijestila je danas da nastavlja s redovnom isporukom svojih proizvoda Konzumu, što bi trebalo pridonijeti stabilnosti domaćeg gospodarstva i spriječiti negativne trendove u cjelokupnom lancu opskrbe hranom. Nakon što je u ponedjeljak izvanredni povjerenik Ante Ramljak preuzeo vođenje Agrokora, situacija u vezi tog koncerna počinje se stabilizirati. "U interesu stabilizacije poslovanja te dugoročnog jamstva za očuvanje radnih mjesta, Poslovni sustav Vindija nastavlja s redovnom isporukom cjelokupnog asortimana proizvoda 'Kvalitete Vindija' na prodajna mjesta trgovina Konzum", priopćila je jutros ta varaždinska tvrtka. Mnogi dobavljači prekinuli su u subotu opskrbu Konzuma zbog strahovanja da neće moći naplatiti svoju robu, no nakon što su u ponedjeljak predsjednik Vlade Andrej Plenković i povjerenik Ramljak razgovarali i s dobavljačima i s bankama-vjerovnicama Agrokora, situacija se normalizira. "Na ovaj način Vindija pridonosi stabilnosti domaćega gospodarstva te sprječava negativne trendove u cjelokupnom lancu opskrbe hranom, budući da danas zapošljava preko 4.000 radnika te surađuje s više od 3.022 kooperanata i 500 vozača distributera. Očuvanje upravo njihovih radnih mjesta prioritet je cjelokupnog Poslovnog sustava", navodi se u priopćenju Vindije. Već u ponedjeljak poslijepodne Dukat je izvijestio da nastavlja isporučivati cjelokupni asortiman u trgovine Konzuma i redovno otkupljivati mlijeko od kooperanata. Normalizacija poslovnih odnosa s Konzumom rezultat je uspostavljenog dijaloga i povjerenja između dobavljača i vladinog povjerenika Ramljaka koji se tijekom dana sastao s dobavljačima i bankama, kazali su u Dukatu. "Vjerujem kako je Vlada novim zakonskim okvirom omogućila stabilizaciju hrvatskog gospodarskog sustava u kojem će banke osigurati priljev novih financijskih sredstava, dok će mjeničnu izloženost dobavljača prema bankama tretirati kao dug sustava Agrokora", rekao je u ponedjeljak direktor Dukata Alen Fontana. Nakon što se jučer sastao s dobavljačima Agrokora i bankarima, premijer Andrej Plenković poručio je kako bi banke mogle do kraja tjedna u Agrokor ubrizgati do 150 milijuna eura nove likvidnosti za isplatu plaća i plaćanje robe dobavljača. >> BDP u prvom kvartalu 2017. stagnirao i bez krize Agrokora >> Tko je Ante Ramljak – posebni povjerenik za Agrokor 