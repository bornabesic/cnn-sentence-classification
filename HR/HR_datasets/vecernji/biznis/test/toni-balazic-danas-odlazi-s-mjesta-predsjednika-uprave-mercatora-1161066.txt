Kako Večernji list doznaje večeras će doći do sastanka vjerovnika i dobavljača Agrokora, a njemu će prisustvovati i predstavnici Alvarezovog tima.  Susret će se dogoditi u sjedištu Erste banke, a ovog puta na sastanku će biti nazočan i jedan predstavnik OPG-a. Očekuje se daljnje usuglašavanje oko standstill aranžmana. Dobavljači su još za vikend pristali podržati standstill aranžman, ali imaju 9 zahtjeva.  Večeras će doći i do susreta premijera Andreja Plenkovića i glavnog direktora za restrukturiranje Agrokora Antonia Alvareza III. i to u Banskim dvorima.  Standard&Poor's snizio je u srijedu dugoročni i kratkoročni rejting Agrokoru s 'B-/B' na 'CC', što znači da postoji velika vjerojatnost neispunjavanja obveza, uz negativne izglede, koji odražavaju mišljenje te rejting agencije da bi kreditni rejting koncerna mogao biti snižen i na 'SD', što označava selektivni stečaj. Takvu rejting akciju iz te agencije obrazlažu mišljenjem da će Agrokor vjerojatno morati proći kreditno restrukturiranje pod nepovoljnim uvjetima, što bi po njihovim kriterijima bilo isto kao i stečaj. Iz S&P-ja navode da je glasnogovornica Agrokor grupe 2. travnja kazala da je kompanija postigla sporazum s bankama kreditorima o standstill aranžmanu. Skupina kreditora obuhvaća Sberbank, VTB, Erste, koje zajedno imaju većinu od 2,5 milijardi eura dugova po kreditorima grupe na dan 30. rujna 2016.  Banke su signalizirale da bi mogle osigurati Agrokoru 300 milijuna eura dodatnih kreditnih linija kako bi financirao kratkoročne potrebe za likvidnošću, prije svega za plaćanje dobavljača. "Vjerujemo da su te nove posudbe potrebne kako bi se održala operativnost kompanije nakon, čini se, naglog smanjenja uvjeta trgovinskih kredita koje su mu dali njegovi dobavljači", navode iz S&P-ja. Kako se dodaje, po svemu sudeći, ta predložena transakcija i dalje ovisi o potpisanom sporazumu između Agrokora, njegovih vlasnika i glavnih banaka. "Vjerujemo, međutim, da će standstill sporazum vjerojatno predstavljati smanjenje ekonomske vrijednosti u odnosu na originalne uvjete Agrokorovog paketa zajmova i da će on prema našoj metodologiji biti nepovoljan", navode u S&P-ju. Negativni izgledi, pak, odražavaju stajalište da bi kreditni rejting koncerna mogao biti snižen i na 'SD' - selektivni stečaj, jednom kada se finaliziraju dogovori s kreditorima. Agencija Moody's smanjila je u potkraj ožujka kreditni rejting Agrokora s prijašnjih B3 na Caa1, a vjerojatnost bankrota na Caa1-PD s B3-PD, dok izgledi za rejting i dalje ostaju negativni jer, kako ističu, kompanija više nije u stanju održavati visoku razinu obveza prema dobavljačima, što može oslabiti njezinu likvidnost. Promijenjene uprave Konzuma, Mercatora i Dijamanta  Nadzorni odbor Mercatora u srijedu je, na izvanrednoj sjednici u Zagrebu, prihvatio ponuđenu ostavku dosadašnjeg direktora Mercatora Tonija Balažiča, a na to mjesto imenovao Tomislava Čizmića, objavili su popodne slovenski mediji. Balažič će o tome zašto je ponudio ostavku dvije godine prije kraja redovnog mandata govoriti tijekom popodneva na konferenciji za novinare u Ljubljani. Slovenski mediji od jučer su neslužbeno najavljivali da će on ponuditi ostavku, uz nagađanja da se na to odlučio zbog loše komunikacije s upravom Agrokora, te da je vrlo mala mogućnost da promijeni svoju odluku, a navodile su se i špekulacije o navodno lošijim rezultatima poslovanja Mercatora u zadnje vrijeme. U zajedničkoj izjavi za javnost koju su popodne prenijeli slovenski mediji, problematiku u kojoj bi se mogao naći Mercator, koji je u vlasništvu hrvatskog koncerna koji se u zadnje vrijeme našao u dužničkim teškoćama, komentirali su ministar gospodarstva Zdravko Počivalšek i ministar poljoprivrede Dejan Židan, koji je ujedno i jedan od dva potpredsjednika slovenske vlade. Slovenska država budno prati događanja u Agrokoru, a prema navodima Mercatorovih dobavljača iz prehrambene industrije njihova je suradnja s Mercatorom "stabilna", navela su dvojica slovenskih ministara. Oglasio se i Agrokor - Nadzorni odbor Poslovnog sistema Mercator d.d. danas je donio odluku o promjeni Uprave. Dosadašnji predsjednik Uprave, Toni Balažič koji je na toj poziciji od 2012. godine nastavit će svoju karijeru izvan Agrokora, a njegovu poziciju preuzet će Tomislav Čizmić, koji je bio dugogodišnji direktor Mercatora u Hrvatskoj te je posljednjih nekoliko godina zajedno s vanjskim međunarodnim konzultantima vodio 100 različitih timova koji su uključivali više od 1000 ljudi te integraciju i realizaciju sinergija na području maloprodaje. Istovremeno, Igor Mamuza će i dalje ostati na poziciji člana Uprave Poslovnog sistema Mercator d.d. Istovremeno je Nadzorni odbor Konzuma d.d. u Hrvatskoj donio odluku o promjeni Uprave. Sadašnjeg predsjednika Uprave, Slavka Ledića i Domagoja Jelenca, člana Uprave zamjenit će Teo Vujčić, dosadašnji predsjednik Uprave Dijamanta u Zrenjaninu. Poziciju predsjednika Uprave Dijamanta preuzet će Vladimir Milović, dosadašnji direktor prodaje i marketinga. Navedene upravljačke promjene u ključnim kompanijama u Agrokorovoj maloprodaji i proizvodnji hrane imaju za cilj daljnje jačanje Agrokora u Hrvatskoj i regiji, a sve u sklopu novog poslovnog modela i daljnjeg plana restrukturiranja Agrokor koncerna - stoji u priopćenju Agrokora. >> Ovo je 9 stručnjaka s kojima Alvarez želi vratiti Agrokor u život >> Agrokor u Sloveniji velika tema: treba li 'otkupiti' Mercator? 