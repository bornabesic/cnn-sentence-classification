Uprava na čelu s Juricom Lovrinčevićem širi portfelj Pevecovih biznisa pa je najnovija vijest da je najveći trgovački lanac neprehrambenih proizvoda u Hrvatskoj stekao udjele Z1 televizije. Ulaskom u medije proširit će marketinške aktivnosti i na produciranje svojih emisija kojima će gledateljima još više približiti segment poslovanja “uradi sam“ i širinu asortimana, priopćili su iz Peveca, ističući da je prednost jedne od najgledanijih lokalnih televizija u Zagrebu i što se i nacionalno gleda putem IPTV kanala. Nove perspektive – Htjeli smo na određeni način sudjelovati u oblikovanju televizijskog programskog sadržaja svjesni da je to jedan od najjačih komunikacijskih kanala kojim možemo informirati naše postojeće, ali i nove kupce – rekao je Lovrinčević. Objašnjava da je 2016. za Pevec bila dinamična i otvorila nove perspektive, a kako su producirali više videosadržaja, shvatili su da formati na webu lako mogu dobiti i ekstenziju te biti dio gledanog programa. – Snagom televizije postajemo značajnije dijelom svakog doma jer nam taj medij pruža potencijal, pokazat ćemo punu snagu i raznolikost Peveca, ali poštujući i zaštitu tržišnog natjecanja – istaknuo je šef uprave. Pevec će ove godine plasirati i internetsku trgovinu, a nova programska shema trebala bi krenuti od jeseni. Kompanija je lani ostvarila 1,4 milijarde kuna prihoda, 19% više nego 2015. Investicije su iznosile 77 milijuna kuna, od čega čak 87 posto  u kupnju nekretnina. Na naš upit jesu li prije ulaska u medije namirene eventualne obveze prema vjerovnicima, odgovoreno nam je da je “Pevec uspješna kompanija koja je prije pet godina izašla iz stečaja i nema dugovanja vjerovnicima. Odluka o kupnji Z1 donesena je jednoglasno, na upravi i na NO-u društva”, rečeno nam je. Na Z1, koja posluje s dobiti, dobili smo odgovor da poslovne odnose smatraju povjerljivima. – Sve bitne promjene vezane uz status Z1 televizije vidljive su u sudskom registru, rečeno nam je, no u srijedu te promjene još nisu bile upisane u registar pa ne znamo ni je li Pevec kupio svih 100 posto udjela Z1. Bez odgovora je ostalo i naše pitanje kome je Pevec platio tu televiziju jer, iako se kao njezin jedini vlasnik od 2012. vodi Ana Krivić, postoje indicije da ima i one prikrivene. Singapur i Wyoming Od samog početka rada Z1, nekadašnje Televizije Sljeme, bilo je kontroverzi oko vlasništva. Kao suvlasnici su isprva figurirali ljudi bliski Slobodanu Ljubičiću, bivšem šefu Zagrebačkog holdinga: Ines i Alen Krmpot te Pero Lozica. Udjel je imala i tvrtka Centar gradski podrum, čiji su suvlasnici Zagrebačka banka, IGH, jedna tvrtka povezana s Nikicom Valentićem te Stipić Grupa. Potom većinski vlasnik postaje South East European opportunities, a tragovi dalje vode prema Singapuru i Wyomingu. Kad postaja 2010. mijenja ime u Z1, dolaze i novi vlasnici – Ivana Kujundžić, Ana Krivić, Zvonimir Škrobo, Vlado Pukanić i Tihana Colić, nekad članica uprave Zagrebačkog holdinga. Potom se kao udjelničari izmjenjuju Ljubičić i Mario Špekuljuk, nekad pripadnik ATJ Lučko, rođak Petra Pripuza.   