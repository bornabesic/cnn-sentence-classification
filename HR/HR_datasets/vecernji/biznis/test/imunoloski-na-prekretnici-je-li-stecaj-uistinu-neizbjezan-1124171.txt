Kada se formira novo ministarstvo za državnu imovinu, tada će i novi ministar Goran Marić hitno morati naći rješenje za goruće probleme, prije svega u Imunološkom zavodu, Petrokemiji i Badelu. To će mu svakako trebati biti u fokusu prije nego što se pozabavi aktiviranjem tzv. mrtvog kapitala, koji često spominje najvećim problemom, ali koji isto tako, znaju njegovi prethodnici, nije lako staviti u funkciju. Obveze države Brojke u Imunološkom zavodu (IZ) govore dovoljno, a nažalost upućuju na to da je stečaj neizbježan. Nakon što je lani država donijela odluku da IZ postane javna ustanova od strateškog i općeg gospodarskog interesa za RH, zajedno s odlukom preuzela je i obveze prema toj tvrtki te 176 zaposlenika, a s obzirom na to da u toj tvrtki više nema proizvodnje. Zato država mora isplaćivati plaće radnicima IZ-a, a trebala bi pokriti dugove i uložiti u obnovu zgrada i opreme kako bi se dobile dozvole za nastavak proizvodnje. Država je s odlukom odobrila iz proračuna 32,5 milijuna kuna za IZ, no uzme li se u obzir da je godišnje zaposlenicima za plaće potrebno 32 milijuna kuna, onda je taj iznos bio namijenjen upravo njima. Naime, uspio je IZ nešto i naplatiti, no transakcija od 10 milijuna kuna obavljena je preko banke koja je odmah zbog duga taj iznos povukla. Prema zadnjim podacima, dug Imunološkog je 83 milijuna kuna. Ministar financija Zdravko Marić morao bi naći u proračunu pet milijuna kuna kojim bi se otkupile dionice malih dioničara, da se završi proces preoblikovanja u javnu ustanovu, a svakako i 32 milijuna kuna kojima bi se pokrile plaće radnika za 2017. Jer, budući da dozvole za proizvodnju Imunološki od HALMED-a još nije dobio, ona se tako skoro neće moći nastaviti. Štoviše, prema izračunu, prije nego što se zadovolje svi kriteriji za prostore gdje je proizvodnja, trebalo bi uložiti 30 milijuna eura. Država taj novac nema, a ako i završi u stečaju, potencijalni ulagač koji bi imao interes može računati samo na opremu i zgradu jer sojeve je država zaštitila. Treba otvoreno reći Prošla Vlada, ali i ona prethodna SDP-ova, odugovlačila je s rješenjem za Petrokemiju. Sindikat se odupirao privatizaciji pa se krenulo s dokapitalizacijama, no to ne može biti trajno rješenje. Već dulje na stolu je ponuda PPD-a koji je spreman s Borealisom ući u Petrokemiju, odnosno pretvoriti svoja potraživanja u udjel. G. Marić morat će otvoreno reći želi li ili ne PPD za strateškog partnera Petrokemiji. Kako doznajemo od osobe bliske Vladi, ni o sudbini Badela više neće odlučivati Ministarstvo gospodarstva, nego bi i o mogućem novom natječaju za pronalazak strateškog partnera trebao odlučiti Goran Marić. Paralelno s tim morat će raditi i na izradi strategije za upravljanje državnom imovinom za sljedeće tri godine te zauzeti i stajalište hoće li se zadržati udjel u Podravci. No, kada i zauzme svoje stajalište, bit će potrebno uskladiti ‘ekonomske škole’ njega i nove ministrice gospodarstva Martine Dalić. A onda se pozabaviti tzv. mrtvim kapitalom, u čemu nijednom vodstvu nije dosad uspjelo jer su procesi dugi. 