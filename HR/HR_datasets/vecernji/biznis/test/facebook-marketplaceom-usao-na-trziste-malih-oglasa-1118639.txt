Facebook je jučer lansirao Marketplace, poseban tab na svojoj stranici koji se bavi kupnjom i prodajom, te time direktno ušao na tržište malih oglasa. Zasad se time mogu služiti korisnici u SAD-u, Velikoj Britaniji, Novom Zelandu i Australiji. Facebook, najpopularnija svjetska društvena mreža, ponovno lansira – Marketplace, odnosno mali oglasnik kao zaseban dio na svojoj stranici. Prvi put probali su to 2007. godine, tada samo kao desktop verziju. S obzirom na ekspanziju korištenja mobilne platforme, zaključili su da je sada pravo vrijeme da to učine opet. Usto, tvrde na svom blogu, ionako su već stvorene grupe u kojima korisnici kupuju i prodaju. A prema njihovim podacima, mjesečno takve grupe posjećuje 40 milijuna ljudi. Oni će samo sada korisnicima ponuditi uređeniji dio u kojem će se lakše snalaziti i moći pretraživati stvari koje žele kupiti i prodavače ili kupce u svojoj blizini. Usto znat će, s obzirom na to da Facebook-profili nisu anonimni, od koga kupuju, što će, vjeruju, pridonijeti popularnosti, ali i sigurnosti kupnje i prodaje. Facebook, jednostavno, želi imati sve. Možda Marketplace dosad nije bio uspješan jer nije bio lansiran u pravo vrijeme, ovoga puta doista bi mogli zavladati i ovim dijelom tržišta. Svoju, zapravo, monopolsku poziciju koju su spontano dobili pa mudro održavali i proširivali očito planiraju razvijati i privući sve što mogu na svoje stranice. I burza je pokazala što misli o tome, Facebooku su dionice skočile, dok su konkurentima poput Ebya i Craiglista lagano potonule. Prostor za unapređenje usluge i punjenje oglasima neizmjeran je, posebno kada si – Facebook.      >> Google predstavio smartphone koji će konkurirati iPhoneu: 'Ima najbolju kameru u klasi' 