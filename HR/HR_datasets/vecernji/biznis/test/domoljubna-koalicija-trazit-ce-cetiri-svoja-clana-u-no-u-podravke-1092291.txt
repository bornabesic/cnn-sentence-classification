– Kad smo mi 2011. godine izgubili izbore, bez problema smo se maknuli iz Podravke, a ovi sada to ne žele. Na ruku im ide nestabilna situacija s Vladom – kazao nam je prije mjesec i pol dana, kada je Nadzorni odbor koprivničke kompanije prolongirao odluku o sazivanju glavne dioničarske skupštine, utjecajni dužnosnik HDZ-a iz Koprivničko-križevačke županije. Sazivanje skupštine tada je odgođeno, službeno zbog najava o mogućoj prodaji 25-postotnog državnoga udjela u kompaniji, a u stvarnosti, kako se doznalo, zbog nemogućnosti dogovora između predstavnika države i mirovinskih fondova, koji drže 42 posto vlasničkog udjela, o novim imenima u NO-u.Cilj HDZ-a i HSS-a, tradicionalno zainteresiranih za prevlast u koprivničkoj kompaniji, jasan je – postaviti svoje ljude u NO i potom ishoditi smjenu uprave na čelu sa SDP-ovcem Zvonimirom Mršićem, koju je amenovala Milanovićeva Vlada. Nakon prekjučerašnje sjednice NO-a, na kojoj je glavna dioničarska skupština napokon sazvana za 22. srpnja, jasno je da do dogovora između države i mirovinaca nije došlo. Podravkini nadzornjaci izglasali su prijedlog skupštinarima prema kojemu bi se na godinu dana produljio mandat dvoje članova kojima on istječe – SDP-ovcu Milanu Stojanoviću i nezavisnoj revizorici Ivani Matovini. To znači da bi nedirnuti ostali mandati Ive Družića i Mate Crikvenca, druge dvojice SDP-ovaca u Podravkinu NO-u. To tijelo ukupno broji devet članova, od kojih su trojica predstavnika mirovinaca, trojica predstavnika države, dvoje iz redova neovisnih stručnjaka i predstavnik radnika.Neslužbeno doznajemo da je prekjučer na stolu bilo pet prijedloga za imenovanje novih članova NO-a, među kojima i onaj o imenovanju četvero članova iz redova Domoljubne koalicije, no predstavnici mirovinskih fondova glatko su ih odbili. Prijedlog o produljenju mandata dvoje članova NO-a na samo godinu dana oni prikazuju kao kompromis – pričekat će se razrješenje krize s Vladom i mogući novi izbori pa će se onda dogovarati o punim četverogodišnjim mandatima i novim članovima NO-a. – Time ne možemo biti zadovoljni. Država će na dioničarskoj skupštini dati protuprijedlog i tražiti imenovanje četvero novih članova NO-a na puni mandat – bijesni su naši sugovornici iz Domoljubne koalicije.  >>Šuker: Zašto bi Most trebao biti na klubu Domoljubne koalicije i Milana Bandića 