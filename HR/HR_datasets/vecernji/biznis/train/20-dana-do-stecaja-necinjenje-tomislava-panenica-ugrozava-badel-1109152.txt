Zna se čija je ponuda ocijenjena najboljom, stoga nas spasite, prestanite ne činiti ništa, iščitava se iz prekjučerašnjeg apela uprave Badela 1862 ministru gospodarstva Tomislavu Paneniću. U pismu, koje je u posjedu Večernjeg lista, a poslano je i na uvid premijeru Tihomiru Oreškoviću koji se, kako se tvrdi, “izravno i osobno angažirao u rješavanju statusa društva”, kaže se kako su u očekivanju odluke o okončanju postupka predstečajne nagodbe i definiranju izvora dokapitalizacije zatečeni Panenićevim medijskim izjavama o “tijeku postupka evaluacije ponuda zaprimljenih od potencijalnih strateških partnera”. Mač nad glavom Ostavlja se, naime, dojam kako evaluacija ponuda nije dovršena, čime se praktično zavarava javnost. Evaluacije – i to dvije – već su odavno završene i nepoznato je tko bi još i oko čega mogao raspravljati. Mjerodavno povjerenstvo čitavo se ljeto nije ni sastalo. A dok traje trakavica oko odluke, u Badelu svaki dan strepe bi li netko od vjerovnika mogao aktivirati mač koji im visi nad glavom. Do zakonskog početka stečaja, ne prolongira li država taj rok na dodatna tri mjeseca ili sama odluči dokapitalizirati Badel, ostalo je pak svega 20-ak dana. No iako je povjerenstvo utvrdilo kriterije vrednovanja, a uprava i menadžment uz nedvojbenu podršku svih triju sindikata na temelju evaluacije stručnih službi društva i strateškog konzultanta BCG-a odlučili o najboljoj ponudi – državna administracija šuti, stoji u pismu predsjednika uprave Badela Ive Markotića. Podsjeća kako je sukladno zaključcima povjerenstva na kraju samo jedna ponuda utvrđena potpuno valjanom i obvezujućom. Stoga se daljim (ne)postupanjem izaziva mogućnost nastanka izravne štete po društvo, a posljedično i po proračun RH zbog realne opasnosti otvaranja stečajnog postupka. Iz Badela je, neslužbeno doznajemo, u protekle tri godine u državni proračun samo na ime trošarina uplaćeno 500 mil. kuna. Stoga mole Panenića “da s naslova visoke funkcije koju obnaša te osobnog stručnog i moralnog integriteta poduzme sve nužne radnje kako bi se u najkraćem roku donijele odluke za dugoročnu opstojnost Badela u interesu njegovih zaposlenika, stakeholdera i prihoda proračuna RH”. Ministar Panenić jučer nam je ostao nedostupan vezano uz tu temu. Ante Raspudić, predsjednik uprave Meteor grupe, koja je uz slovački St. Nicolaus ponuđač za Badel, kaže kako Meteor nema službenih informacija o eventualnim dodatnim evaluacijama ponuda niti ih je itko kontaktirao tim povodom. Od njih se tražila samo jedna nadopuna kroz odgovore na četiri dodatna pitanja povjerenstva, nakon čega je, tvrdi, potvrđeno da je Meteorova ponuda od 26 mil. eura, podržana dokazima, pismenim jamstvima te bezuvjetna i obvezujuća, najbolja. Dodatna evaluacija – Nekoliko pokušaja pronalaženja strateškog partnera Badela propalo je, a sada kada konačno postoji kvalitetna ponuda koja omogućava brzo razduživanje i oporavak poslovanja te daljnji razvoj i rast tvrtke, odluka se ne donosi – ogorčen je Raspudić. Iz St. Nicolausa kažu kako su i oni učinili sve da dokažu kako mogu razvijati Badel. I u drugom krugu evaluacije priložili su, tvrde, sve potrebno da dokažu svoju financijsku snagu, da imaju dostupne izvore i novac i za početak investicijskog ciklusa bez novog zaduživanja Badela, što njihovu ponudu čini jedinstvenom. Protiv su bilo kakve ishitrene odluke i podlijeganja bilo kakvim pritiscima. – Strpljivi smo i čekamo da se nas odabere kao bolji izbor za Badel i njegove radnike – poručuju. >> Panenić podnosi kaznenu prijavu protiv bivšeg ministra Vrdoljaka 