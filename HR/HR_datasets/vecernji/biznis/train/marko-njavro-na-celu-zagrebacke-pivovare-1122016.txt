Novi predsjednik Uprave Zagrebačke pivovare je Marko Njavro i on će na toj poziciji, nakon deset godina, zamijeniti Sergeya Yeskova, koji odlazi u Kanadu na mjesto komercijalnog direktora u sklopu grupacije Molson Coors. Njavro na mjesto predsjednika Uprave dolazi iz Bugarske gdje je od 2013. bio predsjednik poslovne jedinice, istaknuto je u utorak na druženju s novinarima u Zagrebačkoj pivovari. Prije Bugarske Njavro je radio kao direktor marketinga za grupu u Rumunjskoj, a prije toga na raznim pozicijama unutar marketinga i prodaje Zagrebačke pivovare.   "Ja sam dijete Zagrebačke pivovare, gotovo trećinu karijere sam proveo baveći se pivom", kazao je Njavro, dodajući kako mu je Zagrebačka pivovara omogućila stjecanje velikog iskustva bez kojeg ova nova pozicija ne bi bila moguća. Najvro je istaknuo kako na čelo Zagrebačke pivovare dolazi u trenutku kada je Molson Coors preuzeo Miller Coors, čime je kao kompanija postala značajnija, jača i veća. Ta je akvizicija bila vrijedna 12 milijardi dolara i od prošlog tjedna kompanija Molson Coors zapošljava više od 18 tisuća ljudi u svijetu, proizvodi više od 90 brendova u 28 pivovara u svijetu i prisutna je na više od 80 tržišta. To će imati utjecaj i u Hrvatskoj, rekao je Njavro, ističući i kako će njegov prvi zadatak biti obići regiju te kreirati viziju poslovanja za idućih pet godina. Hrvatsko tržište piva je teško otprilike 3 milijuna hektolitara, a Zagrebačka pivovara, po podacima iz 2015. godine, drži otprilike oko 45 posto tržišta. Njavro napominje i kako tržišni udjel Zagrebačke pivovare raste zadnjih deset godina, što je dokaz da je Yeskov, zajedno sa svojim timom odradio odličan posao. Što se tiče rezultata do kraja ove godine, Njavro očekuje ostvarenje onoga što je bilo planirano. Za sada smo na dobrom putu. Ako ostvarimo plan, to znači da smo ostvarili rast u odnosu na prošlu godinu, a onda to daje prostora da se napravi plan i vizija za narednih pet godina, kazao je. Od 2012. godine Zagrebačka je pivovara u vlasništvu sjevernoameričke pivarske grupacije Molson Coors Brewing Company, trećeg najvećeg pivara na svijetu. >> Praško pivo broj jedan u svijetu predstavilo novi izgled 