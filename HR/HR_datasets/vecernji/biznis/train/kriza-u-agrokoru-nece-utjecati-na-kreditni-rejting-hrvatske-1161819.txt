Agencija Standard & Poor's objavila je u petak da zamrzavanje plaćanja dugova Agrokora, najveće hrvatske privatne tvrtke, neće imati neposredan utjecaj na 'BB' rejting Hrvatske, sa stabilnim izgledima.  Standard&Poor's snizio je u srijedu dugoročni i kratkoročni rejting Agrokoru s 'B-/B' na 'CC', što znači da postoji velika vjerojatnost neispunjavanja obveza, uz negativne izglede, koji odražavaju mišljenje te rejting agencije da bi kreditni rejting koncerna mogao biti snižen i na 'SD', što označava selektivni stečaj.  No, kriza u Agrokoru ne bi trebala utjecati na rejting države. S&P procjenjuje da se potencijalnim fiskalnim utjecajem na državu može upravljati.  U izvješću agencija navodi da je 2. travnja iz Agrokora objavljeno da je tvrtka postigla dogovor sa skupinom kreditora o zamrzavanju isplate duga.  Taj standstill ugovor potpisan je sa šest banaka, a pritom je objavljeno kako mu je cilj olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje.  S&P je, pak, 5. travnja smanjio kreditni rejting Agrokora. "Vjerujemo da će standstill sporazum vjerojatno predstavljati smanjenje ekonomske vrijednosti u odnosu na originalne uvjete Agrokorovog paketa zajmova i da će on prema našoj metodologiji biti nepovoljan", naveli su tada iz S&P-a.  U danas objavljenom izvješću navode da Agrokor zapošljava oko 40.000 ljudi u Hrvatskoj (55.000 ukupno), što čini oko 2,5 posto ukupnog broja zaposlenih u zemlji.  Grupa je u 2015. ostvarila prihode od 6,5 milijardi eura, što je činilo oko 14,8 posto bruto domaćeg proizvoda (BDP) zemlje, dok su izravni porezi hrvatskoj državi u obliku plaćanja poreza na dobit iznosili 247 milijuna kuna ili 33 milijuna eura. To je u 2015. godini iznosilo samo 0,2 posto prihoda opće države ili 0,1 posto BDP-a.  S&P navodi i da se oko 2.000 dobavljača u Hrvatskoj poslovno oslanja na Agrokor. Iako poremećaj u Agrokorovu poslovanju može utjecati na hrvatsko gospodarstvo, S&P procjenjuje da se situacijom može upravljati.  Tako, primjerice, agencija u kratkom roku ne očekuje potpunu obustavu poslovne djelatnosti, s obzirom na važnost Agrokorove domaće velike trgovačke mreže i druge aktivnosti, kao i sporazum s vjerovnicima o zamrzavanju plaćanja dugovanja, što daje tvrtki mogućnost da nastavi s radom.  Osim toga, agencija trenutno uočava široko utemeljen ciklički oporavak hrvatskog gospodarstva, uz potporu mnogih sektora. Stoga procjenjuje da će hrvatski BDP u ovoj godini porasti 3,1 posto.  „Potencijalnim fiskalnim učinkom na državu također se može rukovati, po našem mišljenju“, poručuju iz agencije.  Po saznanjima S&P-a banke su pristale osigurati Agrokoru 300 milijuna eura dodatnih kreditnih linija za financiranje kratkoročnih potreba za likvidnošću.  „Ako sporazum s bankama propadne, a Vlada osigura 300 milijuna likvidnosti - što ne očekujemo u ovoj fazi - to može proširiti deficit za oko 0,6 postotnih bodova, na procijenjenih 2,8 posto BDP-a, u odnosu na našu procjenu od 2,2 posto. Osim toga, takva bi podrška u svakom slučaju morala biti u skladu s EU pravilima o državnoj pomoći, zbog čega je bilo kakva izravna državna potpora manje vjerojatna“, zaključuje se u izvješću S&P-a. >> 7 poučaka slučaja Agrokor za gospodarstvo, banke i vlast >> Trgovački sud: Vlada ima rok od dva dana za imenovanje izvanrednog povjerenika za Agrokor 