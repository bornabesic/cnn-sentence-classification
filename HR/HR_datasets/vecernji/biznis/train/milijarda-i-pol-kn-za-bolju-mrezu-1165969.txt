Hrvatska elektroprivreda (HEP) ove će godine u prijenosnu i distribucijsku mrežu investirati 1,45 milijardi kuna, rečeno je jučer na otvaranju trafostanice Turnić u Rijeci, projekta u koji je uloženo ukupno 165 milijuna kuna. Nikola Šulentić, direktor HEP-ODS-a, objasnio je da je vrijednost tog objekta, koji je zajednička investicija HEP-a i Hrvatskog operatora prijenosnog sustava HOPS, 90 milijuna kuna, a 70-ak milijuna stajali su radovi na okolnim mrežama. TS Turnić strujom će opskrbljivati 50 tisuća potrošača, a četvrta je od pet planiranih trafostanica koje će do 2020. biti izgrađene u Rijeci. One će omogućiti i sigurniju opskrbu električnom energijom našega najvećeg lučkog grada. Saša Dujmić, član uprave HEP-a, istaknuo je da su oni s oko 2,5 milijardi godišnjih ulaganja jedan od najvećih investitora u Hrvatskoj. – HEP grupa svoje investicije u najvećoj mjeri provodi angažiranjem domaćih tvrtki, a što je bio slučaj i s izgradnjom TS-a Turnić u kojoj su većinu poslova obavili Končar KET, HELB, Ravel, Lavčević inženjering, GP Krk, Elektrocentar Petek te Tehnoelektro Đakovo – kazao je Dujmić. Važnost HEP-ovih investicija naglasio je i Ante Čikotić, državni tajnik u Ministarstvu zaštite okoliša i energetike. – Ovaj projekt i ulaganja HEP-a u prijenosnu i distribucijsku mrežu koja samo u ovoj godini iznose 1,45 milijardi kuna smjer su kojim treba nastaviti i dalje. HEP je naša strateška kompanija od koje imamo velika očekivanja i ona mora biti motor gospodarskog razvoja Hrvatske – istaknuo je Čikotić. Razvoju energetike na Kvarneru dodatni zamah dat će izgradnja terminala za ukapljeni naftni plin (LNG) na Krku, a što je planirano do kraja 2019. Čikotić očekuje da će ukapljeni plin omogućiti da najveći dio energetskih postrojenja na ovom području počne koristiti ovaj ekološki i prihvatljivi energent. Osim toga, kako je najavio državni tajnik, uskoro počinje i projekt mikrosolara koji bi trebao obuhvatiti od 100 do 150 tisuća kućanstava, a na taj bi se način dobila povoljna i ekološki prihvatljiva energija. Iz samog HEP-a objašnjavaju da ove godine planiraju uložiti milijardu kuna u distribucijsku mrežu te oko 450 milijuna kuna u prijenosnu mrežu. Te investicije obuhvaćaju izgradnju, rekonstrukciju, revitalizaciju i sanaciju gotovo 300 trafostanica različitih naponskih razina, izgradnju, zamjenu i rekonstrukciju oko 3000 kilometara raznih dalekovoda, podzemnih i podvodnih kabela te mreže niskog napona.   