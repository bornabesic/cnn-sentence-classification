Članice HUP-a odlučile su se povući iz svih povjerenstava vezanih uz pravilnike iz Programa ruralnog razvoja jer su nezadovoljne novim prijedlozima za mjere 4 - Ulaganja u fizičku imovinu. Smatraju da su te izmjene udar na domaću proizvodnju i poljoprivredne tvrtke koje zapošljavaju veći broj radnika. Proizvoljno i neutemeljeno Kao najvažnije zamjerke HUP vidi predloženu maksimalnu vrijednost potpore po projektu (s pet na jedan milijun eura) kao i tretman povezanih društava. – Stav HUP-a je da je ograničavanje mogućnosti natjecanja povezanih poduzeća apsolutno neprihvatljivo s obzirom na strukturu domaće proizvodnje, pri čemu se posebna pozornost mora posvetiti povijesti i tradiciji društava koja se smatraju povezanima. Problem je to veći jer je ovakva odluka, kako tvrde, proizvoljna i ne temelji se i na jednom propisu EU – kaže Goran Pajnić, predsjednik HUP-ove udruge prehrambene industrije i poljoprivrede. Drži da je krovni propis Uredba o potpori ruralnom razvoju iz Europskog poljoprivrednog fonda za ruralni razvoj (EPFRR), a koja ograničenja za povezana poduzeća ne spominje. Zato ovakav prijedlog, smatra, diskriminira velik broj proizvođača. – Predloženi maksimalni iznosi nedovoljni su za pokretanje ozbiljnijih investicija. U prijedlozima su izostavljeni prioritetni sektori, za koje je ranije, temeljem analiza, bio predviđen iznos potpore adekvatan visini potrebnih investicija u tim sektorima, dodaje Pajnić. Prema mišljenju HUP-a iznenadne promjene uvjeta natječaja upozoravaju na najveći problem hrvatskog agrara i prehrambene industrije – nedostatak vizije i strategije razvoja sektora. – Zbog nedostatka kontinuiteta uvjeta natječaja, dovodimo se u situaciju da proizvođači teško mogu donositi odluke o novim investicijama, koje su nužne za opstanak domaće proizvodnje – ističe Pajnić. Njihove članice nisu samo velike poljoprivredne tvrtke već i mala, srednja i velika poduzeća u kojima je zaposleno 80% radnika sektora koji ostvaruju više od 70% nove vrijednosti u sektoru. Bez podjele na velike i male – To nam daje reprezentativnost kao udruzi koja pokriva gotovo cijeli ruralni prostor za koje su navedeni natječaji i predviđeni, objašnjava Goran Pajnić. Na pitanje je li milijun eura premalo za investicije u poljoprivredi Pajnić kaže da se određeni broj projekata srednjih i malih proizvođača s tim može pokrenuti. – Moramo biti svjesni kako je za cjelokupni uspjeh hrvatskog agrara i industrije nužna sinergija velikih i malih proizvođača. Zato smatramo da je neophodno omogućiti i velike investicijske projekte i u primarnom i u prerađivačkom sektoru. To je ključno u stvaranju konkurentnosti, ističe on. Objašnjava da ne podržavaju podjele na male i velike, već treba podržati svaki projekt, bez obzira na veličinu, koji doprinosi ukupnom rastu proizvodnje. – Prehrambena industrija trenutačno nema drugih izvora financiranja ulaganja u dugotrajnu imovinu, osim Fonda za ruralni razvoj, zaključuje HUP-ov Goran Pajnić. >> Hektar batate - zarada 50.000 kn, kao na 30 hektara pšenice 