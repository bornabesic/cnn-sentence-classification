Svoj novi centar za tehničku potporu korisnicima američka kompanija IBM otvorit će u Hrvatskoj iako su u igri bile još Slovenija i Slovačka, pišu slovenski mediji koji navode da je hrvatska vlada investitoru ponudila bolje uvjete za ulaganje, dok je slovenska strana u pregovorima tvrdila da svim stranim investitorima nudi iste uvjete. Prve kontakte o privlačenju investicije američkog tehnološkog diva slovenska je vlada s IBM-om ostvarila u listopadu prošle godine, krajem prošle godine s  menadžerima IBM-a o tome je u New Yorku prilikom svoje američke turneje razgovarao i premijer Miro Cerar, ali u pregovorima Slovenija nije pristala na velike porezne olakšice koje je investitor zahtijevao, pišu ljubljansko "Delo" i mariborski list "Večer". Prema navodima slovenskih medija, kao potencijalno najzanimljivija lokacija u Sloveniji IBM-u se nudio Maribor, a računalo se na otvaranje više stotina novih visokokvalificiranih radnih mjesta za stručnjake i osobe koje dobro vladaju stranim jezicima, u prvom redu njemačkim i engleskim.  Kako navode slovenski mediji, IBM-ov centar za tehničku potporu je projekt koji zapravo znači koncentraciju i prijenos takvih usluga iz Njemačke, Italije i drugih zapadnih država prema europskom istoku, gdje postoji kvalificirani kadar, ali je cijena rada manja, a u pregovorima je glavni element bio dobivanje poreznih i drugih olakšica. - Kad je riječ o privlačenju stranih investicija, Slovenija je u konkurenciji s Austrijom, Češkom, Slovačkom, Mađarskom, Hrvatskom i Srbijom - kazao je komentirajući vijest da je IBM odustao od Slovenije Branko Žibret iz konzultantske tvrtke AT Kearney, dodavši da Slovenija još nije donijela pravu strategiju i sustav kako privući investitore iz inozemstva, a osim toga bi trebala uspostaviti privlačniji poslovni okoliš.  - Ova je vlada toga svjesna, ali se stvari mijenjaju presporo - dodao je. Prema analizi investicijske klime u Sloveniji koju je provela tvrtka AT Kearney, strane se investicije u Sloveniju zadnjih godina doduše povećavaju, ali nema greenfield investicija koje stvaraju nova radna mjesta. U Sloveniji strana ulaganja čine oko 20 posto BDP-a, a u susjednim državama i do 45 posto, upozorava studija. 