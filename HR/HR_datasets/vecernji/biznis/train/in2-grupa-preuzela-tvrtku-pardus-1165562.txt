- Preuzimanjem većinskog udjela u zagrebačkoj softverskoj tvrtki Pardus, najveća hrvatska softverska grupacija IN2 grupa, nastavila je sa širenjem - navodi se u priopćenju te tvrtke, u kojem se ne navodi vrijednost transakcije.  IN2 grupa trenutno zapošljava više od 600 ljudi u Hrvatskoj, Sloveniji, Bosni i Hercegovini, Srbiji, Makedoniji i Albaniji u kojima trenutno ima ukupno 13 tvrtki.  Pardus ovim postaje 14. članica grupe i njegovim preuzimanjem IN2 će proširiti svoj portfelj proizvoda, usluga i tehnologija.  Pardus je poznat po svojim softverskim rješenjima za upravljanje laboratorijima te održavanje i pretragu DNK profila koja koriste pojedine policije. Tvrtka ima veliko iskustvo u uporabi softverskih alata tvrtke Prolifics, koji su objedinjeni pod nazivom Panther. Tim alatima izgrađeni su neki od najzahtjevnijih informacijskih sustava u Hrvatskoj, navodi se u priopćenju.  Pardus je osnovan je 2001. godine, a u 2015. godini zapošljavao je 10 ljudi, ostvario 6,05 milijuna kuna prihoda i 1,4 milijuna kuna dobiti.  Predsjednik Uprave IN2 grupe Ante Mandić vjeruje da će Pardus, koristeći znatno veću prisutnost IN2 na regionalnom i globalnom tržištu, poboljšati i proširiti svoju korisničku bazu. - Logično je da će im grupni resursi i kompetencije pomoći u bržem i lakšem tehnološkom i funkcionalnom usavršavanju izuzetno kvalitetnih IT rješenja zbog kojih smo ih i preuzeli - kaže Mandić.  IN2 je osnovan 1992. godine i od tada bilježi kontinuirani rast u regiji organski i kupovinom drugih tvrtki. S preuzimanjem drugih tvrtki započeo je 2007. akvizicijama varaždinske Igee, zagrebačkog InfoOpusa i pulskog Grada, 2011. preuzima osječki Lab-net, a 2014. beogradsku Actaviu. >>Hrvatski proizvođači dronova love investitore >>I u Hrvatskoj već uvodimo digitalne banke 