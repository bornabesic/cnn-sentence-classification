Unatoč rekordno niskoj kamatnoj stopi i intervencijama na deviznom tržištu, švicarski franak i dalje je precijenjen prema mišljenju švicarske središnje banke (SNB), a analitičari smatraju da za to postoji nekoliko razloga koji se kriju u samoj Švicarskoj. Višak i u riznici Trenutačni tečaj franka prema euru iznosi 1,0839 franka, dok je tečaj prema dolaru na razini 0,9628 franka. Na tečajnoj listi Hrvatske narodne banke za jedan franak danas treba izdvojiti 6,89 kuna. Ionako snažna švicarska valuta posebno je ojačala posljednjih mjeseci nakon referendumske odluke o izlasku Velike Britanije iz Europske unije. Međutim, status “švicarca” kao sigurne luke u vremenima nesigurnosti nije jedini razlog njegova jačanja. Švicarski analitičari za Bloomberg ističu kako su glavni razlog jakog franka – sami građani Švicarske. – Ugrubo govoreći, oko polovice priljeva kapitala dolazi od švicarskih državljana, što znači da oni u velikoj mjeri pridonose jačanju franka – kaže Maxime Botteron, ekonomska analitičarka banke Credit Suisse. Statistika kazuje kako tamošnja kućanstva drže rekordni udjel vrijednosnica denominiranih u franku, čak 70,4 posto. S druge strane, švicarskim mirovinskim fondovima lavovski dio portfelja čini imovina upravo u domaćoj valuti. Podaci Credit Suissea pokazuju da je takva imovina u drugom tromjesečju zauzimala čak 76,5 posto udjela u portfeljima. Tu su, valja naglasiti, i dva makroekonomska razloga. Kamatna stopa na depozite SNB-a iznosi -0,75 posto i daleko je niža od istovjetne stope Europske središnje banke (ECB). S druge strane, švicarska riznica bilježi višak od gotovo 11 posto, nasuprot prosjeku zemalja koje koriste euro od samo 3,2 posto. Svi navedeni razlozi pridonose i dalje snažnoj švicarskoj novčanoj jedinici, smatra analitičar Admiral Marketsa Josip Kokanović, ali po njegovu mišljenju, posljednjih nekoliko mjeseci mnogo veći utjecaj na tečaj ima britanska odluka o napuštanju EU, koja je dovela i do pada vrijednosti britanske funte. Zbog Britanaca – Odmah nakon ogromnog skoka tečaja franka u siječnju 2015., pri čemu je franak postao ekstremno precijenjena valuta, došlo je do postupnog slabljenja u odnosu na euro i ostale valute. U tjednima nakon referenduma došlo je do jačanja franka u odnosu na euro od četiri posto, što je barem zasad zaustavilo trend postupnog slabljenja franka koji je trajao godinu i pol – ističe Kokanović. 