Koncesionari na Zračnoj luci “Franjo Tuđman” ispunili su obvezu iz koncesijskog ugovora i sagradili su novi putnički terminal u roku od tri godine od dana preuzimanja zagrebačkog aerodroma pod svoje upravljanje. Ovaj tjedan terminal je i pušten u promet. Tvrtka Međunarodna zračna luka Zagreb (MZLZ), koju su osnovali koncesionari na Plesu – Aerports de Paris, Bouygues, Marguerite, IFC, TAC i Viadukt, preuzela je zagrebački aerodrom krajem 2013. i naslijedila broj od 2,300.231 putnika, koliko ih je te godine prošlo preko Plesa. Restrukturiranje CA Zračna luka “Franjo Tuđman” je pak u 2016. opslužila 2,766.097 putnika, što znači da je u tri godine pod koncesijom broj putnika povećan za 465.866 ili oko 20 posto. Zagrebački aerodrom je pak u 2013. u odnosu na 2012. imao pad broja putnika za nešto više od 40.000, prvenstveno zbog programa restrukturiranja Croatia Airlinesa, koji je morao rezati broj linija i zrakoplova. Ako se izuzme 2013. kao iznimna godina zbog Croatia Airlinesa, koji čini 55% ukupnog prometa na Plesu, rast broja putnika na ZL Franjo Tuđman pod koncesijom može se usporediti s razdobljem od 2010. do 2012., kad je broj putnika porastao za 270.748. Rast broja putnika koncesionari su, među ostalim, osigurali dovođenjem 10 novih aviokompanija na Pleso, među njima i neke od najvećih svjetskih avioprijevoznika – KLM, Swiss, Qatar Airways. Tom je rastu poprilično pridonio i dolazak kanadskog Air Transata koji je uveo sezonsku liniju jednom tjedno između Toronta i Zagreba. Ove godine pak ZL Franjo Tuđman vjerojatno će premašiti tri milijuna putnika jer dolaze nove aviokompanije, a postojeće povećavaju broj frekvencija ili uvode nove linije. Dolazi Emirates Tako će od lipnja Emirates svakodnevno povezivati Zagreb i Dubai, Air Transat će dva puta tjedno letjeti između Toronta i glavnog hrvatskog grada, a Croatia Airlines će uvesti četiri nove linije. A što je veći broj putnika na Franji Tuđmanu, to će značiti i veću zaradu za Hrvatsku jer za svakog putnika koncesionar plaća 1,25 eura koncesijske naknade. MZLZ je dosad u državni proračun uplatio oko 15,7 milijuna koncesijske naknade, a prema izračunima Ministarstva mora, prometa i infrastrukture, u 30 godina, koliko traje koncesija na Plesu, platit će oko 500 milijuna eura po toj osnovi. No to im ne bi trebalo predstavljati problem jer su koncesionari u ove tri godine već dva puta povećavali putničke takse. Tako su odmah nakon preuzimanja zračne luke putničke takse za međunarodne putnike povećali s 10 na 15 eura, a za domaće s četiri na sedam eura. Od otvaranja novog terminala te takse su dodatno poskupjele pa sad iznose 17 eura za međunarodne putnike i 7,5 eura za domaće. Zbog skupljih naknada zagrebački aerodrom napustile su neke aviokompanije poput niskobudžetnog Easyjeta. >> Zagreb se ima čime ponositi. Aerodrom izgleda svjetski >> Ne trebam taksi kada na let mogu stići linijom 290 500 mil. eura ukupno će, prema projekcijama Ministarstva prometa, MZLZ platiti koncesijske naknade u 30 godina koncesije 20 % povećan je broj putnika na ZL Franjo Tuđman u zadnje tri godine, lani je preko tog aerodroma prošlo 2,76 milijuna putnika 1,25 eura po svakom putniku koncesionari na ZL Franjo Tuđman plaćaju Republici Hrvatskoj po osnovi koncesijske naknade 15,7 mil. eura dosad su koncesionari uplatili u državni proračun na osnovi koncesijske naknade 7,5 eura iznosi naknada za domaće putnike na zagrebačkom aerodromu i povećana je dvaput od 2013., kad je iznosila četiri eura 17 eura iznosi naknada za međunarodne putnike na ZL Franjo Tuđman od 28. ožujka ove godine, sedam eura više nego 2013. 