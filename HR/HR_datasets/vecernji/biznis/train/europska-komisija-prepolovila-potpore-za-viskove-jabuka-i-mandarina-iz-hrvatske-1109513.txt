Nismo zadovoljni. Lani smo samo za jabuke imali kvotu od 4600 tona, a sada je tolika s mandarinama. Tražimo da se država izbori za više, pogotovo ako se zna da su jabuke ove godine stradale od mraza i teško će naći put do kupaca – kaže glasnogovornik Hrvatske voćarske zajednice (HVZ) Frane Ivković, nakon što je Agencija za plaćanja u poljoprivredi, ribarstvu i ruralnom razvoju obavijestila voćare o gotovo prepolovljenim subvencijama za neprodane viškove voća iz EU. Voćari nezadovoljni Zbog produljenja zabrane uvoza određenih poljoprivrednih i prehrambenih proizvoda iz EU u Rusiju, Hrvatska je, naime, od Europske komisije i ove godine dobila mogućnost dodatnih privremenih izvanrednih mjera potpore proizvođačima za 600 tona jabuka i 1000 tona mandarina za koje procijene da ih neće prodati te dodatnu količinu do 3000 tona za jedan ili više proizvoda. Odlučeno je da se ona raspodijeli na još 1700 t jabuka tako da ukupne količine koje se mogu povući s tržišta iznose 2300 t, a s 1300 dodatnih tona toliko se može povući i mandarina. Uvjet Ministarstva poljoprivrede je da se, kao i u 2015., povučeno voće donira humanitarnim organizacijama, centrima i ustanovama socijalne skrbi, ustanovama za predškolski odgoj, osnovnoškolsko i srednjoškolsko obrazovanje koje nisu u Shemi školskog voća i povrća, bolničkim ustanovama i kaznenim institucijama. EU je tako lani za dopuštenih 8350 tona voćarima RH isplatio ukupnu “odštetu” od 18,8 mil. kn, pa su ovogodišnjom kvotom od 4600 t voćari ogorčeni. EU plaća bolje od trgovaca – Urod je u najvećim voćarskim krajevima podbacio je 60-70% pa se očekuje samo 35.000 t jabuka. One ne zaostaju kvalitetom od 1. klase, no većina plodova je oštećena i neće se moći prodati te bismo ih radije dali u donacije, što je Unija lani subvencionirala s 3,30 kn/kg, dok od trgovaca lani ni za 1. klasu nismo mogli dobiti više od 1,25-1,70 kn/kg – kaže Ivković. Proizvođači mandarina lani su pak svoj urod dobro tržili pa je dio njihove kvote preusmjeren na jabuke. Ove godine međutim očekuju rekordih 90-95 tisuća tona pa je moguće da se i 20% mandarina ne proda na tržištu. Time neće biti oštećeni samo poljoprivrednici nego i država zbog nenaplaćenog PDV-a, upozorio je Strahimir Filipović, vlasnik opuzenske tvrtke Mandarinko. >> Ugrozio 300-tinjak tvrtki i OPG-ova: Projekti su tu, ali ministar Romić ne da novac 