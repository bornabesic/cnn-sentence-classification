Cijene nekretnina u Hrvatskoj pokazuju blagi oporavak prema istom mjesecu prošle godine i prema prosincu 2016., pokazuje novo istraživanje Njuškala provedeno na uzorku od 164 tisuće aktivnih oglasa u siječnju 2017. godine. Cijene stanova zabilježile su oporavak na godišnjoj razini zahvaljujući rastu cijena stanova u Zagrebu i Splitu. No, one su i dalje niže za šest posto u odnosu na siječanj 2011. godine. Od najvećih gradova u Hrvatskoj, cijene stanova najviše rastu u Splitu te u Zagrebu. Rijeka također pokazuje blagi oporavak cijena stanova, dok Osijek nastavlja sa stagnacijom cijena kvadrata stana. Rast cijena stanova zabilježili su i Zadar i Pula. Što se županija tiče, većina ih na godišnjoj razini pokazuje pad u prosječnim cijenama nekretnina, koji je i dalje najizraženiji u kontinentalnom dijelu Hrvatske, dok su cijene u većini županija u priobalju tijekom siječnja nastavile s oporavkom cijena na godišnjoj razini. Međimurska županija među rijetkim je kontinentalnim županijama koje dva mjeseca za redom bilježe oporavak cijena nekretnina na godišnjoj i mjesečnoj razini. Kontinentalne županije koje bilježe najveći pad prosječnih cijena nekretnina u odnosu na isti period prošle godine, ujedno su i županije s najnižim cijenama nekretnina općenito. Kada analiziramo po gradskim četvrtima u Gradu Zagrebu, cijene izrazito variraju te se kreću od najniže prosječne cijene u Brezovici od 920 eura po kvadratu za stan, do općine Gornji Grad – Medveščak od prosječne cijene od 2120 eura po kvadratu za stan te 2211 eura za kvadrat kuće. Najveća potražnja za stanovima je u četvrti Trešnjevka – jug, posebice za stanovima 60 i 70 kvadrata cjenovnog ranga od 600 do 700 tisuća kuna. U siječnju 2017. godine po najvećim gradovima u Hrvatskoj, ne uključujući i njihovu okolicu, najviše cijene po kvadratu imaju nekretnine u gradovima na Jadranu – u Dubrovniku, Splitu i Zadru. Najnižu prosječnu cijenu nekretnine i dalje ima grad Vukovar, u kojemu je cijena kvadrata 426 eura. Od najvećih gradova u Hrvatskoj najveći pad cijena nekretnina pokazuje Vukovar s padom od 14 posto na godišnjoj razini te Bjelovar s padom od 6 posto. Dubrovnik je i dalje najskuplji grad s godišnjim rastom cijena nekretnina od deset posto, a slijede ga Opatija i Hvar. >> Hrana, piće, kućanske potrepštine i proizvodi za osobnu njegu najviše se kupuju na akcijama 