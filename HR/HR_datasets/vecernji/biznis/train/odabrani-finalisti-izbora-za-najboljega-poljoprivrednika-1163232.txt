Prave kravlji i ovčji sir, bave se ratarstvom i stočarstvom, imaju seoski turizam, sade lavandu, voće, povrće, presadnice, uzgajaju patke, svinje, goveda, koze... Djelatnosti su to finalista koji su ušli u ovogodišnju završnicu projekta “Zlata vrijedan” – izbora za najbolje obiteljsko poljoprivredno gospodarstvo. U konkurenciji za Agrooskar svaku županiju te Grad Zagreb predstavlja po jedan OPG. Tko je najbolja mlada nada u poljoprivredi, birat će se između Josipa Lučića koji u Beravcima u Brodsko-posavskoj županiji uzgaja svinje i obrađuje zemlju, Martine Kolačević koja u Donjem Pazarištu u Ličko-senjskoj županiji uzgaja koze i krave i pravi sir te Gorana Vrabeca iz Igrišća u Zagrebačkoj županiji koji uzgaja i prerađuje čili-papričice. Kriterij za izbor mladog poljoprivrednika jest da nije stariji od 40 godina i da nositelj OPG-a nije dulje od pet godina. Odluku o poljoprivrednicima koji su ušli u završnicu donio je stručni žiri kojemu je predsjednik zamjenik glavnog urednika Večernjeg lista Stjepan Blažević, a članovi su Leticija Hrenković iz Ministarstva poljoprivrede, ravnatelj Savjetodavne službe Zdravko Tušek, predsjednik Hrvatske poljoprivredne komore Matija Brlošić, pomoćnica glavnog urednika Večernjaka Mirjana Žižić, glavni urednik portala Agrobiz.hr Miroslav Kuskunović, predsjednik Udruge mladih poljoprivrednik Jan Marinac, urednik Plodova zemlje HTV-a Vlatko Grgurić te prošlogodišnja pobjednica Umihdana Šahdanović. Reportaže o nominiranima bit će objavljene tijekom svibnja u Večernjem listu te u emisiji Dobro jutro Hrvatske televizije. Tko je najbolja mlada nada te koja su tri obiteljska poljoprivredna gospodarstva bila najbolja po odluci žirija, a koji po odluci čitatelja Večernjaka, bit će poznato 8. lipnja. Agrooskar dodjeljuje se četvrtu godinu zaredom. Projekt Zlata vrijedan pokrenuli su Večernji list i Ministarstvo poljoprivrede 2014. godine, u Međunarodnoj godini obiteljskih poljoprivrednih gospodarstava koju je proglasio UN, a s ciljem promoviranja rada i života na selu. O samom je izboru ministar poljoprivrede Tomislav Tolušić nedavno kazao da se njime “želi promovirati poljoprivreda i proizvodnja hrane te o najboljim proizvođačima iz cijele Hrvatske ispričati pozitivne priče o tome zašto su najuspješniji”. Dosad su u natjecanju prva mjesta osvojili ekološki proizvođači Ivka i Mario Sever iz Zagreba, vlasnici farme svinja Nina i Goran Jančo iz Punitovaca kod Đakova te Umihdana i Atif Šahdanović koji u Polju Čepić u istarskoj općini Kršan uzgajaju goveda i imaju mini-siranu.  Odakle dolaze VUKOVARSKO-SRIJEMSKA: OPG Mijo Pranjić, Drenovci, ratarska i stočarska proizvodnja, proizvodnja kravljeg sira POŽEŠKO-SLAVONSKA: OPG Klaudija Pintarić, Pakrac, seoski turizam, uzgoj romanovski ovce, ljekovito i začinsko bilje ŠIBENSKO-KNINSKA: Radoslav Županović, Kruševo, vinogradarstvo  i maslinarstvo GRAD ZAGREB: OPG Martina Hukavec, Šašinovec, bučino ulje, brašno i koštice , povrće KOPRIVNIČKO-KRIŽEVAČKA: OPG Marijan Hrženjak, Koprivnica, Starigrad, pčelarstvo – proizvodnja medenjaka i slastica od meda ZAGREBAČKA: OPG Đurđica Baršić. Dubravica, stočarstvo, prodaja i prerada mlijeka ZADARSKA: OPG Sandra Babac, Vrsi, uzgoj, prerada i prodaja ekološkog voća i prerađevina OSJEČKO-BARANJSKA: OPG Đuro Kadić, Našice, voćarstvo, ratarstvo, povrtlarstvo i sjemenarstvo PRIMORSKO-GORANSKA: OPG Goran Marević, Kornić, krčko maslinovo ulje VIROVITIČKO-PODRAVSKA: OPG Ivica Ponediljak, Turanovac, povrće, ljekovito bilje, sjemenska roba VARAŽDINSKA: OPG Bojan Korpar – Japek, Greda, povrtlarstvo i ratarstvo LIČKO-SENJSKA: OPG Krunoslav Vidas, Novalja, proizvodnja paškog sir, skuta i maslinovo ulje KRAPINSKO-ZAGORSKA: OPG Mario Krog, Gornja Pačetina, uzgoj pataka i jaja SISAČKO-MOSLAVAČKA: OPG Milan Janković, Unčani, industrijska konoplja, tikva uljarica, lan i heljda ISTARSKA: OPG Dešković, Kostanjica, vinogradarstvo, maslinarstvo, mlijeko i mliječni proizvodi SPLITSKO-DALMATINSKA: OPG Goran Franić, Vina, vino autohtone sorte trnjak BJELOVARSKO-BILOGORSKA: OPG Cvjetković, Velike Sredice, Bjelovar, uzgoj i prerada lavande BRODSKO-POSAVSKA: OPG Josip Zdunić, Divoševci, uzgoj goveda, proizvodnja mlijeka i ratarstvo DUBROVAČKO-NERETVANSKA: OPG Željko Laptalo, Zaton, seljačko domaćinstvo, vino, likeri, rakije, suveniri, masline, loza, voće, povrće MEĐIMURSKA: OPG Rajka Dvanajščak, Dragoslavec, proizvodnja vina od grožđa KARLOVAČKA: OPG Tomislav Kovač, Jaškovo, uzgoj povrća, cvijeća, ukrasnog bilja, orašastog voća, žitarica, proizvodnja brašna, bučinog ulja i pekmeza MLADE NADE: OPG Josip Lučić – Brodsko-posavska, Beravci, ratarstvo, svinjogojstvo Opg Martina Kolačević – Ličko-senjska, Donje Pazarište, uzgoj koza i krava te prerada sira OPG Goran Vrabec – Zagrebačka, Igrišće, proizvodnja chili papričica i prerada u ajvare, umake, ukiseljene, sušene papričice      >> Birajmo najbolji OPG u Hrvatskoj >> Večernji list i Ministarstvo poljoprivrede nastavljaju organizaciju projekta Zlata vrijedan 