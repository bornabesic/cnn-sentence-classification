Prosječan broj nezaposlenih iznosio je u 2016. godini 241.860, što je za oko 44.000 osoba ili 15,4 posto manje u odnosu na 2015., no to nije isključivo rezultat povoljnih kretanja na tržištu rada, pišu analitičari Raiffeisenbank Austria (RBA). U analizi, objavljenoj u četvrtak, navode podatke Hrvatskog zavoda za zapošljavanje (HZZ), prema kojima je u prosincu prošle godine ukupan broj nezaposlenih iznosio 236.617, što je 4.350 osoba ili 1,9 posto više u odnosu na studeni. No, na godišnjoj je razini nastavljen trend pada broja nezaposlenih osoba koji datira od travnja 2014. godine jer je u prosincu zabilježeno 48.851 nezaposlenih osoba ili 17,1 posto manje nego u istom mjesecu 2015. Zbog toga analitičari RBA procjenjuju da je u prosincu stopa nezaposlenosti iznosila 14,7 posto, što znači da bi u cijeloj 2016. prosječna stopa nezaposlenosti mogla biti niža za 2 postotna boda u odnosu na 2015. godinu. "Međutim, važno je naglasiti da smanjenje broja nezaposlenih osoba nije isključivo odraz poželjnih kretanja na tržištu rada, poput rasta zapošljavanja. Na to ukazuju i posljednji HZZ-ovi podaci koji potvrđuju ozbiljne strukturne i demografske probleme", ističu analitičari RBA. Tako navode da je u prošloj godini ukupan broj onih koji su izašli iz evidencije nezaposlenih radi zapošljavanja u inozemstvu dosegnuo 4.887, što je za 2,5 posto više u usporedbi s 2015. godinom. "Osim toga, posljedično razmjerno snažnijem smanjenju broja nezaposlenih u odnosu na relativno slabiji porast broja zaposlenih, dolazi do nepovoljnog trenda u kretanju radno aktivnog stanovništva, na što upozoravaju i posljednji podaci DZS-a", navodi se u analizi. Prema tim podacima, u trećem prošlogodišnjem tromjesečju radno sposobno stanovništvo spustilo se na nove rekordno niske razine, nastavljajući trend kontinuiranog opadanja koje datira od 2009. godine. Analitičari RBA ističu i da je glavni pokazatelj na tržištu rada na razini Europske unije stopa zaposlenosti stanovništva u dobi od 20 do 64 godine, koja je definirana kao udio zaposlenih u stanovništvu. "Tako se prema posljednje dostupnim podacima Eurostata za drugo tromjesečje 2016. godine, prema ILO metodologiji, Hrvatska sa stopom zaposlenosti od 61,8 posto nalazi na samom začelju zemalja EU, odmah iza Grčke koja ima najnižu stopu zaposlenosti", zaključuju analitičari RBA. >> Uvozit ćemo radnike jer dio nezaposlenih nije iskoristiv  