Mladi poduzetnik i inovator Matija Srbić podigao je prašinu komentarom na službenom Vladinu profilu na Facebooku kritizirajući postupak registracije jednostavnih trgovačkih društava. Riječ je o inženjeru elektrotehnike i računarstva koji je diplomirao u srpnju 2016. godine s pohvalom Magna cum laude. To znači da je bio među pet posto najboljih studenata generacije, što dokazuje i činjenica da je dobitnik Rektorove nagrade. Tvrtku je pokrenuo zbog projekta „Juvo – Home Friend“, odnosno razvoja pametnih senzora koji obavještavaju roditelje kada dijete krene prema nesigurnim dijelovima kuće poput kuhinje ili balkona. Ispravak greške - osam dana Suočio se s administracijom zbog koje ni tri tjedna nakon pokretanja postupka nije dobio rješenje o registraciji tvrtke. Hitro.hr servis pokrenut da bi se ubrzala administracija i preskočile barijere obećava da se unutar sedam dana može registrirati tvrtka, ali samo ako apsolutno sve prođe u redu. Prva je barijera registracija imena. Mladom poduzetniku se registracija imena tvrtke s obećanih tri dana oduljila na više od osam dana. Drugi korak na kojem je zapelo bila je registracija djelatnosti. Umjesto u roku od 24 sata, rješenje kojim se odbija upisati sve zatražene djelatnosti stiglo je za tri dana. – Iako smo odabrali iste djelatnosti koje su prije nekoliko mjeseci odobrene startupu u sličnoj situaciji, nama su četiri djelatnosti odbijene. Prijavili smo izmijenjene djelatnosti i ponovno za tri dana dobili rješenje suda da je tvrtka upisana u sudski registar – pojasnio je Srbić koji je i zbog izmjena djelatnosti izgubio osam dana. Posljednja zapreka ispriječila se zbog službeničke pogreške. Naime, na sudu je upisana pogrešna i nepostojeća adresa tvrtke, što je problem koji se i dalje rješava. Dokumente slati e-poštom – Adresu sam upisao točno, ali je djelatnica Hrvatskog zavoda za statistiku prepisala adresu s rješenja suda. Tada sam primijetio da je na sudu upisana kriva adresa, koja uopće ne postoji. Na dokumentaciji koju je javni bilježnik poslao sudu, adresa je pravilno napisana. Javio sam javnom bilježniku da je sud krivo upisao adresu. On je odmah poslao dopis na sud (prije tjedan dana), ali mi je rekao da rješenje ne očekuje prije sljedećeg tjedna (ipak je dolazio Uskrs). Do danas odgovor nisam dobio – komentira Srbić. Taj inovator iz iskustva zna da je u Velikoj Britaniji i SAD-u, zemljama u kojima cvatu startup tvrtke i novi inovativni projekti, tvrtku moguće registrirati u roku od nekoliko sati, a kod nas se na put poduzetnicima isprečuju razne prepreke. Kako poboljšati sustav, mladi poduzetnik, kaže, ne zna, ali preporučuje da se skrati postupak korištenjem web aplikacije kojom bi se moglo provjeriti i prijaviti ime tvrtke. Predlaže i da se dokumenti šalju e-poštom do faze izrade pečata tvrtke i bankovnog računa.   >>Htio otvoriti tvrtku pa opisao nelogičnosti birokracije: 'Bilo bi vrijeme da jednom poslušate inače će svi otići' >>Krah Hitro.hr-a: Otvaranje tvrtke opet traje tjednima Home Guardians bio je prijedlog imena koji je odbijen zato što riječ guardian može biti korištena u frazi Guardian Angel, odnosno anđeo čuvar, a svi pojmovi vezani uz Crkvu se po propisima moraju odbiti. Još jedan prijedlog bio je odbijen jer kombinacija riječi ne čini smislenu cjelinu. Smart monitoring kao ime je odbijeno zbog prijevoda. Naime, doslovan prijevod bio bi pametan nadzor, a propisi zabranjuju korištenje riječi nadzor ili upravljanje u imenima tvrtki osim ako poduzetnik nema izričitu i pismenu dozvolu države. U protivnom, mora se smisliti novo ime za tvrtku. Home Friend prijedlog je koji je prihvaćen, ali i za njega je postojala mogućnost odbijenice. Naime, već postoji registrirana Kuća prijateljstva - dnevni centar za rehabilitaciju. Naposlijetku je to ime ipak prihvaćeno. Prijava imena stoji 35 kuna pa je tako Matija Srbić potrošio četiri puta po 35 kuna prije nego što je uspio registrirati jednostavni d.o.o. Službenica mu nije odmah rekla da je mogao sam predavati zahtjev za ime i platiti obrazac samo 10 kuna.      7 dana -  trebao bi biti rok unutar kojeg je moguće osnovati jednostavno trgovačko društvo, ali riječ je o sedam radnih dana, i to u slučaju da sve prođe bez problema 19 tvrtki -  jednostavnih trgovačkih društava dnevno prosječan je broj osnivanja iz prošle godine. U nekoliko godina otvorilo se više od 20.000 d.o.o.-a 10 kuna -  temeljni je kapital koji poduzetnik mora uložiti pri osnivanju j.d.o.o. tvrtke, ali troškovi osnivanja penju se na više od 800 kuna 35 tisuća kuna -  poticaji su koji novi poduzetnik može dobiti za samozapošljavanje, odnosno otvaranje svoje tvrtke 