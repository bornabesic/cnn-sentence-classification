Ne zna se tko je sretniji zbog izdavanja građevinske dozvole za gradnju dviju novih tvornica koprivničkoga Belupa, farmaceutskog dijela grupacije Podravke – u samoj kompaniji zbog pokretanja najveće ovogodišnje industrijske investicije u Hrvatskoj, “teške” oko 50 milijuna eura, ili u Gradu Koprivnici zbog toga što će na ime komunalnog doprinosa uprihoditi oko šest milijuna kuna i tako nadomjestiti ono bez čega su ostali zbog porezne mini-reforme. Gradnja dvaju pogona na parceli od 80.000 kvadrata u koprivničkoj industrijskoj zoni, tik uz dvije postojeće Belupo tvornice, počet će ovih dana. U jednom će se proizvoditi kruti, a u drugom polukruti i tekući oblici lijekova. Izgradit će se i novo skladište sirovina i ambalaže. Tvornice bi trebale proraditi u 2017., a zapošljavat će oko 100 radnika. Plan je povećati izvoz na 60% ukupne proizvodnje – Izgradnjom ovih pogona Belupo će novim proizvodima i tehnologijama ojačati konkurentsku tržišnu poziciju, a s novim kapacitetima postat ćemo i proizvodno fleksibilniji – kazao je Hrvoje Kolarić, šef Belupove uprave. Druga po veličini farmaceutska kompanija u Hrvatskoj prema tržišnom udjelu, Belupo je lani ostvario prihode od oko 840 milijuna kuna uz dobit od 63 milijuna. Gotovo polovicu ostvaruje u inozemstvu, a posluje na 16 tržišta. U Hrvatskoj je lider u kardiovaskularnom i dermatološkom programu s dva najprodavanija lijeka, onim za liječenje visokog krvnog tlaka i onim za sprečavanje srčanih oboljenja. Tvrtka zapošljava 1300 radnika. – Orijentacija na osvajanje novih tržišta nam je prioritet i jedini način da nastavimo rast. U idućem razdoblju naši su strateški ciljevi još dublja penetracija na tržišta srednje, istočne i jugoistočne Europe, kao i daljnja diverzifikacija sadašnjeg portfolia – veli Kolarić i iznosi plan povećanja izvoza na 60% ukupne proizvodnje. U kompaniji kažu kako će s novim pogonima učvrstiti poziciju tehnološki najnaprednije farmaceutske kompanije u ovome dijelu Europe. >>Dokapitalizacija do kraja srpnja, država gubi kontrolni paket >>Farmaceuti prosvjeduju protiv politike rezanja cijena 