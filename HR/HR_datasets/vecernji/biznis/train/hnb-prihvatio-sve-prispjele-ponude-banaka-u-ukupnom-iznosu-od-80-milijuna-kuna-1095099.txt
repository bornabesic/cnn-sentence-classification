Hrvatska narodna banka (HNB) u ponedjeljak je na redovnoj obratnoj repo aukciji bankama plasirala 80 milijuna kuna po fiksnoj repo stopi od 0,50 posto, objavljeno je iz središnje banke. Na 26. obratnu repo aukciju od početka godine, kojom središnja banka utječe na kunsku likvidnost na financijskom tržištu, pristigle su ponude banaka u ukupnom iznosu od 80 milijuna kuna, što znači da je HNB prihvatio sve prispjele ponude. Datum namire je 29. lipnja, a reotkupa 6. srpnja. U srijedu, 29. lipnja dospijeva, pak, 90 milijuna kuna, koje je središnja banka plasirala poslovnim bankama na prošlotjednoj redovnoj repo aukciji. S redovnim tjednim obratnim repo aukcijama HNB je započeo krajem rujna prošle godine. Ove je godine središnja banka započela i sa strukturnim obratnim repo aukcijama, a do kraja svibnja održane su dvije od četiri strukturne repo aukcije planirane u ovoj godine. Prva je strukturna repo aukcija održana 16. veljače i na njoj je bankama plasirano ukupno 565 milijuna kuna, a druga 24. svibnja kada je plasirano 146,5 milijuna kuna. Obje su te strukturne repo aukcije održane po fiksnoj repo stopi od 1,80 posto i s rokom dospijeća od četiri godine (veljača odnosno svibanj 2020. godine). Ukupni učinak planiranih strukturnih operacija ovisit će o zanimanju banaka, a procjenjuje se da bi to bilo približno jednako spuštanju stope obvezne pričuve za jedan postotni bod, odnosno oko tri milijarde kuna kroz četiri najavljene aukcije za ovu godinu. Kao kolateral za strukturne, kao i redovite tjedne repo operacije koje nastavlja održavati, HNB prihvaća dužničke vrijednosne papire izdavatelja iz Hrvatske u svim valutama koji dospijevaju nakon datuma reotkupa, pod uvjetom da izdavatelj ili izdanje imaju kreditni rejting najmanje jednak rejtingu Hrvatske, prema barem jednoj od međunarodnih agencija.   