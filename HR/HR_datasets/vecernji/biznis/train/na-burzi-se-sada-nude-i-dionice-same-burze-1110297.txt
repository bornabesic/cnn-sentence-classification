Od srijede se na službenom tržištu Zagrebačke burze trguje dionicama same burze, čime je domaća burza stala u red rijetkih burzi u svijetu koje svoje dionice izlistavaju na tržištu kapitala. Ideja o izlistavanju dionica traje već nekoliko godina, no tek sada se i ostvarila, a nakon što je burza napravila i značajne korake, od primjerice povećanja temeljnog kapitala za dodatnih oko 15 milijuna kuna i preuzimanja Ljubljanske burze. – Uvrštenjem dionica na burzu ciljamo i na daljnje povećanje kapitala, ako bude potrebe, i ulazak u vlasništvo značajnih institucionalnih ulagača. Nadamo se i da će se često najavljivani Vladini privatizacijski planovi realizirati i da ćemo na tržištu uskoro vidjeti nove zanimljive investicijske projekte – rekla je predsjednica uprave burze Ivana Gažić. Trenutačno su najveći dioničari burze Investco, EBRD, Intercapital i PBZ CO obvezni mirovinski fond. Ukupno je na tržište uvršteno 4,635.700 dionica burze po nominalnoj cijeni dionice od 10 kuna. Prvog dana izlistavanja dionica nije bilo interesa za trgovanjem. Lani je burza zabilježila prihode veće od 2,51 posto, operativna dobit bila je 150.000 kuna, a tržišna kapitalizacija porasla je 3,3 posto. Sljedeće godine Zagrebačka burza planira implementirati novi trgovinski sustav, Xetru, kojom se koriste mnoga druga europska tržišta. Burza je nedavno započela i proces razvoja regionalnog tržišta kapitala namijenjenog malim i srednjim tvrtkama, koji podržava i EBRD, kako bi se olakšao pristup kapitalu za mala i srednja poduzeća. >> ZSE DANAS: Crobex najviši od studenog 2014.