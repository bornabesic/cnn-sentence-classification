Upaljeno je crveno svjetlo na semaforu Europske komisije i zaustavljena je isplata izdašnih potpora za Mjeru 4 iz programa ruralnog razvoja u iznosu od gotovo 1,23 milijarde kuna. Izgledno je i plaćanje kazne zbog nepravilnosti u provedbi IPARD-a. Zasad se spominje oduzimanje pet posto ukupnih potpora iz tog fonda, a iznosile su 1,3 milijarde kuna. Crne najave, prouzročene postupcima koje je neodgovorno odradila državna administracija dok je ministar poljoprivrede bio Tihomir Jakovina, mogu se iščitati iz dokumenta koji potpisuje Christina Borchmann, direktorica Glavne uprave za poljoprivredu i ruralni razvoj Europske komisije. Posljedice se još ne znaju Kakve će posljedice izazvati taj dopis za gotovo 400 odabranih projekata čija je izgradnja planirana upravo uz sufinanciranje izdašnim europskim potporama ponuđenim kroz program ruralnog razvoja, a mogu iznositi do čak 90 posto ukupnih troškova, nezahvalno je procjenjivati. Nakon što RH pošalje odgovore, EK ih razmatra, eventualno traži dopune i dodatna objašnjenja, a onda se saziva i bilateralni sastanak. Dakle prije 22. rujna neće se znati hoće li biti ili neće financijskih korekcija i, ako ih bude, kolike će one biti, objašnjavaju u Agenciji za plaćanja u poljoprivredi. Borchmann ministru poljoprivrede Davoru Romiću piše da su “nadzor aktivirali jer su imali ozbiljne sumnje o stvaranju umjetnih uvjeta kod Mjere 4 s obzirom na to da su poduzeća koja su dobila potpore osnovana tri mjeseca prije objave natječaja imala iste vlasnike, adresu i osobu za kontakt, svi projekti potpuno su komplementarni, a tražene potpore odgovaraju maksimalnom iznosu”. Podsjeća i na to da je prvi natječaj objavljen prije nego što je EK odobrio ruralni program, a iznos potpore povećan je sa 500 milijuna na 1,23 milijarde kuna, što je 50 posto iznosa raspoloživog do 2020. Navodi i da su Jakovini prigovorili zbog tog povećanja. Primjedbe i za IPARD “Agencija za plaćanja istražila je sporne projekte tek nakon velikog pritiska javnosti i nije utvrdila nepravilnosti, niti je ijedan uputila drugim tijelima radi daljnjeg istraživanja”, upozorava Borchmann. Ocjenjuje kako je dobro što novac još nije isplaćen te Romiću poručuje da takve projekte treba isključiti iz financiranja sredstvima EU. Gotovo iste primjedbe iznosi i za projekte iz IPARD-a, za koje su potpore većinom već isplaćene. >>Hrvatsku neće svrstati među problematične 