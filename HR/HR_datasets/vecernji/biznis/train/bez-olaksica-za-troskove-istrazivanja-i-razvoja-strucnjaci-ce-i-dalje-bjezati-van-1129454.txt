Gotovo dvije godine tvrtke u Hrvatskoj ne mogu realizirati porezne olakšice za troškove istraživačko-razvojnih projekata, jer za to od početka 2015. ne postoji zakonodavna podloga. S krajem 2014. prestao je važiti zakon koji je regulirao poreznu olakšicu na R&D (research&development, istraživanja i razvoj), a novi još nije donesen. To znači da je Hrvatska izgubila dvije godine kad je u pitanju poticanje R&D-a, segmenta ključnog za gospodarski rast, rast poduzetništva, zapošljavanje i suzbijanje emigracije. Na to nadležne upozoravaju iz kompanija koje ulažu u istraživanje, zapošljavaju te razvijaju projekte koji generiraju milijune kuna prihoda, od farmaceutike do ICT-a. Nemar administracije U kompanijama se trude biti optimistični i strpljivi, što je lakše velikima jer su imali akumulirane porezne poticaje otprije. Za one manje je olakšica bila glavna odskočna daska za ulaganja i rast. – Nas je ovaj propust države izravno koštao bar četiri radna mjesta koja smo mogli otvoriti da smo uspjeli realizirati olakšicu. To bi značilo i da bismo postigli bolje rezultate – istaknuo je Damir Sabol, osnivač tvrtke Microblink. U Plivi je u 2015. u istraživanje i razvoj uloženo više od 600 milijuna, a ukupan će iznos za 2015. i 2016. premašiti milijardu kuna. – Pliva je vodeća u regiji jugoistočne Europe, a takav položaj utemeljen je na radu stručnjaka, inovativnim tehnologijama i ulaganjima u istraživanje i razvoj i proizvodne kapacitete. Stručnjaci i znanstvenici u Zagrebu rade na projektima za najrazvijenija farmaceutska tržišta, a znanje izvoze na sve kontinente, ističu u Plivi. Nadaju se da će nova Vlada uložiti dodatne napore kako bi se oslobodio pun potencijal domaće farmaceutske industrije, koju je i država proglasila strateški važnom kao i ICT. Nemar državne administracije i te kako je osjetio i Ericsson Nikola Tesla, u kojem je u R&D-u zaposleno više od trećine radnika, njih 1200 od oko 3000. – Dok Hrvatska ukida poticaje propustivši stvoriti zakonodavnu podlogu, EU radi obrnuto, u prosjeku izdvajaju mnogo više sredstava upravo za R&D. U Hrvatskoj se dovode u pitanje projekti, razina zaposlenosti te održavanje radnih mjesta. Poslodavci koji su u razvojnim planovima računali na ove potpore imaju problem održavanja tih poslova i svoje konkurentnosti – ističe Gordana Kovačević, predsjednica uprave Ericsson Nikola Tesla. Svjesni su važnosti U Ministarstvu znanosti uvjeravaju nas da će dati sve od sebe da ubrzaju stvar, no zasad nemaju točne rokove. – Još ne postoji zakonodavna podloga na temelju koje bi tvrtke mogle ostvariti poreznu olakšicu za troškove istraživačko-razvojnih projekata, objašnjavaju iz Ministarstva, no navode da su u travnju otvorili javnu raspravu, čime je pokrenut postupak donošenja novog zakona za potpore R&D-u do 2020. – Podrška države u području olakšica za istraživanje i razvoj nužna je da bi se izbjeglo smanjenje ulaganja i premještanja procesa u druge zemlje – kažu. >> Maras: Iseljavaju se najsiromašniji, Šonje: Trebali ste obaviti bolji posao 