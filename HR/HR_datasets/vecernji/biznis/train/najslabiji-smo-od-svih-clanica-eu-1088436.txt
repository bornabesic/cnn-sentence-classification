Loše poslovno okruženje, slaba otpornost na krizu, niska zaposlenost, nedovoljna diverzifikacija gospodarstva, neefikasna birokracija, neprilagodljiva politika Vlade, loš pravni i regulatorni okvir, visoka cijena kapitala, preveliki porezi i doprinosi, slabo poduzetništvo i prilagodljivost poduzeća, niska inovativnost... samo su neke od slabosti koje se Hrvatskoj na nos “nabijaju” i u ovogodišnjem Godišnjaku svjetske konkurentnosti 2016., dovoljne da “zaglavimo” na lanjskom 58. mjestu od ukupno 61. vodeće svjetske ekonomije. Uvjerljivo na začelju Ljestvica konkurentnosti koju je izradio Institut za poslovna upravljanja (IMD) iz Lausanne, čiji je partner-institut Nacionalno vijeće za konkurentnost (NVK), ponovno je potvrdila važnost efikasnosti poslovnog sektora, zbog koje je Hong Kong, primjerice, prvorangiran. Poslovno okruženje temeljeno na kvaliteti Švicarsku je dovelo na drugu poziciju, ispred SAD-a, Singapura i Švedske, dok Hrvatska pak, iza koje je 2008. nalazilo šest zemalja – Indonezija, Argentina, Meksiko, Južna Afrika, Ukrajina i Venezuela – a u 2014. samo Venezuela, i dalje uvjerljivo “vodi” na začelju. Ove godine iza nas su tek Venezuela, Mongolija i Ukrajina. I dok zemlje istočne Europe znakovito napreduju na ljestvici konkurentnosti i izjednačavaju se sa zemljama zapadne Europe, najoptimističnija ocjena za Hrvatsku u 2016. glasi “bolje, ali ne i dovoljno”. Među zemljama s kojima se možemo uspoređivati prema IMD-u – Češka, koja je trenutačno na 27. mjestu, najkonkurentnije je gospodarstvo u istočnoj Europi, a slijede Litva (30.), Estonija (31.) i Poljska (33.). Gospodarstva Letonije (37.), Slovačke (40.) i Slovenije (43.) su među najbrže rastućima, a od nas bolje stoje i Mađarska, Rumunjska i Bugarska (između 46. i 50. mjesta). Nedostatni pomaci – Izvješće pokazuje da naši pomaci nedostatni da bi podigli Hrvatsku na ljestvici konkurentnosti jer su druge zemlje također nastavile napredovanje. Unatoč boljoj ukupnoj ocjeni, i nadalje smo čvrsto pri dnu ljestvice, najslabiji od svih novih članica EU. Potrebno je da se pokrenu procesi koji će poboljšati našu poziciju i time stvoriti preduvjete za pokretanje investicija i stvaranja novih radnih mjesta – ističe Ivica Mudrinić, predsjednik NVK. Među velikim gospodarstvima u nastajanju, Brazil, Meksiko i Kina pogoršali su svoje pozicije, dok su u top 10 najviše napredovali Irska i Nizozemska, za 9, odnosno 7 mjesta. Ljestvica konkurentnosti IMD-a prikazuje 342 kriterija od kojih se 2/3 odnose na statističke indikatore, a 1/3 na istraživanje mišljenja gospodarstvenika, provedeno u veljači i ožujku 2016. >> Onima koje poznaju preko interneta vjeruju gotovo jednako kao prijateljima