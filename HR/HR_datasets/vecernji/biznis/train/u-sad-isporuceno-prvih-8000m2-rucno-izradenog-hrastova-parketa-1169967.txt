Po njihovu parketu korača se, praktički, u cijelom svijetu. Proizvedu 700.000 “kvadrata” podnih obloga na godinu, a više od 90 posto lansiraju na strana tržišta. Najvjerniji su im kupci Nijemci, Švicarci, Kinezi, a osvajaju upravo i sjevernu Ameriku. Četiri kontejnera parketa iz pogona tvrtke Pan parket u Orahovici prešla su, naime, Atlantik prije desetak dana i iskrcala se u New Yorku.   350 vrsta podnih obloga – Pošiljka je to od 8000 metara četvornih dimljenog hrastova parketa. Svaki je komad unikat jer je uloženo puno ručnog rada. Odavno izvozimo u Južnu Ameriku, u Argentinu, a želja nam je bila stići i u Sjevernu Ameriku. Izlažemo na svim svjetskim sajmovima, od Šangaja do Las Vegasa, pa smo na jednome od njih, u Hannoveru, dogovorili suradnju – zadovoljan je Daniel Smiljanić, vlasnik Pan parketa. Orahovička tvrtka najveći je proizvođač gotovog troslojnog parketa u Hrvatskoj, a najmanje ga ostaje u našoj zemlji. Proizvode više od 350 različitih vrsta podnih obloga. Njihovim je parketom obložen, primjerice, Harley Davidson Shop u Švicarskoj. – Radimo i za arhitekta koji je svojedobno opremao jahtu Romana Abramoviča i luksuzne vile na zapadu Europe – otkriva Daniel Smiljanić. Ističe kako nisu prisutni jedino u Australiji. Maloprodajna cijena njihova parketa u Njemačkoj, primjerice, doseže i do 250 eura po “kvadratu”. Daniel Smiljanić rođen je u Njemačkoj, ondje je i odrastao, a onda se odlučio doseliti u Slavoniju, u kraj svojih roditelja. Tvrtku je otvorio 2003. godine. Baza – znanje i sposobnost – Bio sam mlad i lud, najjednostavnije rečeno. Iako nije jednostavno biti poduzetnikom u Hrvatskoj, nikada nisam požalio zbog svoje odluke – pojašnjava tijek svoje karijere ovaj 42-godišnjak ekonomist po struci. Tajna uspjeha Pan parketa su, rezimira on, kvalitetni ljudi.  – Imamo 130 zaposlenih. U našoj firmi nema fluktuacija, većina zaposlenih dugo radi kod nas, željni su raditi, stručni i sve se zapravo temelji na njihovu znanju i sposobnostima – govori Smiljanić. Upravo zbog toga, pojašnjava, ni ne razmišlja o selidbi pogona u neku drugu zemlju.  – Orijentirani smo ionako na vanjsko tržište, a u doba interneta zaista nije problem gdje si smješten – zaključuje Daniel Smiljanić. U Pan parketu posljednjih godinu dana investirali su 10 milijuna kuna u novu prešu i pet novih sušara, a iz Ministarstva gospodarstva “pokriveno” im je 35 posto tog ulaganja. Prepoznatljivi su po proizvodima od dimljenoga hrasta. U specijalnoj komori dime drvo i, ovisno o tome koliko je dugo “na dimu”, tako mijenja i boju. Hrabrost su, pak, pokazali kada su prije nekoliko godina samoinicijativno pokucali na vrata kineskoga tržišta. Pokazalo se to kao pun pogodak. – Kina je izuzetno jako tržište koje ima budućnost. Sasvim je drukčiji mentalitet od europskoga, ali kada se uhoda posao, suradnja je izuzetno dobra – zaključuje Daniel Smiljanić, vlasnik Pan parketa. 