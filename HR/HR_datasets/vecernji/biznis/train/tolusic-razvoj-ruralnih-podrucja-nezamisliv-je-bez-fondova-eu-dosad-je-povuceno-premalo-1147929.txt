S ciljem poticanja decentralizacije i jačanja uloge županija ovog je utorka u zagrebačkom kongresnom centru Forum u organizaciji Poslovnog dnevnika i Hrvatske zajednice županije (HZŽ) održan okrugli stol na temu razvoja lokalne zajednice uz pomoć EU fondova i osnažene poljoprivrede. „U procesu premošćivanja s trenutne situacije prema boljoj budućnosti upravo je lokalna zajednica najvažniji faktor, a s ovog mjesta bi danas trebalo poslati poruku da znamo, možemo i hoćemo“, u uvodnom je obraćanju naglasio glavni urednik Poslovnog dnevnika Vladimir Nišević. Kako je istaknuo Tomislav Tolušić kvalitetan razvoj ruralnih područja nezamisliv je bez sredstava EU fondova. „Do 2020. godine imamo 2,4 milijardi eura iz EU fondova na raspolaganju, a do sada je povučeno premalo, što svakako planiramo ispraviti. Pritom, drugi ključan faktor decentralizacije sustava bez koje nećemo moći razvijati područja. Donošenje odluka i upravljanje resursima treba spustiti na razinu regionalne samouprave“ kazao je ministar. Takvo mišljenje dijeli i predsjednik Hrvatske zajednice županija i župan Šibensko-kninske županije Goran Pauk koji smatra da iako županije bilježe odlične rezultate u provedbi određenih kapitalnih projekata vremena za odmor zapravo - nema. „Tek bi funkcionalna i fiskalna decentralizacija generirale značajne uštede i poboljšale investicijsku klimu, a najbolje bi se provela u okvirima sadašnjeg županijskog sustava“, poručio je. >> Svi štite svoje, a nas kritiziraju zbog kupujmo hrvatsko 