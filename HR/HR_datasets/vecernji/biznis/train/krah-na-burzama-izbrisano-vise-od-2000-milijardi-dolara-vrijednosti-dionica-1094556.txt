Na svjetskim je burzama u petak izbrisano više od 2.000 milijardi dolara vrijednosti dionica jer je odluka Britanije o izlasku iz Europske unije izazvala pad indeksa na europskim tržištima između 5 i 10 posto, a oštro je pao i Wall Street.  Na burzi u New Yorku na samom početku današnjeg trgovanje Dow Jones i S&P 500 indeks pali su više od 2 posto, a Nasdaq indeks više od 3,5 posto, čime je nastavljen negativni trend koji na svjetskim burzama vlada od ranog jutra, kada su rezultati jučerašnjeg referenduma pokazali da je većina Britanaca glasala za izlazak iz Unije.  Zbog toga su prvo oštro pale cijene dionica na azijskim burzama, pri čemu je japanski Nikkei indeks potonuo gotovo 8 posto, najviše od ožujka 2011. godine i tadašnjeg razornog poresa i tsunami vala u Japanu. MSCI indeks azijsko-pacifičkih dionica izgubio je, pak, gotovo 5 posto.  Pad cijena dionica nastavljen je na europskim tržištima. Oko 16,00 sati londonski FTSE, frankfurtski DAX i pariški CAC indeks bili su u minusu između 3,7 i 8 posto. U Italiji i Španjolskoj burzovni su indeksi pali i više od 10 posto.    Odluka Britanaca o napuštanju EU-a izazvala je šok na tržištima jer su posljednjih dana cijene dionica rasle upravo zahvaljujući uvjerenju da će Britanija ostati u Uniji.  Sada se ulagači plaše da će izlazak Britanije izazvati dugotrajnije poremećaje na financijskim tržištima i naštetiti ionako krhkom rastu globalnog gospodarstva.  "Najveći makro rizik za Europu ove godine se ostvario. Odluka Britanaca utječe na smanjenje izgleda za rast gospodarstva u Britaniji i Europi zbog povećane političke nesigurnosti i rizika od pogoršanja financijskih uvjeta", poručuju analitičari Goldman Sachsa u bilješci klijentima.  Samo na europskim burzama danas je izgubljeno oko 1.000 milijardi dolara tržišne vrijednosti dionica, a pod najvećim je pritiskom europski bankarski sektor. U tom su sektoru cijene dionica u prosjeku pale 15 posto, pa bi taj sektor danas mogao zabilježiti najveći dnevni pad u povijesti.  Pritom su cijene dionica britanskih banaka Lloydsa, Royal Bank of Scotland i Barclaysa potonule između 19 i 21 posto.  U sektoru osiguranja cijene su dionica, pak, pale za 10,3, a u automobilskom sektoru za 8,7 posto.  "Odluka Britanaca o napuštanju Unije vjerojatno će rezultirati recesijom u Britaniji", kazao je Richard Buxton, direktor u tvrtki Old Mutual Global Investors.  Pod pritiskom su i cijene nafte te drugih sirovina jer bi izlazak Britanije iz EU-a mogao naštetiti rastu globalnog gospodarstva.  Na američkom je tržištu cijena barela jutros potonula za 3 dolara, na 47,10 dolara, dok je na londonskom tržištu barel pojeftinio 6 posto, na 48,10 dolara.  S druge strane, snažno je porasla, oko 5 posto, cijena zlata, koje se smatra sigurnim utočištem za kapital u nesigurna vremena, a iz istog razloga ojačale su i neke valute, primjerice, japanska te švicarska.  Rastu i cijene državnih obveznica, koje također slove za sigurnije investicije, dok je britanska funta pred najvećim dnevnim gubitkom u povijesti.  U jednom trenutku njezin je tečaj prema dolaru potonuo rekordnih 10 posto, pa je zaronio na 1,3228 dolara, najnižu razinu od 1985. godine.  Ipak, nakon što su središnje banke skupine G7 najvećih gospodarstava svijeta poručile da će ubrizgati dovoljno sredstava na financijska tržišta kako bi se situacija smirila, funta je ponešto ublažila gubitke.  Oko 16,00 sati njezin je tečaj iznosio 1,3660 dolara, što znači da je na gubitku oko 8 posto od današnjeg otvaranja tržišta.   