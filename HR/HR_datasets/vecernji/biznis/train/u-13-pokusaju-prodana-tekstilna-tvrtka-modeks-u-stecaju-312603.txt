MURSKO SREDIŠĆE - Na 13. javnoj dražbi prodana je tekstilna tvrtka Modeks u stečaju. Za početnu cijenu od 4,150.000 kuna nekretnine i strojeve kupila je tvrtka Ahores, koju su osnovale tvrtke Agrohoblaj i Neores, obje iz Murskog Središća. Stečajni upravitelj Stanko Makar do kraja godine planira privesti kraju stečajni postupak i ugasiti tvrtku. Modeks je nekad zapošljavao stotine radnika, a u stečaju je završio 2008. godine zbog nagomilanih dugova i blokiranog računa. Svih 160 radnika dobilo je tada otkaze, no stečajni upravitelj pozvao ih je natrag kako bi odradili ugovorene poslove. I u stečaju šili su za poznate tvrtke Escada i Tucci. Danas je ostalo 115 zaposlenih, a što će biti s njima, znat će se na jesen. Novi vlasnik planira otvoriti industrijski park i iznajmljivati ili prodati poslovni prostor, pa ako se javi tvrtka zainteresirana za nastavak tekstilne proizvodnje, moći će zadržati radnike.  