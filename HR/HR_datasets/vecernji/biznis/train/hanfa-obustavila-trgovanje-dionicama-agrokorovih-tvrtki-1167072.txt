Hrvatska agencija za nadzor financijskih usluga (Hanfa) u utorak je privremeno obustavila trgovanje dionicama osam Agrokorovih tvrtki na Zagrebačkoj burzi pa se do 15. svibnja neće trgovati dionicama Leda, Belja, PIK-a Vinkovci, Tiska, Vupika, Zvijezde, Žitnjaka i Jamnice. Dionicama osam tvrtki iz sastava Agrokora ne trguje se od 27. travnja, kada je trgovinu obustavila Zagrebačka burza, a nakon što su te tvrtke izvijestile da do kraja travnja neće objaviti revidirana financijska izvješća za 2016. odnosno da trebaju sazvati skupštine na kojima bi donijele odluke o opozivu revizorskog društva i imenovanju PricewaterhouseCoopers (PwC) revizorom za 2016. godinu.   I Hanfa u obrazloženju rješenja, kojima je Zagrebačkoj burzi naložila obustavu trgovanja, podsjeća da su Agrokorove tvrtke krajem prošloga tjedna objavile da su zaprimile zahtjev izvanrednog povjerenika Agrokora o sazivanju izvanrednih glavnih skupština na kojima se predlaže donošenje odluke o opozivu revizorskog društva i izboru novoga.  Agrokorove tvrtke su također izvijestile Burzu kako predviđaju da će novom revizorskom društvu biti potrebno sedam tjedana za obavljanje revizije za 2016. godinu, a nakon čega će bez odgode objaviti revidirane godišnje financijske izvještaje za 2016. godinu. Hanfa u obrazloženju također podsjeća da je 27. travnja Agrokor objavio da je "Grupa u bliskoj suradnji sa svojim savjetnicima, u preliminarnim provjerama utvrdila da bi moglo biti potencijalnih pogrešaka u izvješćima Grupe". "Te se provjere trenutno nastavljaju i slijedom toga Grupa moli da se dionici ne oslanjaju na njena financijska izvješća iz prošlosti dok provjere ne budu dovršene, a situacija primjereno razjašnjena", citira Hanfa iz priopćenja Agrokora. Hanfa također podsjeća da je u tom priopćenju bilo navedeno da će imenovanje novog revizorskog društva rezultirati potrebom produljenja roka za objavu revidiranih financijskih izvještaja za 2016. godinu, kao i da su Agrokorove tvrtke izvijestile Burzu kako ni financijska izvješća za prvo tromjesečje ove godine neće biti objavljena do 30. travnja, već kad i polugodišnje izvješće, do kraja srpnja ove godine. "Nesporno je da postoji sumnja u pogledu prikazanog financijskog položaja i uspješnosti poslovanja tvrtki, odnosno postoji mogućnost utvrđenja određenih odstupanja između prikazanog i stvarnog stanja financijskog položaja i uspješnosti poslovanja tvrtki", navodi Hanfa u rješenju kojim je privremeno obustavila trgovanje dionicama Agrokorovih tvrtki na deset trgovinskih dana - do kraja trgovinskog dana 15. svibnja. "Polazeći od naprijed navedenih činjenica, a u cilju osiguravanja dodatnih informacija s tim u vezi, Agencija smatra potrebnim zatražiti dodatna očitovanja relevantnih osoba kako bi investicijska javnost bila primjereno obaviještena o okolnostima konkretnog slučaja", napominju iz Hanfe.  Inače, neke od tvrtki iz sastava Agrokora već su objavile pozive za izvanredne glavne skupštine pa su tako primjerice Tisak i Vupik najavili da će na skupštinama, koje će se održati 15. svibnja, donijeti odluku o opozivu Baker Tily Hrvatska revizorska tvrtka te izboru PricewaterhouseCoopers za revizora za 2016. godinu.  