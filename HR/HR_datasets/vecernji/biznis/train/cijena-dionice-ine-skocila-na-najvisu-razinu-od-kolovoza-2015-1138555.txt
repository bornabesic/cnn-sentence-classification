Na Zagrebačkoj je burzi u srijedu cijena dionice Ine porasla daljnjih 9 posto, nakon što je već u utorak skočila više od 9 posto, pa je dosegnula 3500 kuna, najvišu razinu od kolovoza prošle godine. Do 10.30 sati dionica Ine bila je i najlikvidnija, s prometom od oko 730 tisuća kuna. Tako je i danas nastavljen uspon cijene Ine, dok se čekaju detalji o tome kako Vlada namjerava otkupiti dionice domaće naftne kompanije od mađarskog MOL-a. Rekordna razina cijene dionica Ine zabilježena je u listopadu 2012. godine kada je dosegnula 4500 kuna. Unatoč snažnom skoku cijene Ine, Crobex indeks bio je oko 10.30 sati u minusu 0,10 posto, na 1.995 bodova, dok je Crobex10 oslabio 0,25 posto, na 1.162 boda. Redovni promet dionicama iznosio je oko 1,9 milijuna kuna, više nego zadnjih dana u prvim satima trgovanja. Nakon Ine, najveći promet ostvaren je jutros dionicama Jamnice, 414 tisuća kuna, a cijena joj je ostala nepromijenjena, 138.000 kuna. Samo su još dvije dionice jutros zabilježile promet veći od 100 tisuća kuna. Pritom je dionica Đuro Đaković Grupe pojeftinila 0,3, a Plave lagune 0,1 posto. 