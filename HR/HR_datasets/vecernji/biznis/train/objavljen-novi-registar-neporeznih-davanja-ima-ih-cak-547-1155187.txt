Ministarstvo gospodarstva, poduzetništva i obrta danas je objavilo novi ažurirani registar neporeznih davanja.  U registru se zajedno sa upravnim pristojbama za razne procedure nalazi čak 547 neporeznih davanja. Svi zajedno koštaju gospodarstvo i građane 9,3 milijardi kuna (2,8% BDP-a). "Vlada Republike Hrvatske osnovala je Međuresorno povjerenstvo čija je zadaća, temeljem prikupljanih podataka, predložiti smanjenje neporeznih davanja ili njihovo ukidanje.  Dio je to cjelovite reforme poslovne klime, čiji je konačni cilj rasteretiti gospodarstvo i građane od suvišnih troškova. Novi Registar neporeznih davanja 2016 donosi ažurirane podatke o naknadama koje su poduzetnici i građani obvezni plaćati. Sukladno odluci Vlade, Ministarstvo gospodarstva, poduzetništva i obrta je preuzelo upravljanje Registrom neporeznih davanja. U Registru se nalaze podaci prikupljeni od strane nadležnih tijela državne uprave koja su odgovorna za njihovu točnost i ažurnost. Podatke o neporeznim davanjima evidentiranim u Registru analizira međuresorno povjerenstvo u čijem radu sudjeluju i predstavnici poslovnog sektora", priopćilo je Ministarstvo. Temeljem prikupljenih podataka za 213 davanja, ukupno parafiskalno opterećenje poduzetnika i građana, u užem smislu, iznosi 9 milijardi kuna, što tereti 2,7% BDP-a. Po prvi put se u registru nalaze i upravne pristojbe. Posebno su popisani pojedinačni iznosi tarifa upravnih pristojbi. Opterećenje temeljem upravnih pristojbi je na razini opće države u 2016. godini bilo 253 milijuna kuna. Popisano je 95 tarifnih brojeva upravnih pristojbi koje se odnose na 334 administrativne procedure. Kada se sve zbroji, imamo 547 nameta koji stvaraju opterećenje od 9,3 milijarde kuna (2,8% BDP-a), navodi Ministarstvo. Također, u registru nalaze i naknade koje pružatelji profesionalnih usluga imaju obvezu plaćati strukovnim komorama (upisnina, članarina i stručni ispit), te upravne pristojbe. >> Građanima novac EU na kapaljku! Prolaze samo spretni poduzetnici >> Državnu zemlju vraćamo lokalnim vlastima, bolje znaju tko zaista radi 