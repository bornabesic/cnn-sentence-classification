Ukupni prihodi državnog proračuna u siječnju su dosegnuli 7,92 milijarde kuna, što je 4,8 posto više nego u istom lanjskom mjesecu, dok su rashodi pali, pokazuju preliminarni podaci Ministarstva financija. Pritom su ukupni porezni prihodi dosegnuli 4,95 milijardi kuna te su bili 1,3 posto veći nego u siječnju lani. No, prihodi od poreza na dodanu vrijednost (PDV), najizdašnijeg poreznog prihoda, pali su za 143 milijuna kuna ili 4,6 posto, na 2,96 milijardi kuna. Rashodi državnog proračuna u siječnju su iznosili 8,88 milijardi kuna, što je 9,6 posto manje nego u istom lanjskom mjesecu. Socijalne naknade, najveća rashodna stavka, iznosile su u siječnju 3,72 milijarde kuna, što je 0,5 posto manje nego u lanjskom siječnju. Istodobno su naknade zaposlenima smanjene za 12 posto, na 1,8 milijardi kuna, a trošak kamata za 12,6 posto, na 1,62 milijarde kuna. Proračunski deficit iznosio je u siječnju 965 milijuna kuna. >> Lovrinović najavio podršku Mosta: Ovo je vatrogasni proračun, njime se ne smanjuje javni dug 