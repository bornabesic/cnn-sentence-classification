Obistine li se najave premijera Tihomira Oreškovića o velikom ulaganju američke IT tvrtke u Hrvatsku, točnije moćnog IBM-a, doista bi to konačno bio pozitivan pomak, prije svega ekonomski. Naime, kako smo pisali, IBM bi u Hrvatskoj mogao otvoriti centar za tehničku podršku koji bi pružao uslugu servisne podrške većem broju europskih zemalja. Imamo ljude U takvom centru, koji bi se trebao razvijati u dvije faze, u konačnici bi trebalo biti zaposleno do 800 ljudi. Budući da se radi o servisnoj usluzi, a ne razvojnom dijelu posla, Hrvatska bi trebala lako moći odgovoriti na potrebe za radnom snagom. Jer, za takvu vrstu posla, osim upravljačkog dijela odnosno menadžera, glavni operativci mogli bi biti tehničkog usmjerenja sa završenom srednjom stručnom spremom ili pak prvostupnici. – Doista vjerujem da bi u ovom slučaju, ako IBM doista želi otvoriti servisni ‘share’ centar, mogli odgovoriti na potrebe IBM-a za radnom snagom – kazao nam je Hrvoje Balen, predsjednik Upravnog vijeća Visokog učilišta Algebra, te dodao kako godišnje takvih srednjoškolaca bude 3500. – Vjerojatno ima i dodatnih zahtjeva poput poznavanja jezika, ovisno, naravno, o tome koliko zemalja žele pokriti. Izuzmu li se menadžeri i voditelji, bilo bi potrebno vjerojatno 400-tinjak kvalitetnih ljudi, a to zasigurno imamo. U svakom slučaju, ovakva investicija potrebna je Hrvatskoj i vjerujem da ICT zajednica pozdravlja napor Vlade da se to i ostvari te sklopi posao. Jer imati jedan IBM u državi, iako ne u softverskom dijelu, napredak je i poticaj – kazuje Balen. IBM-ov tehnički centar treba promatrati kao investiciju IT tvrtke, a ne kao investiciju u razvoj IT industrije, koju ICT zajednica pozdravlja premda je iz njihove perspektive to skromno ulaganje, niske dodatne vrijednosti. Niz investicija Nikola Dujmović, čelnik Spana, jake domaće IT tvrtke i ujedno predsjednik Udruženja ICT-a pri Hrvatskoj gospodarskoj komori, također tvrdi da je ovakva investicija dobrodošla i nada se da će Vlada nastaviti u tom smjeru te dovesti i možda vrednije IT projekte u Hrvatsku, usto i prionuti rješavanju nagomilanih birokratskih i administrativnih prepreka za domaća ulaganja upravo u toj industriji. Bilo kako bilo, nadamo se da će Vlada Tima Oreškovića sklopiti posao s IBM-om te konačno pokrenuti niz investicija koje doista mogu otvarati radna mjesta.  >>IBM želi otvoriti europski centar za tehničku podršku u Hrvatskoj? >>Veliki IBM kladi se na videostreaming 