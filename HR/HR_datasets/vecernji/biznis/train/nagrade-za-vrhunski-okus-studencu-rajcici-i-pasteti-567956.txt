Podravkini su proizvodi na natjecanju Superior Taste Award 2013. u Bruxellesu osvojili osam međunarodnih priznanja za vrhunsku kvalitetu i okus, što je još jedna potvrda prepoznatljivosti brendova te tvrtke na međunarodnom tržištu. Na natjecanju se ocjenjuju isključivo proizvodi koji su na policama trgovina, a u proces ocjenjivanja mogu ući proizvodi samo onih kompanija koje imaju certifikate kontrole kvalitete. Važnost nagrade najbolje ilustrira činjenica da u pravilu manje od 10 posto svih proizvoda koji sudjeluju u testiranju uspije osvojiti tri zvjezdice, odnosno više od 90% bodova. Proizvode ocjenjuju europski kuhari, stručnjaci za pića i sommelieri iz prestižnih europskih kulinarskih organizacija. Studenac je tako, kao i prošle godine, dobio maksimalne tri zvjezdice. Priznanje izvrsnosti dobili su i Studenac naranča-kumquat te Studenac limun-grejp s dvije zvjezdice. International Taste & Quality Institute – vodeća neovisna svjetska organizacija koja ocjenjuje kvalitetu okusa svih kategorija proizvoda – priznanje je dodijelila i Podravkinoj pasiranoj rajčici i Podravkinoj sjeckanoj rajčici s bosiljkom i origanom, dok je oznaka Superior Taste Award ove godine pripala i Podravkinoj sjeckanoj rajčici s maslinama i češnjakom, pikant kobasici te pilećoj pašteti, koje su dobile po jednu zvjezdicu. – Ponosni smo što Studenac ovu titulu nosi od 2010. godine. Dodatno zadovoljstvo daju nam i ostali naši nagrađeni proizvodi, koji su u teškoj konkurenciji od 1239 internacionalnih proizvoda osvojili dvije ili jednu zvjezdicu. To nam je potvrda izvrsnog inovativnog rada te nam svakako daje dodatnu motivaciju u radu i razvoju još boljih proizvoda – poručila je Jadranka Ivanković, članica uprave Podravke, prigodom preuzimanja međunarodnih priznanja. >>Podravka kupuje znanstvenike kako bi stvorila novu vegetu   