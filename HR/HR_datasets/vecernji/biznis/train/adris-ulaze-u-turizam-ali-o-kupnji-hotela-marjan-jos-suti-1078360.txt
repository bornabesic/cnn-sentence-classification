Još lani, pri izlasku iz duhanskog biznisa, čelni čovjek Adrisa Ante Vlahović poručio je da su im u planu širenje biznisa osiguranja i ulaganje u turizam. Već se tada nagađalo da bi Adris mogao preuzeti hotel Marjan, a nakon što je tvrtka Adriatic u vlasništvu Željka Keruma završila u stečaju. Unutar te tvrtke je i hotel Marjan, čija je potraživanja preuzela Hypo banka, odnosno HETA Asset Resolution AG, tzv. loša banka u koju su izdvojeni problematični plasmani u međuvremenu posrnule austrijske banke. Visina potraživanja banke bila su 263 milijuna kuna, čemu treba pridodati i kamate. Neuspješna prodaja Kao ni tada, ni sada u Adrisu ne žele biti konkretni u odgovoru, tek da postoji interes za turističke objekte u atraktivnim destinacijama u zemlji. – Adris grupa, uz dosadašnjih gotovo tri milijarde kuna uloženih u turizam, do 2018. uložit će dodatnih 1,6 milijardi kuna. Glavninu toga čine investicije u hotel Park u Rovinju, dovršetak hotela Amarin ove godine te ulaganja u naše kampove i naselja, kako bi svi naši smještajni kapaciteti bili na razini 4 i 5 zvjezdica. Pritom, naravno, ne isključujemo ni akvizicije u atraktivnim hrvatskim destinacijama – kažu u Adrisu. Još prije stečaja, a prije toga i pokušaja predstečajne nagodbe, Kerum je godinama pokušavao prodati hotel Marjan, ali bez uspjeha. I iako je interesa bilo, ipak nitko nije ponudio dovoljan iznos koji bi pokrio velik minus u Kerumovoj tvrtki. Prije četiri godine Kerum je prodao i trgovine kako bi spasio hotel. Na kraju su vjerovnici preuzeli nekretnine, a na temelju potraživanja kojim su financirali nikad završenu obnovu hotela. Preklani je za Adriatic sklopljena predstečajna nagodba, ali zbog pritužbi nekoliko radnika nagodba nije prošla te je zatražen stečaj zbog duga od 2,8 milijuna kuna. To je odgovaralo i banci jer je i sama zbog duga tražila da se hotel proda. Do tvrtke Adriatic, stečajnog upravitelja, nismo uspjeli doći, no prema njegovim navodima u nekim medijima, proces prodaje još je u tijeku. No kako se i sama HETA želi što prije riješiti svog portfelja, nije isključeno da su razgovori s Adrisom obavljeni. Važne destinacije HETA je lani prodala drugi važan splitski hotel Le Meridien Lav češkom fondu, iako se i u toj kombinaciji spominjao Adris. Poslovnu zajednicu ne iznenađuje interes Adrisa za kupnju hotela u Splitu koji postaje sve važnija turistička destinacija. Adrisova je Maistra u turizmu u Istri već jaka, a bit će i u Zagrebu nakon što se prema planu na središnjem trgu izgradi hotel, na mjestu na kojem je sada zgrada Croatia osiguranja. Bolje upućeni u turizam kažu da su Zagreb i Split bitne destinacije jer nisu vezane za sezonu. Nakon prodaje duhanskog biznisa za više od pola milijarde eura investicijski potencijal Adrisa znatno je pojačan. Moguća kupnja splitskog Marjana ne bi poremetila daljnje planove akvizicija kako u turizmu tako i u biznisu osiguranja u regiji, što su također iznijeli kao prioritet. Pa tako svoj udjel povećavaju u slovenskoj Savi Re. >>Adris Grupa traži metu za preuzimanje >>Danko Končar spašava Keruma i ulaže 80 mil. eura u hotel Marjan 