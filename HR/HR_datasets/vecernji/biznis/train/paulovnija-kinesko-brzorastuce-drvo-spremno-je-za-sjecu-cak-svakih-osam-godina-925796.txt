Staro je nekoliko tisuća godina, a stiglo je iz Kine. Prema običajima su ga tamo sadili kada bi dobili žensko dijete. Dok bi djevojka postala žena spremna za udaju, i paulovnija bi se mogla posjeći. Ovo bi drvo mladoj Kineskinji poslužilo kao miraz jer bi se od stabla izradio sav potreban namještaj koji bi ponijela sa sobom u novu obitelj. Paulovnija je pak u Hrvatsku u većim količinama stigla tek prošle godine. Dok je lani na oko 50 različitih lokacija posađeno oko 3500 sadnica, ove je doživjela pravu ekspanziju. Kupcima će se sada isporučiti oko 15.000 sadnica. Za sječu samo 8 godina – Riječ je o drvetu koje je spremno za sječu, odnosno eksploataciju već nakon osam godina. Može podnijeti i temperaturu do minus 25 stupnjeva. Naraste u visinu do 25 metara. Promjer lista bude mu oko 70 centimetara, a debla devetu godinu oko 55 centimetara – sažima karakteristike paulovnije Mladen Ardalić iz osječkog Vomi commercea, tvrtke koja jedina u Hrvatsku uvozi sadnice paulovnije s bugarskog instituta u Sofiji koje je zaštitilo hibrid ovoga drveta. U susjednoj Srbiji se ono također već proširilo, a od njih ih kupuju Mađari za izradu lijesova. U Europskoj uniji došlo je do eksplozije potražnje za paulovnijom. U Hrvatskoj pak još za nju ne postoji tržište jer prvi nasadi nisu spremni za sječu. Drvo za namještaj Zbog svojih svojstava, jer je lagana, paulovnija se masovno koristi u drvnoj industriji za izradu namještaja, dijelova u zrakoplovima i jahtama, ali i glazbenih instrumenata poput gitara. S druge strane može poslužiti i kao pelet za biomasu jer ima visoku kalorijsku vrijednost. – Na hektaru zemlje posadio sam oko 600 stabala, i to za probu. Nakon dvije-tri godine vidjet ću kako se ponaša. Ako mi se svidi, planiram proširiti plantažu i posaditi oko 15 hektara toga drveta na površini koja mi ne može poslužiti za klasične ratarske kulture – kaže Damir Kranić koji se prije godinu dana odlučio za paulovniju i posadio je na zemljištu u Ivanovcu pokraj Osijeka. U taj je posao dosad uložio oko 30.000 kuna. Plantažu je “prošarao” i sustavom za navodnjavanje “kap na kap” jer paulovnija tijekom tri dana voli “popiti” oko litru vode, ali ne voli močvarno i vlažno tlo. Prema računici Mladena Ardalića, Damir Kranić bi kubik paulovnije, da je drvo spremno za eksploataciju, prema cijenama na svjetskom tržištu mogao prodati od 400 do 800 američkih dolara. Tri eksploatacije – Ovo vidim prvi put i apsolutno sam zainteresiran za njega. Ljudi se boje investirati, ali ako ne uložiš, ne možeš ni zaraditi – jasan je Mario Šijan iz Virovitice koji se također planira upustiti u biznis s ovim drvetom. Uvjeren je da će se kupci, dok drvo bude spremno za eksploataciju, pronaći. – Paulovnija se najviše otkupljuje u Njemačkoj. Mislim da će joj cijena samo porasti jer je trenutačno potražnja manja od ponude pa se još doprema iz Kine, što bitno uvećava troškove – odgovara Mladen Ardalić. Paulovnija se može čak tri puta eksploatirati, odnosno posjeći svakih osam godina. Nakon 24 godine potrebno je zasaditi potpuno nov nasad.   >> Želite stablo od kojeg ćete imati puno koristi? Ovo je pravi izbor! 