Neto dobit ruskog Sberbanka u prvom ovogodišnjem tromjesečju iznosila je 155 milijardi rubalja ili 2,6 milijardi eura, što je 1,5 puta više od dobiti u istom lanjskom razdoblju, kada je iznosila 100,4 milijarde rubalja odnosno 1,6 milijardi eura, priopćio je Sberbank u petak. Neto prihod od kamata u prvom je tromjesečju na godišnjoj razini porastao za 4 posto i iznosio je 281,1 milijardu rubalja. Neto prihod od provizija i naknada istovremeno je povećan za 14,2 posto, na 76,6 milijardi rubalja. Samo u ožujku neto dobit Sberbanka iznosila je 50,4 milijarde rubalja (oko 830 milijuna eura), u odnosu na 40,7 milijardi rubalja u istom lanjskom mjesecu. No, rashodi te ruske državne banke za rezervacije u ožujku su iznosili 23,7 milijardi rubalja. "Banka je stvorila dovoljne rezerve za velikog dužnika, međunarodni maloprodajni lanac", kaže se u priopćenju Sberbanka, u kojem se napominje da je, kao što je banka ranije izvijestila, "Sberbank kao najveći vjerovnik uključen u restrukturiranje duga hrvatske kompanije Agrokor." >> 'Ne slažem se sa svojim partnerom koji je pokrenuo stečaj nad Konzumom. Podržavam Agrokor i obitelj' >> Banke spremne financirati Agrokor pod uvjetima "lex Agrokora" 