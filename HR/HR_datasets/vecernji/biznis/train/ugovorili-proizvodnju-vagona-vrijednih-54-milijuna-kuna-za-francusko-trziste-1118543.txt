Specijalna vozila d.d., tvrtka u sastavu grupacije Đuro Đaković, s francuskim su naručiteljem potpisala ugovor o proizvodnji specijalnih vagona tipa Zacns u vrijednosti od 54 milijuna kuna. Riječ je o četveroosovinskim vagonima cisternama, toplinskim izoliranim i namijenjenim za prijevoz emulzije, primarno kalcijevog karbonata u svim temperaturnim uvjetima. Projektirani su, proizvedeni i opremljeni u skladu s najnovijim europskim standardima, a premijerno su prikazani na međunarodnoj izložbi transportnih tehnologija InnoTrans održanoj krajem rujna ove godine u Berlinu. - Ovim projektom potvrdili smo opravdanost vlastitog razvoja i proizvodnje vagona posebne namjene i izvedbe. Primjenom specijalnih materijala te tehnološke opreme nove generacije zaokružili smo svoje proizvodne procese – poručili su iz tvrtke Đuro Đaković Specijalna vozila d.d. Vagoni će biti isporučeni u prvoj polovici iduće godine. Realizacija ugovora predstavlja nastavak uspješne suradnje s Francuzima.  >> Radnici, a ne strojevi naša su prava vrijednost >> Đaković prvi put nakon četiri godine poslovao s dobitkom 