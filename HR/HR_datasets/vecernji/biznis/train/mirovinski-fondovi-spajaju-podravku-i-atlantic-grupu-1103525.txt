Dio mirovinskih fondova smatra da dugoročno na domaćem tržištu Podravka i Atlantic grupa mogu opstati samo ako se spoje, a s obzirom na to da su mirovinci važni dioničari u obje kompanije, počeli su i konkretniji razgovori o spajanju, potvrdila su nam dva predstavnika mirovinskih fondova. Još je 2009. godine Atlantic grupa iskazala interes za preuzimanje Podravke, ali je tada država kao dioničar blokirala takvu ideju, no od tada uvijek se Atlantic spominje kao potencijalni ulagač u Podravku. Ovaj put, ako dođe do konkretnih dogovora mirovinskih fondova, nije isključeno da se u proces uključi i država, koja je ionako nedavno otvorila put prodaji svog udjela u Podravki. Od četiri mirovinska fonda zasad se po strani od te ideje drži PBZ CO mirovinski. Iako su u ekonomiji uvijek bolje opcije preuzimanja jer se tada zna tko može upravljati, sada bi bliža opcija bila spajanje pa stoga i ne čudi strah unutar Podravke i grada Koprivnice zbog gubitka sjedišta tvrtke i radnih mjesta. Usto se ta priča čini nelogičnom u trenutku kada Podravka ima bolje rezultate poslovanja. Stoga nam je i u intervjuu u subotu predsjednik uprave Podravke Zvonimir Mršić rekao da oni više nisu lovina, nego lovac. Odnosno da više ne treba govoriti o tome da će Atlantic preuzeti Podravku, nego da bi se uskoro moglo dogoditi baš obrnuto. Zato je dio mirovinskih fondova smislio plan po kojem bi došlo do spajanja, navodno tako da se obavi zamjena dionica jer time bi se i najmanje utjecalo na cijenu dionica dviju kompanija. Pri tome bi udjel najvećeg dioničara i predsjednika uprave Atlantic grupe u kompaniji pao na manje od 50 posto. – Logika okrupnjavanja srodnih poslovnih subjekata je jasna, ali je to pitanje za dioničare svake od kompanija. Kako je poznato, državni udjel u Podravki još nije ponuđen na prodaju, a Atlantic grupa trenutačno nema nikakve aktivnosti s time u vezi – kažu u Atlantic grupi. Jedan od predstavnika mirovinskih fondova kaže da oni razmišljaju dugoročno. Odnosno da je vrlo upitno mogu li dvije male kompanije uz puno jače konkurente opstati još dugo na tržištu EU. Zato i smatra da je potrebno misliti unaprijed i stvoriti jaku kompaniju koja će imati lakši izlaz na druga tržišta. Kaže da i dvije kompanije nisu konkurenti jer nemaju isti asortiman te da tu nije nikako riječ o zavjeri protiv Podravke i tamošnjeg vodstva, nego da se moraju zajednički oduprijeti konkurenciji i strateški se pozicionirati. Ipak, u Podravki, ali i samoj Koprivnici misle da takav plan nije realan i da se njime želi spasiti Atlantic grupa. – Iako je riječ o privatnoj kompaniji, ipak je Podravka vezana za lokalnu zajednicu pa smo tako neizravno bili uključeni i kada se govorilo o Spiceu ili kada je nedavno provedeno restrukturiranje. Tako i sada možemo reći da smatramo kako Podravki ne treba strateški partner jer kompanija ima dobre rezultate poslovanja te se može govoriti samo o tome da Podravka nekoga preuzme. Zato nam i izgleda da je tu više riječ o spašavanju Atlantic grupe – rekao nam je gradonačelnik Koprivnice Mišel Jakšić.  >> 'Podravka je lovac, a ne lovina. Strateški partner nam ne treba' 