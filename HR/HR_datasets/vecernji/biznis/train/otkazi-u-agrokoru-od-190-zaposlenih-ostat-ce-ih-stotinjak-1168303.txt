Od otprilike 190 zaposlenika tvrtke Agrokor d.d., s 32 zaposlenika posljednjih su mjeseci potpisani sporazumni raskidi radnog odnosa i oni su otišli iz kompanije, uz otkazne rokove i otpremnine u skladu s njihovim ugovorima o radu, potvrđeno je u Agrokoru za Poslovni dnevnik.   Nakon aktivacije lex Agrokor i imenovanja izvanrednog povjerenika Ante Ramljaka, bez posla je ostalo još 12 ljudi – svi članovi Uprave i Nadzornog odbora Agrokora d.d. Oni nisu dobili otpremnine. Dijelu članova Uprave (Ivica i Ante Todorić, Ivan Crnjac) radni odnos je prestao s prestankom mandata, bez troškova za kompaniju, a ostali su potpisali sporazumne raskide radnog odnosa u kojima su se odrekli otpremnina. Na pitanje postoji li plan koliko će ljudi ostati raditi u Agrokoru d.d. do kraja godine, iz Agrokora je rečeno je da će "s obzirom na sve već potpisane sporazumne raskide ugovora o radu, po isteku otkaznih rokova, u Agrokoru d.d. biti ukupno stotinjak zaposlenika". Dolazak Ante Ramljaka u Cibonin neboder značio je da bez posla ostaje Ivica Todorić, kao i članovi njegove obitelji koji su sjedili u upravi, sin Ante Todorić i zet Hrvoje Balent. Otkaz su tada dobili i ostali članovi uprave Agrokora d.d. – Piruška Canjuga, Ivan Crnjac, Mislav Galić i Ivica Sertić. Pomalo atipično za trgovačka društva, u Agrokoru, registriranom kao koncern za upravljanje društvima, i članovi NO bili su zaposlenici tvrtke. Ivičin mlađi sin Ivan Todorić kao predsjednik NO, Ljerka Puljić kao zamjenica predsjednika te preostali članovi NO-a – Damir Kuštrak, Tomislav Lučić i Tatjana Rukavina. Bez posla je ostala i Iva Balent, kći Ivice Todorića i šefica Agrokorova marketinga, a nju je naslijedila Dubravka Jusić.  