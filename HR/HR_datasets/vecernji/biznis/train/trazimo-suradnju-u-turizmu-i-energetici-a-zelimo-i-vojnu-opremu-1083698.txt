Hrvatsku je nedavno posjetila visoka delegacija egipatskih gospodarstvenika na čelu s predsjednikom egipatsko-kanadskog poslovnog vijeća za održiv razvoj Motazom Raslanom. Naime, u tom je vijeću oko 300 kompanija, egipatskih i svjetskih, koje se bave raznovrsnim poslovanjem. Za boravka u Hrvatskoj delegacija se sastala s 50-ak hrvatskih gospodarstvenika i investitora. Isto tako, razgovarali su s potpredsjednikom HGK Želimirom Kramarićem kojem su prenijeli svoju zainteresiranost za trgovinsku razmjenu, rudarski sektor, petrokemiju, sunčanu energiju, poljoprivredu, šumarstvo, drvnu industriju kao i za turizam. Egipatska delegacija sastala se i s pomoćnikom ministra gospodarstva Ivanom Sertićem, zamjenicom ministra vanjskih i europskih poslova Zdravkom Bušić te s Majom Markovčić Kostelac, ravnateljicom Udruge hrvatskih poslodavaca brodara u međunarodnoj plovidbi Mare Nostrum. Povezivanje poduzeća – Posjet je bio uspješan i uvjeren sam da će se uskoro realizirati veliki projekti – kazao je za Večernji list ing. Motaz Raslan ističući da su, unatoč tome što nisu vladina organizacija, prije dolaska u Hrvatsku kontaktirali s egipatskom vladom koja je dala potporu suradnji dviju zemalja. – Naše vijeće okuplja 300-tinjak uspješnih kompanija koje djeluju diljem svijeta. Želja nam je proširiti djelovanje na području Hrvatske i u ostalim zemljama bivše Jugoslavije. Moj zadatak danas je da spajam hrvatske kompanije i poduzeća s egipatskim i stranim kompanijama u svijetu. Dogovoren put u Egipat – Dokaz tome da smo ozbiljni je i dolazak još šest izuzetno cijenjenih i uspješnih gospodarstvenika. Želimo što prije početi realizaciju projekata koje ćemo ovdje dogovoriti. Danas smo imali sastanak s 30-ak gospodarstvenika i razgovarali smo o suradnji u turizmu, drvnoj industriji, petrokemiji, solarnoj energiji, poljoprivredi... i mogu vam reći da smo oduševljeni. Ono što me najviše oduševilo jest posjet kompaniji Dok-Ing. Zaista smo fascinirani visokom tehnologijom, pogotovo robotom za razminiranje, kao i vojnom opremom i ostalom tehnikom koju proizvode. Uvjeren sam da ćemo uspjeti dogovoriti suradnju s Dok-Ingom i oružanim snagama Egipta – naglasio je Raslan ističući kako su dogovorili da će uskoro velik broj gospodarstvenika iz Hrvatske posjetiti Egipat. – Do sada je egipatsko gospodarstvo bilo usmjereno najviše prema zapadnim europskim zemljama, ali shvatili smo da je bolje imati dobre trgovinske odnose i sa zemljama koje do sada nisu imale netradicionalnih tržišta za Egipat. Naša misija u Hrvatskoj dolazi u vrlo važnom i osjetljivom vremenu, posebno u svjetlu izazova s ​​kojima se suočava egipatsko gospodarstvo te s obzirom na krizu u turizmu i smanjenje deviznih izvora. Zbog toga imamo potporu ne samo vlade već i samog predsjednika države Abdela Fataha al-Sisija – naglasio je Motaz Raslan koji je uvjeren u skoru suradnju dviju država.  >> Uspjeli smo jer smo se prvi pripremili za liberalizaciju tržišta plina. PPD je sad već spreman za Srbiju i BiH 