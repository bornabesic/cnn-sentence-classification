Na Državnom natjecanju “Mladi poduzetnik” i Smotri/sajmu vježbeničkih tvrtki održanom u Splitu svoja su znanja i vještine pokazala 33 učenika iz deset srednjih škola iz cijele Hrvatske. Organizatori su natjecanja Ministarstvo znanosti i obrazovanja, Agencija za strukovno obrazovanje i obrazovanje odraslih te Ekonomsko-birotehnička škola iz Splita, a sponzor natjecanja je Hrvatski ured za osiguranje (HUO). Srednja škola Mate Balote iz Poreča, u čijem su natjecateljskom timu bili Luka Rutić, Nikolina Šolar, Dominik Šolar i njihova mentorica Jasmina Dobrić, odnijeli su pobjedu u dijelu državnog natjecanja iz obrazovnog sektora ekonomije i trgovina “Mladi poduzetnik”. Drugo mjesto osvojio je tim iz Ekonomsko-birotehničke škole Split. U njihovoj natjecateljskoj ekipi bili su Ana Drmić, Martin Bilonić i Nada Križić, a vodio ih je mentor Ivan Režić. Svi timovi koji su sudjelovali na natjecanju i članovi povjerenstva na poklon su dobili edukativnu društvenu igru “Manje rizika – više zabave”, – S ovom igrom dodatno ćete se financijski obrazovati i pripremiti za prve poduzetničke korake te kroz zabavu probuditi svijest o riziku – istaknuo je Hrvoje Pauković, direktor Hrvatskog ureda za osiguranje.      