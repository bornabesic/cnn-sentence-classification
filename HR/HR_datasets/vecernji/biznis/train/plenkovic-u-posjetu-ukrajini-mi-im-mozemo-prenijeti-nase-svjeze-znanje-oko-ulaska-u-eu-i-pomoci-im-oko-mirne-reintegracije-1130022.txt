Predsjednik Vlade Republike Hrvatske Andrej Plenković zajedno s ministricom gospodarstva Martinom Dalić te predsjednikom HGK Lukom Burilovićem i predstavnicima oko 60 domaćih tvrtki u službenom su posjetu Ukrajini, gdje se održava ukrajinsko-hrvatski gospodarski forum. Premijer je posjet dogovorio još u rujnu kada je bio na funkciji parlamentarnog odbora za pridruživanje Ukrajine i EU, a ne slučajno održava se na treću obljetnicu početka proeuropskih prosvjeda na kijevskom Majdanu.  – Dobro sam upoznat s političkom i ekonomskom situacijom u Ukrajini, a dobro je da pokušavamo popraviti gospodarsku suradnju. Mi im možemo prenijeti naše svježe znanje oko ulaska u EU, ali i pomoći im oko mirne reintegracije. Iz tog smo razloga i na posljednjoj sjednici Vlade  osnovali Radnu skupina za suradnju RH i Ukrajine. Ovo je sigurno i  doprinos širim europskim naporima u stabilizaciji Ukrajine, financijskoj pomoći i sličnome – rekao je Plenković koji je svoj govor na otvorenju foruma održao na ukrajinskom. Tijekom prijepodneva premijer se je susreo s  predsjednikom ukrajinske Vlade Vladimirom Grojsmanom. – Hrvatska se zalaže za ukidanje viznog režima za ukrajinske građane i mislim da bi EU trebao što prije donijeti tu odluku. Ukrajina je ispunila sve uvjete koje je Komisija predstavila prije desetak dana. Ta bi odluka pridonijela i jačanju gospodarske suradnje – rekao je Plenković nakon sastanka s ukrajinskim premijerom te dodao da će se zalagati za pronalazak rješenja za stupanje na snagu sporazuma o pridruživanju EU i Ukrajine, neovisno o rezultatu nizozemskog referenduma. Ukrajinski premijer izrazio je nadu u EU obećanje o bezviznom režimu te najavio za početak sljedeće godine održavanje sjednice odbora za gospodarsku suradnju dviju zemalja. – Zadovoljni smo da Hrvatska radi na projektu LNG terminala i s naše strane postoji interes da se uključimo u taj projekt – rekao je Grojsman. Premijeri dviju zemalja otvorili su s predsjednicima komora Hrvatske i Ukrajine gospodarski forum na kojem, uz domaće tvrtke, sudjeluje i oko 100 ukrajinskih. – Vidim veliki potencijal suradnje. Kod nas postoji interes ponajprije za vašim prehrambenim proizvodima, a mi primjerice možemo ponuditi dijelove za vašu brodogradnju. Uglavnom prvi je cilj  spojiti male i srednje tvrtke – rekao je predsjednik Ukrajinske gospodarske komore Genadij Čižikov. – Svjesni smo da je katkada politički razvoj događaja uteg za gospodarstvo i poslovanje. Zato je zadatak Komora da stvore priliku kako bi gospodarstvo našlo svoj put i da utječe na bolju gospodarsku suradnju – rekao je Burilović.  Među tvrtkama koje su došle na forum su Podravka, Zvijezda, Dalekovod, Stražaplastika, Adriadiesel, Labud, Elka… Najveće prilike za naše tvrtke, pokazali su dosadašnji razgovori, mogle bi biti u prehrambenoj i prerađivačkoj industriji, trgovini, farmaciji, strojogradnji i energetici.  Ukrajina je važna, kažu naši gospodarstvenici,  jer je riječ o tržištu s više od 45 milijuna stanovnika. I oni koji dulje tu rade upoznati su s preprekama u poslovanju koje su nastupile nakon krize jer je i povjerenje u banke preko kojih se posluje poljuljano.  – Većinom se poslovi sklapaju na temelju povjerenja – kaže Ivan Miloloža, predsjednik uprave Munje, tvrtke koja je više od 20 godina prisutna na tržištu Ukrajine i koja je u vremenima prije krize imala godišnji promet od dva milijuna dolara. No oni koji  tek pokušavaju naći priliku na tom tržištu morat će se suočiti s problemima tržišta koje još prolazi krizu. Labud će pokušat naći partnere kako bi u dva najveća ukrajinska lanca pokušao plasirati svoje proizvode kroz njihovu robnu marku – kaže direktor tvrtke Darko Knez. Vindija će  također pokušati plasirati svoje proizvode na ukrajinsko tržište, a priliku vidi i investicijska kuća Intercapital, jer je ukrajinska burza ne tako davno bila među onima s većim prometom. U posljednje dvije godine ukrajinski BDP se prepolovio, a inflacija se popela na 43,3%. Naša trgovinska razmjena s tom zemljom popravlja se, ali još uvijek na istim razinama kao prije krize. U 2015. godini imali smo izvoz od 13,49 milijuna dolara. Iste je godine uvoz bio na razini od 32,56 milijuna američkih dolara. Hrvatska je u prvih šest mjeseci ove godine smanjila deficit u robnoj razmjeni s Ukrajinom za gotovo 50 posto, a izvezli smo robe u vrijednosti 11,03 milijuna, dok smo istodobno uvezli robe za 22,62 milijuna američkih dolara. U 2015. godini Hrvatsku je posjetio 50.651 turist iz Ukrajine, što je povećanje za 5% u odnosu na 2014. godinu.  Premijer će se tijekom dana susresti i s predsjednikom Ukrajine Petrom Porošenkom, predsjednikom Vrhovne Rade Andrejem Parubijem i potpredsjednicom Vrhovne Rade Irinom Gerašenko.  Ukrajina je prepoznata kao država s kojom bi Republika Hrvatska u perspektivi mogla ostvariti visoku razinu suradnje u nizu područja, kao što su gospodarstvo, kultura i znanost, pa je stoga na posljednjoj sjednici Vlade osnovana Radna skupina za suradnju RH i Ukrajine koja će dodatno raditi na pomoći Ukrajini u procesu pristupanja Europskoj uniji i pri mirnoj reintegraciji na osnovi vlastitih iskustava. Tijekom posjeta potpisan je  Sporazum između Vlade Republike Hrvatske i Kabineta ministara Ukrajine o suradnji u području sprječavanja katastrofa i uklanjanja njihovih posljedica, Protokol o izmjenama i dopunama Ugovora između Vlade RH i Kabineta ministara Ukrajine o međusobnoj pomoći u carinskim pitanjima te Dodatni protokol Ugovoru o poticanju i zaštiti ulaganja između Vlade RH i Kabineta ministara Ukrajine. Plenković je položio cvijeće  na spomenik „Nebeska stotina“ i Gladomora i vijenac na grob Neznanog vojnika, a održat će predavanje na Nacionalnom sveučilištu "Kijevo-Mogiljanska akademija". >> Plenković doputovao u Ukrajinu: 'Datum mog posjeta nije slučajno izabran' 