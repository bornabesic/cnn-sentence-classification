Uz Vindiju, prehrambenu tvrtku u pitomom Varaždinu, nisu se vezale afere. Zato je i istup bivšeg djelatnika Rajka Dondura, koji je u HTV-ovoj emisiji “Nedjeljom u 2” govorio o plavim kuvertama za šefa Hrvatskog fonda za privatizaciju u vrijeme kad je, sredinom 90-ih, Vindija kupovala Koku i “naštimavanju” računa kako bi se državi platio što manji PDV (spominje iznos od 70 milijuna kuna u četiri i pol godine), izazvao pozornost. Gdje je dokumentacija U Vindiji tvrde da se radi o izjavama čovjeka za kojeg imaju čvrste dokaze da ih je iznošenjem raznih neutemeljenih tvrdnji ucjenjivao i iznuđivao, pa će protiv njega podnijeti kaznenu prijavu. Indikativan je, napominju, i trenutak u kojem se oglasio Dondur, koji ima na leđima i tri kaznene prijave, ali nevezano uz Vindiju. U Varaždinu mu traje suđenje zbog sumnji u zloporabu povjerenja u poslovanju. Dondur, koji je bio u upravi Koke od lipnja 1996. do siječnja 2001., tvrdi da je državnim revizorima uskraćivan dio dokumentacije. U izvješću o obavljenoj reviziji iz 2003. navodi se da pretvorba i privatizacija nisu potpuno provedene po zakonu. Revizija je utvrdila da je procijenjena vrijednost poduzeća bila manja za 4,1 milijun maraka, odnosno 13,4 milijuna umjesto 17,6 milijuna maraka. U vrijednost imovine kupljene na leasing nije bio uključen iznos carine, kao ni cijena dvaju tvrtkinih stanova. U Vindiji su se očitovali o nalazu i revizorima odgovorili da je sve rađeno po zakonu. Prije same pretvorbe, u lipnju 1991., na temelju odluke radničkog vijeća, osnovana je Štedno-kreditna služba Vindija, u koju je već u srpnju uplaćena po jedna plaća svakog zaposlenika. – U Društvu nema druge dokumentacije o poslovanju Štedno-kreditne službe te nisu vidljivi pojedinačni štedni ulozi zaposlenika – navode revizori. Radnički savjet je u lipnju 1992. donio odluku o pretvorbi u dioničko društvo. Stvorili dodatnu vrijednost Direktor je već tada bio Dragutin Drk koji je na čelu Poslovnog sustava Vindije i danas kao većinski vlasnik. Dionice je upisalo 245 zaposlenih i bivših radnika. Vindija je u rujnu 1994. u svoje ime, a za račun 162 dioničara, podigla 1,5 milijuna maraka kredita u Varaždinskoj banci, za koji su revizori napomenuli da nema dokumentacije iz koje bi bilo vidljivo koje je instrumente plaćanja tvrtka dala banci i pod kojim su uvjetima mali dioničari bili dužni tvrtki namiriti obveze za otplatu dionica. “Proces privatizacije Vindije pozitivan je primjer kojim su uspješno očuvana radna mjesta, osiguran je rast tvrtke i stvorena dodatna vrijednost”, piše u odgovoru koji smo jučer dobili iz Vindije.      >> Banke daju svježu likvidnost u Agrokor - 150 milijuna eura >> Tko je Ante Ramljak – posebni povjerenik za Agrokor Vindija je osnovana 1959. kao Gradska mljekara s 25 zaposlenih, a samostalno posluje od 1979. Tvrtka je, uz ostalo, i vlasnik 106 godina starog dvorca Jelkovec. – Od svojih je početaka privatizacija rezultat angažmana zaposlenika Vindije koji su u želji da osiguraju uspješan nastavak proizvodnje u krizna vremena u kupnju dioničkog udjela uložili vlastita sredstva, pa je 21. rujna 1992. ukupno 245 tadašnjih i bivših zaposlenika Vindije otkupilo svih 100 dionica društva. Upravo je udruženo djelovanje radnika-dioničara, njihov nadzor nad radom tvrtke i suglasnost s poslovnim odlukama u idućim godinama osiguralo transparentan rast i razvoj Vindije kakvu danas poznajemo, a koja je od varaždinske mljekare s oko 300 zaposlenih u 20 godina narasla u regionalnog prehrambenog lidera koji danas zapošljava više od 4000 radnika te surađuje s više od 2000 kooperanata i 500 vozača distributera – kažu u Vindiji. Vlasnik i direktor od 1965. Dragutin Drk (80) uključen je u pregovore o Agrokoru, koji Vindiji i Koki, prema riječima varaždinskog župana Predraga Štromara, duguje oko 400 milijuna kuna! 