Stopa registrirane nezaposlenosti u Hrvatskoj u srpnju ove godine iznosila je 13,3 posto, što je za 0,3 postotna boda manje nego u lipnju i 2 postotna boda manje nego u srpnju lani, pokazuju prvi rezultati Državnog zavoda za statistiku. Stopa registrirane nezaposlenosti pala je tako na najnižu razinu od rujna 2008. godine, kada je iznosila 13,1 posto. Kako ističu analitičari Raiffeisenbank Austria (RBA), niža srpanjska stopa nezaposlenosti posljedica je uobičajenih sezonskih kretanja koja tijekom ljetnih mjeseci rezultiraju poboljšanjima pokazatelja s tržišta rada. Međutim, napominju i da s jenjavanjem glavne turističke sezone dio radnika koji su sezonski zaposleni u turističkom sektoru i pratećim djelatnostima čeka povratak u status nezaposlenosti. – Potonje upućuje na duboko ukorijenjene strukturne probleme na hrvatskom tržištu rada koje i dalje karakterizira niski udio aktivnog stanovništva, niska zaposlenost, ali i dugotrajna nezaposlenost te obrazovna struktura nezaposlenih koja često ne zadovoljava potražnju za radnicima određenih profila – ističu. Navode posljednje podatke Hrvatskog zavoda za zapošljavanje o nezaposlenima u srpnju, koji pokazuju da je prema razini obrazovanja 58 posto nezaposlenih osoba imalo završenu srednju školu, 21 posto nezaposlenih je sa završenom osnovnom školom, a 6 posto bez škole i nezavršene osnovne škole. Ostatak nezaposlenih s udjelom od 15 posto u ukupnom broju nezaposlenih ima neki stupanj akademskog obrazovanja. – Osim toga, službeni pokazatelji HZZ-a potvrđuju da je pad nezaposlenosti jednim dijelom i posljedica negativnih migracijskih trendova, koji dodatno produbljuju strukturne demografske slabosti. Tako je u prvih sedam mjeseci ove godine broj izlazaka iz evidencije nezaposlenih radi zapošljavanja u inozemstvu dosegnuo 3288 tisuća, što je 9,4 posto više nego u istom razdoblju lani – napominju. Prema očekivanjima analitičara RBA, na razini cijele 2016. godine službena stopa nezaposlenosti mogla bi se spustiti ispod prosječne stope registrirane nezaposlenosti kakva je zabilježena u 2015. godini – od 17,7 posto. >> Deseci tisuća radnih mjesta? Samo kad bi hrvatske stope rasta bile kao kineske 