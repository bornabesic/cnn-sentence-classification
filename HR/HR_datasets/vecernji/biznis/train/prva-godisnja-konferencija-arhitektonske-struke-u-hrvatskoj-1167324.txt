Hrvatska komora arhitekata (HKA), kao krovna strukovna udruga, prvi put organizira trodnevni stručni skup Dani arhitekata 1.0. Tema prve velike godišnje konferencije je budućnost arhitektonske i urbanističke djelatnosti u Hrvatskoj, a konferencija će se održati od 11. do 13. svibnja u hotelu Lone u Rovinju. Komora arhitekata konferenciju organizira s namjerom da ovaj skup postane tradicionalno godišnje okupljanje svih hrvatskih arhitekata i ostalih struka u graditeljstvu. Kako bi Dani arhitekata postali ključno mjesto gdje će se prezentirati i raspravljati značajne teme za rad arhitekata u Hrvatskoj i Europskoj uniji, osmišljen je zanimljiv i bogat program koji se sastoji od plenarnih predavanja, prezentacija i okruglih stolova, a predavanja će se odvijati paralelno u više dvorana. Posebni gosti Dana arhitekata su predsjednik Vijeća arhitekata Europe (Architects’ Council of Europe) Luciano Lazzari i Jonathan Tai Lee Siang, predsjednik Svjetskog savjeta za zelenu gradnju (World Green Building Council). „Arhitekti u Europi: vizija budućnosti“ tema je predavanja Luciana Lazzarija, dok će Jonathan Tai Lee Siang u uvodnom izlaganju govoriti o arhitekturi u energetskom dobu. Glavni gradski arhitekt danskog grada Aarhusa, Stephen Willacy, govorit će o kreiranju urbanih područja iz perspektive nordijskih gradova. Danska arhitektura i urbanizam poznati su i priznati u Europi i svijetu kao uzorni i održivi modeli kreiranja kvalitetnog prostora za stanovnike. O digitalnoj tektonici, gradnji u četvrtoj industrijskoj revoluciji, govorit će Luka Piškorac, arhitekt hrvatskog porijekla koji predaje na svjetski poznatom tehničkom sveučilištu kompaniji Atelier Ten, koji će prisutnima približiti održivu i regenerativnu arhitekturu, kao i BIM alate za održivost. O iskustvu Velike Britanije u implementaciji BIM-a govorit će David Churcher, vlasnik privatne londonske konzultantske tvrtke Hitherwood Consulting. U sklopu Dana arhitekata 1. 0 Hrvatska komora arhitekata će ove godine prvi put dodjeljivati i nagrade kao priznanja strukovne institucije za istaknuti doprinos u područjima arhitekture, urbanizma i konceptualnih istraživanja. Novoutemeljene strukovne nagrade bit će dodijeljene u tri kategorije, a dobitnike Medalje za arhitekturu, Medalje za urbanizam i Medalje za konceptualni pothvat odabrat će peteročlani Ocjenjivački sud kojim predsjeda istaknuti hrvatski arhitekt i akademik Nikola Bašić. Za sudjelovanje na Danima arhitekata 1.0 možete se prijaviti do 5. svibnja 2017. godine, a detaljni program konferencije nalazi se ovdje. 