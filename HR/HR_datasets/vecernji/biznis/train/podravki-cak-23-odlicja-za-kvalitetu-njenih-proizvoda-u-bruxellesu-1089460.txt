Od 27 prijavljenih proizvoda, čak je 23 Podravkina proizvoda nagrađeno ovim odličjem, što potvrđuje izvrsnost okusa u kategorijama u kojima su se natjecali. Uz sva dobivena priznanja, Podravku je stručni žiri nagradio posebnim priznanjem „Crystal Taste Award“ za Podravkin čaj "Limun i limeta". Riječ je o nagradi dodijeljenoj za one proizvode koji su tri godine zaredom nagrađeni s najvišom ocjenom od 3 STA zvjezdice i to od tri različita panela degustatora. Uz to, znakom Superior Taste Awarda ove godine okitili su se, između ostalih, i Podravka Ajvar, Podravka pasirana rajčica, Podravka juha od koprive sa sirom, Dolcela puding vanilija, Eva skuša fileti, Lino Lada milk, Delikates pileća jetrena pašteta s čvarcima, Delikates namaz od slanutka hummus,  Podravka krem juha od špinata, Podravka krem juha od rajčice te Vegeta Grill BBQ marinade. Prema ocjeni stručnog žirija Međunarodnog Taste & Quality Institute, priznanje Superior Taste Award, kao potvrda kvalitete Podravkinih proizvoda, uručeno je na ceremoniji dodjele nagrada održane 2. lipnja u Bruxellesu. Proizvode ocjenjuje žiri sačinjen od renomiranih europskih šefova kuhinja i sommeliera iz kulinarskih institucija, metodom slijepog testiranja, pri čemu, među ostalim, osobitu važnost pridaju ocjeni okusa, mirisa, teksture i izgleda proizvoda. „Institucija Superior Taste Award nagradila je izvrsnost kvalitete okusa Podravkina asortimana, ali i našu inventivnost i hrabrost u dizajnu okusa. Ove nagrade dodatno vidimo i kao poticaj za razvoj i kombiniranje novih okusa, odnosno sastojaka, koje će naši stručnjaci itekako znati primijeniti, a naši potrošači, uvjereni smo, znati prepoznati.“ – istaknula je na ovogodišnjoj dodjeli priznanja najkvalitetnijim proizvodima u Bruxellesu dr. sc. Jasmina Ranilović, direktorica Podravkina sektora "Istraživanje i razvoj". Naime, od 2008. godine, kad je prvi put sudjelovala na navedenom natjecanju pa do danas, na samom vrhu kulinarske svjetske ljestvice smjestilo se više od 70 Podravkinih proizvoda koji svojim okusima, kvalitetom i dizajnom svakodnevno privlače potrošače u više od 40 različitih zemalja svijeta.  >>Podravka osvojila Crystal Taste Award za čaj 'Limun i limeta' 