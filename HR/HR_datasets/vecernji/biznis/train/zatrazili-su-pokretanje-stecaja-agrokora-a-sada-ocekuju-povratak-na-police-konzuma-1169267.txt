Proizvođač jaja Perfa, u čijem je suvlasništvu Ovum d.o.o., tvrtka koja je krajem ožujka zatražila pokretanje stečajnog postupka nad Konzumom, objavila je u petak kako su njihovi proizvodi prisutni na sve više prodajnih mjesta, a očekuju da "sasvim uskoro" budu i na policama Konzuma.   Naime, od kada je Ovum zatražio pokretanje stečaja Konzuma, jaja tog proizvođača i njegovih povezanih tvrtki više nisu bila na policama Konzuma, a iz Perfe danas navode kako je od tada javnost "bila izložena uglavnom negativnim vijestima s farme sretnih jaja Perfa bio u Donjoj Stubici".  U priopćenju objavljenom "s obzirom na interes javnosti i senzibiliziranost medija prema problemima s kojima se susreće farma Perfa-bio", navode kako su njihove "koke i radnici bili i još uvijek jesu ugroženi neplaćanjem".  Ipak, ističu da su njihovi proizvodi sada prisutni na sve više prodajnih mjesta, još ne i u Konzumu, "ali to očekuju sasvim uskoro".  Iz Perfe najavljuju i da će sudjelovati u programu "Doručak s hrvatskih farmi", koji će se u subotu održati na glavnom zagrebačkom trgu, gdje će organizirati degustaciju i promociju svojih proizvoda te najaviti nove proizvode.   Ovum d.o.o. je 31. ožujka ove godine Trgovačkom sudu u Zagrebu predao prijedlog za otvaranje stečajnog postupka nad Konzumom, zbog dugovanja u iznosu od gotovo 9,6 milijuna kuna, uvećano za zakonsku zateznu kamatu.  No, 25. travnja ove godine sutkinja zagrebačkog Trgovačkog suda Nada Kraljić rješenjem prekida taj postupak, uz obrazloženje da je 7. travnja na snagu stupio Zakon o postupku izvanredne uprave u trgovačkim društvima od sistemskog značaja za Republiku Hrvatsku. Takozvani 'lex Agrokor', naime, određuje da za vrijeme postupka izvanredne uprave nije dopušteno pokretanje postupka likvidacije, predstečajnog ili stečajnog postupka, odnosno da se postupci koji su pokrenuti prije stupanja na snagu tog zakona prekidaju danom objave rješenja o otvaranju postupka izvanredne uprave.  Postupak izvanredne uprave nad Agrokorom pokrenut je rješenjem Trgovačkog suda 10. travnja ove godine, a stečajni postupak nad Konzumom prekinut je dva tjedna kasnije odnosno 25. travnja.  