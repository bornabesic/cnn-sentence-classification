U Plivinu Istraživačkom institutu na Črnomercu u ponedjeljak su otvoreni novi istraživački kapaciteti namijenjeni razvoju kompleksnih molekula i novih terapijskih entiteta, u što je Pliva ove godine uložila 250 milijuna kuna i otvorila oko 70 novih radnih mjesta. Proširenjem kapaciteta R&D-a Pliva je postala jedna od najvažnijih od ukupno 11 Tevinih lokacija za istraživanje i razvoj. Šef Tevina globalnog Istraživanja i razvoja Michael Hayden tom je prilikom otkrio da se u Zagrebu radi na dvama razvojima koji će napraviti drastičnu razliku u liječenju shizofrenije i AIDS-a. Teva je prepoznala dugogodišnju tradiciju Zagreba i Hrvatske u farmaceutskoj djelatnosti, koju je nastavila i Pliva kao nositelj farmaceutske industrije u Hrvatskoj. Ljudi koje smo zaposlili u Plivi rade na najklompleksnijim procesima koji udovoljavaju svim regulatorima u svijetu i Pliva je postala ozbiljno sjedište Tevina R&D-a. Nastavit ćemo ulaganja u Plivu i omogućiti da mladi ostanu u Hrvatskoj i u Plivi izjavio je na svečanosti dr. Michael Hayden, s kojim smo razgovarali o ulaganju Teve u istraživanja i razvoj, te poziciji Plive unutar grupacije. Teva je nedavno objavila da zaustavlja istraživanja u području ženskog zdravlja i onkologije radi rezanja troškova. Što to znači za globalno istraživanje i razvoj, kamo se usmjerava novac? Točno, Teva je objavila ključna terapijska područja u kojima želi zauzeti vodeću poziciju. To su lijekovi za središnji živčani sustav (uključujući multiplu sklerozu, neurodegenerativne bolesti i bol), kao i za dišni sustav (uključujući astmu i kroničnu opstruktivnu plućnu bolest), što je rezultat provedene strateške analize. To je učinjeno ne samo kako bi se smanjili troškovi nego i kako bismo na najbolji način iskoristili sadašnje i buduće kapacitete te svoje napore i aktivnosti usmjerili na zadovoljavanje dosad neispunjenih potreba bolesnika i zauzimanje globalno vodeće pozicije u svakom od tih ključnih terapijskih područja. Važno je istaknuti da će Teva nastaviti podržavati uspješne segmente svog poslovanja kao što su proizvodi za žensko zdravlje i lijekove u segmentu onkologije, što ćemo raditi kroz strategiju razvoja poslovanja usmjerenog na proizvode koji su blizu izlaska na tržište te druge komercijalne aktivnosti u kojima nisu potrebna predodobrenja razvojno-istraživačkih projekata. Koliko Teva godišnje ulaže u istraživanje i razvoj i na kojim se grupama proizvoda temelji taj segment poslovanja? Teva je samo u 2014. investirala oko devet milijardi kuna u istraživanje i razvoj. Tim ulaganjima podržava integrirano istraživanje i razvoj te inovacije i razvoj niza specijalnih i generičkih lijekova, kao i lijekova u slobodnoj prodaji te aktivnih farmaceutskih supstancija. Što se konkretno radi na zagrebačkoj razvojno-istraživačkoj lokaciji? Naš je centar u Zagrebu klasificiran kao ključna globalna lokacija, što znači da ima značajnu odgovornost za cjelokupni razvoj proizvoda. Radeći na razvoju za naša globalna tržišta odgovoran je za niz farmaceutskih formulacija i tehnologija za primjenu lijekova, uključujući razvoj manjih molekula, ali i peptida. Pliva u Hrvatskoj jedini je potpuno vertikalno integrirani centar, koji istražuje i razvija proizvode počev od aktivnih farmaceutskih supstancija do finalnih oblika lijekova, čime se postiže veća djelotvornost, unakrsno obogaćivanje spoznaja i tehnika i cjelokupno upravljanje kvalitetom. Koja je uloga NTE skupine lijekova u strategiji Tevina razvoja? Kakvi su dosadašnji rezultati istraživanja na tom području? Poboljšavanje svojstava postojećih molekula putem inovativnih rješenja, odnosno novi terapijski entiteti (NTE), ostaje važan element naše strategije. Taj će program pružati podršku odabranim terapijskim područjima na koja smo se fokusirali, ali će nam također pružiti mogućnost da istražujemo zanimljive i značajne razvojne projekte primjerene našim resursima i izvan tih ključnih područja. Iskorištavanje i poboljšavanje svojstava postojećih molekula kroz niz inovacija nudi nova rješenja za postojeće ili nove potrebe naših korisnika. To je važan element naše razvojne strategije, element koji portfelj proizvoda u razvoju obogaćuje cijelim nizom novih lijekova. Programom će se osigurati podrška terapijskim područjima na koja smo fokusirani, ali će Teva nastaviti istraživati i srodne projekte izvan tih područja. Do danas je više od 20 projekata stavljeno u razvoj kao rezultat programa inovacija postojećih molekula. Naš portfelj proizvoda u razvoju usmjeren je na zadovoljavanje najznačajnijih potreba bolesnika u budućnosti u kojoj će ljudi željeti nešto više od samih lijekova. U budućnosti će ljudi željeti integrirana zdravstvena rješenja. Tevino je integrirano istraživanje i razvoj potpuno usmjereno na to da osiguramo zdravstvena rješenja koja se uklapaju u bolesnikov način života, a ne da preuzima kontrolu nad njihovim životima. >> U proširenje kapaciteta Lukaps ulaže 21 milijuna eura >> Pliva postala centar financijskih aktivnosti za članice Teve 