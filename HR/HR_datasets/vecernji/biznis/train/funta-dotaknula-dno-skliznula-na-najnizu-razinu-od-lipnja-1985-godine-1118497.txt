Dolar je u utorak ojačao prema košarici valuta na međunarodnim tržištima, dok je funta skliznula na najnižu razinu u posljednja više od tri desetljeća prema dolaru jer ulagači strahuju od posljedica izlaska Britanije iz Europske unije. Dolar je u takvom ozračju dosegnuo najvišu razinu u 13 dana prema šest vodećih svjetskih valuta. Podršku za rast dijelom je crpio iz dobitaka prema jenu te iz povoljnih vijesti iz američkog proizvodnog sektora koje su poduprle očekivanja ulagača da bi američka središnja banka Fed mogla povećati kamatne stope do kraja ove godine. Dolar je prema jenu ojačao 0,8 posto, na 102,49 jena, dosegnuvši najvišu razinu u posljednjih 13 dana.  Euro je u takvom ozračju prema dolaru oslabio oko 0,3 posto, skliznuvši na 1,1173 dolara. U fokusu je i dalje funta koja je u trgovanju dan prije oslabjela više od jedan posto prema dolaru nakon najave britanske premijerke Therese May da će proces izlaska Britanije iz EU početi do kraja ožujka iduće godine. U utorak je oslabila daljnjih više od pola posto prema dolaru, na 1,2757 dolara, skliznuvši na najnižu razinu od lipnja 1985.  Veća potražnja za sigurnim utočištima Mnoge sudionike tržišta brine da stav koji je zauzela britanska vlada upućuje na teži put izlaska iz EU, na kojem će Britanija napustiti jedinstveno tržište a u korist zadržavanja kontrole nad migracijama, što bi moglo dovesti do velikog odljeva banaka iz Londona. – Glavne vijesti kojima smo svjedočili ovih dana usmjerile su fokus tržišta na velike strukturalne izazove koji očekuju Veliku Britaniju, posebno ako izlazak bude išao otežano, a ne glatko – tumači valutni analitičar u banci HSBC Dominic Bunning. Podsjećajući da su previranja u danima i tjednima nakon britanske referendumske odluke o izlasku zemlje iz EU potaknula veću potražnju za sigurnim utočištima, poput japanskog jena, analitičari ističu da bi najnovije slabljenje funte tek moglo izazvati slične reakcije tržišta. – Trenutačno su reakcije na premijerkinu najavu krajnjeg roka za početak procesa razdruživanja uglavnom ograničenog karaktera. Veći negativni utjecaj na britansko gospodarstvo zbog izlaska iz EU očitovat će se prvo u većem zazoru ulagača od poduzimanja rizičnijih ulaganja – kazao je Masafami Yamamoto, glavni valutni analitičar u tvrtki Mizuho Securites. Neki analitičari mišljenja su da je dolar ojačao prema jenu prije svega zato što ulagači manje zaziru od rizičnijih ulaganja, s obzirom na to da su zabrinutosti u pogledu stabilnosti Deutsche Banka zasad popustile.  