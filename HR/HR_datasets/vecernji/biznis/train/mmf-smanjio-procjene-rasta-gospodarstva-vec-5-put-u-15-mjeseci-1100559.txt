Međunarodni monetarni fond (MMF) smanjio je procjene rasta svjetskog gospodarstva već peti put u posljednjih 15 mjeseci, a ovoga puta zbog nesigurnosti nakon odluke Britanije o napuštanju Europske unije. Prema novom izvješću "Svjetski ekonomski izgledi", MMF očekuje da će u ovoj godini globalno gospodarstvo porasti 3,1 posto, 0,1 postotni bod manje nego što je prije prognozirao. I za iduću je godinu procjenu rasta smanjio za 0,1 postotni bod, na 3,4 posto. Dosad je MMF procjene smanjivao zbog usporavanja rasta kineskog gospodarstva, pada cijena sirovina i nafte, a ovoga puta zbog mogućih posljedica 'Brexita'. Fond je poručio da je, unatoč poboljšanjima u Europi i Japanu te djelomičnom oporavku cijena sirovina, odluka o 'Brexitu' izazvala značajan rast nesigurnosti, što bi moglo naštetiti investicijama te izazvati pad povjerenja ulagača i potrošača. Prije referenduma u Britaniji 23. lipnja MMF je, kaže, kanio povećati procjene rasta, no nakon odluke Britanaca o napuštanju Unije primjetan je, poručuje Fond, rast nesigurnosti. MMF je poručio da će najveće posljedice 'Brexita' osjetiti sama Britanija, pa je procjenu rasta tamošnjeg gospodarstva u ovoj godini smanjio za 0,2 postotna boda, na 1,7 posto. U idućoj godini procjenu je smanjio još drastičnije, za 0,9 postotnih bodova, na 1,3 posto. Za ovu godinu MMF je blago povećao procjene rasta gospodarstva eurozone, no za iduću godinu smanjio je očekivanja za 0,2 postotna boda, na 1,4 posto. To su procjene, poručio je MMF, temeljene na optimističnom scenariju da pregovori između Britanije i EU o izlasku neće imati veće političke posljedice, da će se izbjeći veće ekonomske barijere i da neće biti novih većih poremećaja na tržištima. No, ako dođe do scenarija prema kojemu bi pregovori o 'razvodu' između Britanije i Unije krenuli loše, ako bi se financijski stres intenzivirao, ako bi se trgovinski odnosi između Britanije i EU-a sveli na one prema pravilima Svjetske trgovinske organizacije (WTO) i ako bi London izgubio svoj položaj financijskog središta Europe, posljedice bi, smatra MMF, mogle biti drastičnije. U tom bi slučaju Britanija uronila u recesiju, dok bi se rast svjetskog gospodarstva usporio na 2,8 posto u ovoj i idućoj godini. Što se Kine tiče, izgledi za tamošnje gospodarstvo uglavnom su nepromijenjeni. MMF u ovoj godini očekuje blago poboljšanje rasta na 6,6 posto, ali i novo usporavanje u idućoj godini na 6,2 posto. Recesija u Brazilu i Rusiji mogla bi, pak, u ovoj godini biti manje duboka nego što se prvotno procjenjivalo, zahvaljujući rastu cijena nafte i sirovina, a nastavi li se tako, iduće bi godine ta gospodarstva konačno mogla i porasti, procjenjuje MMF. >>'Brexit ću provesti ja, a ne muške kukavice'  