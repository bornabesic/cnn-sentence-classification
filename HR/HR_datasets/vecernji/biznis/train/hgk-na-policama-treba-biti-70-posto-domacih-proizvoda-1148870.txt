Donošenje zakona o zabrani nepoštenih trgovačkih praksi, za koji se očekivalo da će u proceduru krajem lanjske godine, oduljilo se. No to je samo zato, odgovaraju iz Ministarstva poljoprivrede, što se trude da velik broj primjedbi koje su pristigle za vrijeme javne rasprave, a prihvatljive su i ne narušavaju opće principe slobode trgovanja i tržišnog natjecanja, uklope u zakonodavni okvir koji bi prema Vladi trebao biti upućen u ovom tromjesečju. Ograničiti trgovačke marže – Razlike između maloprodajnih cijena privatne trgovačke marke i hrvatskih proizvođačkih brendova iznose 60% i vode propadanju domaće proizvodnje. Smanjite razlike između trgovačkih marži na najviše 30% vrijednosti – sugeriraju iz poljoprivredno-prehrambenog sektora HGK, kao i da zastupljenost domaćih proizvoda na policama trgovaca bude 70%. Trgovci pri HGK boje se pak kako bi sadašnji prijedlog zakona, usvoji li se, mogao izazvati tržišnu entropiju i neravnopravni položaj trgovaca u odnosu na proizvođače, dobavljače i distributere. Udruga Život bi, među ostalim, ograničila privatne marke trgovaca na 20% u trgovinama, ZUHP prodaju ispod nabavne cijene proizvoda s PDV-om... Poljoprivrednici najslabiji Eurozastupnica Marijana Petir zalaže se i za donošenje EU legislative za suzbijanje nepoštene trgovačke prakse (NTP) koja bi najprije štitila poljoprivrednike kao najslabiju kariku u lancu opskrbe hranom te potrošače da “ne kupuju mačka u vreći”. Članice EU imaju različite pristupe NTP-u, samo Danska i Švedska nikakve. – Dobrovoljni pristup rješavanju nigdje nije donio željene rezultate, osim možda u Belgiji gdje od 2010. postoji kodeks fer odnosa koji su potpisali svi partneri u lancu – objašnjava ona. Njemačka i Austrija odlučuju od slučaja do slučaja je li jači subjekt zloupotrijebio položaj. Češka, Slovačka i Mađarska imaju i svojevrsne crne liste nepoštenih radnji, a Britanci, među ostalim, kodeks 10 najvećih trgovaca s godišnjim prometom iznad milijardu funti da se prema dobavljačima odnose pravedno i prema zakonu (fairly and lawfully), pisano bilježe sve uvjete o opskrbi, ne mijenjanju ih retroaktivno, plaćaju na vrijeme... – I Hrvatskoj treba detaljni zakon o NTP-u u lancu opskrbe kao i definiranje udjela hrvatske robe na policama supermarketa – uvjerena je Petir.       >> Povratkom namirnica u BiH profitirat će i naša industrija 