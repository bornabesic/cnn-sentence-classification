Festival poduzetništva, obrta i OPG-ova Moja poduzetna Hrvatska na sisačkom je korzu okupio brojne poduzetnike, obrtnike i vlasnike poljoprivrednih gospodarstava. Lijepo vrijeme izmamilo je i Siščane na tu prodajno-izložbenu manifestaciju koju u 15 hrvatskih gradova organiziraju Večernji list, Poslovni dnevnik i 24sata. Poglede je na sajmu privlačio licitarski obrt Lola iz Siska, jedan od preostalih koji njeguju tradiciju licitarstva. – Danas licitarske proizvode kupuju pretežno stariji ljudi koji se sjećaju svojih mlađih dana, ali i stranci jer su licitarski suveniri Hrvatske prepoznati i pod zaštitom su Unesca. No, i djeci su svojom bojom i oblikom primamljivi – rekla je Anita Obranković-Kronstein, supruga vlasnika obrta. Uz medenjake, paprenjake i ručno rađene lizalice godišnje proizvedu između 4000 do 5000 komada licitarskih proizvoda. Zadovoljni odlukom – Tridesetak je različitih oblika, a sve lako prodamo na sajmovima diljem Hrvatske, od Umaga do Dubrovnika – kaže Anita. Uz licitare, nesvakidašnji je bio i nakit od abonosa – fosilnog drveta hrasta iz rijeka. Na ideju da od njega radi nakit došao je bračni par, umirovljenici Vladimira i Vito Mrazek iz Ključić Brda s velikogoričkog područja. – Zbog kemijskih procesa taj hrast iz vode i mulja ima posebnu boju i jako je kvalitetan i skup. Počelo je dok smo šetajući uz potok naletjeli na takvo drvo, a danas nam je to kućna radinost kojom krpamo kućni proračun od mirovine. To je naša dodana vrijednost po kojoj se razlikujemo od ostalih izrađivača nakita, primamljiv je i daje rezultate – kazuje nam Vladimira Mrazek. Tik do Mrazekovih na štandu je svoje suvenire i rukotvorine predstavila Slavica Đunđuš, vlasnica obrta Coprnica iz Bresta Pokupskog. – Završila sam na burzi i nedavno pokrenula obrt. Svoj sam hobi pretvorila u posao. Dajem si slobodu u kreativnosti i materijalima, spajam neobične kombinacije poput jutene čipke. Sve je ručni rad i želim vratiti te prirodne materijale u domove jer im oni daju toplinu – kazuje Slavica koja na sajmovima poput ovog, kaže, ispipava teren, a zadovoljna je kako ljudi reagiraju. Zadovoljan je odlukom da se prebaci u poljoprivredu, sad već davne 2003. godine, i Milan Borojević, vlasnik OPG-a Borojević iz Trgova nedaleko od Dvora na Uni. Štand mu je pun proizvoda temeljenih na četiri zanimljive nesvakidašnje namirnice. – Lješnak, heljda, lan i konoplja, od tih sirovina radimo finalne proizvode. Sve je ekološki certificirano, interes nam nije kvantiteta nego kvaliteta, koja ima svoje mjesto na tržištu. Idemo na preradu i dodanu vrijednost. Radimo hladno prešano lješnjakovo ulje za kozmetiku, masažu i jelo. Tu je i prženi pasterizirani lješnjak, jedinstven u Hrvatskoj, koji dugo zadržava okus i kvalitetu – ponosno opisuje Milan rezultate rada na gospodarstvu od šest hektara. Izabrali su lješnjak jer podnosi mrazove i podneblje, konoplju su počeli proizvoditi među prvima prije pet godina, a prije godinu-dvije i heljdu. OPG kratica – Profesionalni smo seljaci, a rad temeljimo na kratici OPG – (o)dmah (p)lati (g)otovinom. Niti me tko kreditira, niti ikoga kreditirati mogu ja – opisuje svoju poslovnu logiku Milan Borojević. Moja poduzetna Hrvatska u subotu je Siščanima dovela i kulinarsku radionicu u kojoj su uživali najmlađi, a besplatne obroke dobili su svi koji su htjeli. Neki su nakon toga svratili i do štanda sisačke vinarije Marinčić koja ima 9000 trsova i godišnje proizvede do 20.000 litara vina. – Ovo je prilika da ljudi kupe naše vino. Nema ga u trgovinama, suvenir je gradova Siska i Petrinje. Ako imate proizvod, možete živjeti od svoga rada, ali ključno je da bude kvalitetan i cijenjen – objasnio je Darko Pranjić koji sa suprugom Vesnom vodi obiteljsku vinariju. Zadovoljan je bio i prodajom jer je Moja poduzetna Hrvatska u središte grada privukla brojne Siščane. Oni su time došli na svoje.  Sisak je s 22 poduzetnika na 1000 radno sposobnih stanovnika na samom začelju hrvatskih gradova, po podacima Fine. Nekadašnji grad teške industrije mora se razvijati na potpuno drugim temeljima, a ključno je malo i srednje poduzetništvo, zaključak je Poslovnog uzleta grada Siska. Poslodavci, tj. poduzetnici najveće su primjedbe imali na nesigurnost poslovanja. Lokalna uprava ne može mijenjati zakone, no mora održavati veze s poduzetnicima. 