Najveći je problem poduzetnika u jugoistočnoj Europi bijeg kvalitetnih zaposlenika u bogatije zemlje, pokazalo je istraživanje KPMG-a Puls gospodarstva predstavljeno u Hrvatskoj udruzi poslodavaca. U Hrvatskoj čak 63 posto ispitanika tvrdi da će prioritet u 2017. biti zadržavanje dobrih radnika, no priznaju da će ih tek 30 posto zapošljavati u 2017., a njihovi radnici, od kojih se očekuje više rada radi veće produktivnosti, neće dobiti veće plaće. Naime, 46 posto šefova najavljuje da će one ostati iste, a 48 posto ih je najavilo povišice, ali do 5 posto. Za nezaposlene je dobro da su poslodavci puno optimističniji u srednjem roku pa najavljuju da će čak 56 posto njih zapošljavati. Najviše zaposlenika tražit će se u IT sektoru, graditeljstvu i industriji. To su sektori koji su najavili zapošljavanje i u 2017. Iako se optimizam još nije prelio i na tržište rada, hrvatski su poduzetnici sigurni u bolje sutra. Čak 67 posto od 167 ispitanih menadžera, vlasnika tvrtki i članova uprava najavljuje da će 2017. biti bolja nego lanjska. Hrvatska u regiji pokazuje najveći optimizam. Menadžeri pozdravljaju smanjenje poreza na dohodak i dobit, a ističu i da je važno pojednostavniti plaćanje poreza. – Zaposlenici su nam skuplji nego u regiji, gdje svaka država ima neku strategiju koja favorizira neke skupine zaposlenika. U Hrvatskoj tvrde da je to nemoguće. To nije točno – moglo se čuti jučer na panel-raspravi. – Najveći problem imamo na tržištu zapadne Europe. Naša je politika razvijati zaposlenike unutar tvrtke, dati im priliku na raznim projektima i dodatne motive za ostanak u kompaniji osim novca – ističe Stjepan Roglić iz Orbico Grupe. I analitičar Hrvoje Stojić kaže da je cijena rada u Hrvatskoj nekonkurentna u odnosu na regiju, ali hvali poreznu reformu kao vjetar u leđa pojačavanja konkurentnosti. Porezi su detektirani i kao najveći motiv za poslovanje u sivoj zoni. Od Hrvatske veći problem s time priznaju Rumunji i BiH. Bez financiranja nema ni rasta poslovanja, a u Hrvatskoj većina poslodavaca priliku za rast vidi u izvozu za koji je potrebna financijska podrška banaka.       >> 9 mjera za zapošljavanje: 50.000 građana dobit će priliku za posao ili prekvalifikaciju >> Vlada predstavila paket mjera aktivne politike zapošljavanja. Za 9 mjera izdvojeno je 1,5 mlrd. kuna 