Na međunarodnom ocjenjivanju Concours Mundial de Bruxelles međunarodni panel vinskih stručnjaka testirao je i ocjenjivao čak 9080 vina, a Dingač 50° dobio je najprestižniju nagradu – Grand Gold Medal. Nakon polustoljetne tradicije proizvodnje Dingača, Badel 1862 nastavlja priču s novim vrhunskim vinom Dingač 500 koji pruža još posebniji vinski doživljaj i rafiniraniji okus. Dingač 50° je vrhunsko vino nastalo kao plod uspješne suradnje Badelovih enologa s izabranim pelješkim vinarima i predstavlja novi, moderni, zaokret u proizvodnji Dingača. Sam naziv Dingač 50° nastao je prema prosječnom nagibu položaja Dingač s kojeg su brani plodovi ovog plavca malog. Upravo takav nagib omogućuje da grozdovi upiju tri sunca, sunce s neba i odbljeske sunca od kamena i mora. Taj nagib dočaran je i putem etikete, koja je rezana pod kutom od 50°, a na samoj etiketi odana je i počast tradicionalnom magarčiću, koji je u prošlosti jedini s tovarom grožđa mogao savladati ovakvu strminu. Dingač 50° opisuje crvena boja s laganim smećkastim karakterom tipičnim za dozrele plavce, svjež miris, bogata aroma zrelog bobičastog crvenog voća sa specifičnim nježnim aromama prosušenih bobica, dodatno harmonizirano diskretnim aromama dozrijevanja u drvenim bačvama. Harmoničnog izbalansiranog tijela, zrelih, mekih tanina, elegantno i toplo u ustima, Dingač 50° je upravo zbog svoje pitkosti i harmonije tijela pomalo netipičan u odnosu na tradicionalne visokoalkoholične, teške, taninske Dingače i ono je što će oduševiti ljubitelje ove sorte, kao i one u potrazi za novim okusima vrhunskih vina. 