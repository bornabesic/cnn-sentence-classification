Ministar vanjske trgovine i ekonomskih odnosa Bosne i Hercegovine Mirko Šarović ocijenio je kako će i njegova zemlja možda trebati posegnuti za zakonskim rješenjima kojima će reagirati na rizike proistekle iz krize u poslovanju hrvatskog koncerna "Agrokor", objavila je Radio-televizija BiH (BHRT). “Trebamo vidjeti ima li u postojećem zakonodavstvu dovoljno prostora da držimo stvari pod kontrolom. Ako nema, onda što hitnije treba zatražiti zakonsko rješenje i to ili na razini BiH ili na entitetskim razinama što je stvar dogovora”, kazao je Šarović. Novi posebni zakon mogao bi biti potreban kako bi se osigurala potpuna kontrola nad sustavom koji bi mogao biti uzdrman otežanim poslovanjem ali i eventualnim odljevom kapitala iz BiH. Šarović je kazao kako se mora biti oprezan posebice imajući u vidu što se dogodilo nakon što je slovenski trgovinski lanac "Tuš" bankrotirao ostavivši sve neplaćene dugove svojoj podružnici u BiH. Stoga su, po Šarovićevu sudu, nužne mjere kojima bi BiH na temelju zakona a ne uredbi čija je učinkovitost upitna zaštitili kapital, radna mjesta i dobavljače. Šarović drži kako je nakon što se Hrvatska odlučila za donošenje “lex Agrokora” kojim je intervenirala zbog situacije u ovom koncernu sasvim legitimno pravo zemalja u okruženju da štite svoj ekonomski prostor i kapital koji cirkulira unutar svake od ovih zemalja. Vlasti u BiH za sada nadziru stanje i nema naznaka odljeva novca iz BiH u središnjicu "Agrokora" u Hrvatskoj. “Do sada nema indicija za takvo nešto", kazao je Šarović.  Vlada Federacije BiH trenutačno posreduje između "Agrokorovih" tvrtki u BiH i njihovih dobavljača u nastojanju da se postigne dogovor o održivom modelu suradnje uz jamstva plaćanja dospjelih dugova. Vlasti u Republici Srpskoj dosada nisu poduzele nikakve konkretne korake vezane za krizu u "Agrokoru". >> Izvanredna uprava u još 20-ak društava u kojima Agrokor ima 25% udjela 