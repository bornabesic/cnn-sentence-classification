Toni Kozina (37), gotovo pa nepoznat čak i Zadranima, postao je novi igrač na hrvatskom financijskom tržištu nakon što je uprava Zvečeva najavila dokapitalizaciju od 40 milijuna kuna. Kozina se pojavio uime jedinog ulagača – tvrtke Ultima ulaganja. Ta je tvrtka, kako se navodi, ponudila sedam puta veću cijenu za dionicu od cijene na burzi u Zagrebu. Novopečeni političar No više od toga intrigira pojava šutljivog novopečenog političara u gospodarskom životu Zadra jer je kao poduzetnik – nepoznat. Kozina je odnedavno vijećnik HDZ-a u Gradskom vijeću Zadra, a tamo je dospio zahvaljujući Božidaru Kalmeti. Naime, Kozina je na HDZ-ovoj listi bio tek 20. pa nije ušao u Gradsko vijeće, no Kalmeta mu je omogućio ulazak u gradsku politiku poslavši ga u Gradsko vijeće kao zamjenu. Toni Kozina politički je i gospodarski anonimus, za razliku od oca Jage koji je svojedobno bio prvi čovjek zadarskog DC-a. Prije toga je bio poznat kao vlasnik Contusa. Ta je tvrtka, u kojoj je nekoliko godina radio i Toni Kozina, 2009. otišla u stečaj. Contus je godinama bio uspješna obiteljska tvrtka Jage i Tereze Kozine. No kad je tvrtka 2009. otišla u stečaj, otkrilo se mnogo toga – Jago Kozina od svoje je tvrtke “posudio” 29,7 milijuna kuna, a ništa nije vratio, utvrdio je na Trgovačkom sudu stečajni upravitelj. Poslovalo se bez ikakvih dokumenata, posuđivalo novac. Na ročištu je tako svoju tražbinu došao tražiti i Vlado Lisica koji je, kaže, dao Kozini milijun kuna za kupnju stana u Zagrebu. Kad ga je sutkinja pitala za potvrdu, Lisica je samo rekao: – A ja sam njemu dao! Vjerovnici su ukupno prijavili oko 40 milijuna kuna potraživanja, no vrlo je malo toga naplaćeno jer je sva imovina pod hipotekama. Ovih se dana na Trgovačkom sudu u Zadru odlučivalo hoće li se okončati stečajni postupak zbog nedostatnosti stečajne mase, a vjerovnici moraju financirati daljnje provođenje postupka. Novac nestao Novac je iz Contusa nestao. Uoči stečaja u Contusu je radilo tridesetak ljudi, a među njima su bili Jago, Tereza i Nino Kozina. Toni Kozina kratko je radio u Contusu, a donedavno je navodno radio u Ini. Odakle mu 40 milijuna kuna za dokapitalizaciju Zvečeva, posljednjih je dana najučestalije pitanje po Zadru. No odgovor na to pitanje od Tonija Kozine ne može se dobiti jer ne odgovara na pozive ili se opravdava zauzetošću sastancima. Da ima taj novac, Zadranima je itekako veliko iznenađenje pa mnogi misle da on u Zvečevo ne ulaže svoj novac nego da je riječ o poslu koji Toni Kozina odrađuje za nekog drugog. Predsjednik uprave Zvečeva bivši je golman Predsjednik uprave Zvečeva Zadranin je Marin Pucar. Taj 44-godišnji ekonomist u mladosti je bio vratar u NK Zadru, poslije u nekim drugim klubovima, a bio je vrlo aktivan u upravi Slaven Belupa. Dosad je imao bogatu profesionalnu karijeru, počeo je u Gavriloviću, pa onda više od 10 godina bio u Podravki, jedno je vrijeme bio i član uprave dok ga nije smijenio Zvonimir Mršić. A onda je prije dvije godine prešao u Zvečevo najprije kao član, a sada kao predsjednik uprave. 