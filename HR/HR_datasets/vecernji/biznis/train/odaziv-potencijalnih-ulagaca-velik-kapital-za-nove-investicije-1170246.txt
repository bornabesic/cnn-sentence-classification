Arena Hospitality Group, bivši Arenaturist, predstavila je u Zagrebu prospekt potencijalnim ulagačima vezan uz sekundarnu ponudu dionica, tj. upis novih dionica koji je počeo u ponedjeljak i trajat će do 25. svibnja. Kako bi ohrabrilo ulagače, svoj prvi ulog, vrijedan devet milijuna eura, u nove dionice uplatilo je društvo PPHE Hotel Group Limited, vlasnik Arene. Predstavljanje je bilo isključivo namijenjeno ulagačima, a dvorana je bila puna, pa se očekuje da će i interes za upis biti velik. Riječ je o prvoj međunarodnoj ponudi dionica neke hrvatske turističke kompanije. Kompanija prikuplja između 400 milijuna i milijardu kuna svježeg kapitala izdavanjem između milijun do dva milijuna novih dionica. Dionice se upisuju od 400 do 500 kuna. Brend Park Plaza Kompanija prikuplja kapital kako bi ubrzala kapitalne investicije – od obnove smještajnih objekata do financiranja širenja u središnjoj i istočnoj Europi, zatim kako bi stekla preostali 12-postotni udjel u tvrtki Sugarhill Investments te tako stekla cjelokupno hotelsko poslovanje grupe u Njemačkoj i Mađarskoj, a cilj je i tako smanjiti zaduženost. Arena Hospitality Group ima ekskluzivno pravo upravljanja i razvoja uglednog međunarodnog brenda Park Plaza u 18 zemalja središnje i istočne Europe, te posluje u Hrvatskoj, Njemačkoj i Mađarskoj i ima oko 10.000 smještajnih jedinica u velikim gradovima poput Berlina, Kölna i Budimpešte te turističkih odredišta u Istri. Odnos između PPHE Hotel Group i Arene započeo je prije deset godina kada su PPHE Hotel Group dodijeljeni ugovori o upravljanju za smještajne objekte Arene te kad je PPHE stekao 20 posto udjela u nizozemskoj kompaniji Bori preko koje su fondovi kojima je upravljao Goldman Sachs preuzeli neizravni kontrolni udio u Arenaturistu 2007. godine. Od 2011. godine Arena je počela otvarati neke od svojih smještajnih objekata pod brendom Park Plaza. Lani je PPHE Hotel Group stekao preostalih 80 posto udjela u nizozemskoj kompaniji Bori. Tako je i PPHE Hotel Group stekao neizravni udio u Areni od 74,15 posto. PPHE Hotel Group lani je sklopio i ugovor o prodaji nizozemske tvrtke Bora Areni. Ulaganja počela Nizozemska kompanija imala je u vlasništvu Sensimar Hotel Medulin te Ai Pini Resort, a od Arene zakupila je turističko naselje Zlatne stijene Resort te njime upravljala. PPHE Hotel Group danas neizravno drži 77,09 posto temeljnog kapitala Arenaturista. Kompanija je ove godine završila preuređenje smještajnih jedinica i predvorja hotela Holiday te dva nogometna terena. Do ljetne sezone 2017. očekuje se završetak gradnje trećeg bazena hotela Park Plaza Belvedere i nove zgrade recepcije u kampu Stupice. Već postoje i planovi za obnovu tri smještajna objekta, i to turističkog naselja Ai Pini Resort, kampa Kažela i hotela Brioni, u ukupnom iznosu od oko 382 milijuna kuna. Bude li dokapitalizacija uspješna, PPHE Hotel Group očekuje da će započeti sva tri projekta potkraj ove ili početkom sljedeće godine. Planira i udvostručiti broj mobilnih kućica.   