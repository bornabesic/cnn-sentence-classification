Na posljednjoj sjednici Vlada je za mjesto predsjednice uprave Hrvatske banke za obnovu i razvoj predložila Tamaru Perko. Prijedlog za njezino imenovanje došao je od ministra financija Zdravka Marića, a zanimljivo je da se neke članove Vlade o tom prijedlogu nije ni pitalo. No, kako nam objašnjava jedan član Vlade, bez obzira na to što Tamara Perko nije zvučno ime, isto tako nije za šeficu HBOR-a došla zato što je “nečija”, kako se već nagađa. Marić nam je rekao da ju je predložio jer je riječ o sjajnoj bankarici s odličnom karijerom i prema svemu odgovara profilu koji je potreban za čelnu poziciju u HBOR-u. Nakon prijedloga Vlade, sljedeći bi je tjedan na toj poziciji trebao potvrditi Nadzorni odbor. No, kao što je Vlada najavila, sadašnja imenovanja ionako su privremena, dok se ne aktivira uredba prema kojoj će se za šest mjeseci raspisivati natječaji za čelne pozicije u državnim tvrtkama i institucijama. Tamara Perko je zaposlenica Zagrebačke banke od 2001., prvotno je radila na poslovima investicijskog, a potom i korporativnog bankarstva. Od 2012. godine vodi odjel specijaliziranog financiranja, prije svega za projekte vezane uz obnovljive izvore energije, energetsku učinkovitost i zaštitu okoliša. >>Vlada na zatvorenoj sjednici: Evo tko su novi članovi uprava HBOR-a Narodnih novina, APIS-a, HP-a, HL-a >>I PPD, jedini interesent za kupnju Petrokemije, mogao bi odustati, ne pokaže li Vlada da brzo želi rješenje 