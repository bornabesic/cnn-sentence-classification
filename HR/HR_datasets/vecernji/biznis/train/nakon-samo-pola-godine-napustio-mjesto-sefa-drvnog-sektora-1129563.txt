– Moram se posvetiti tvrtki za koju sam odgovoran i to je osnovni razlog zašto dajem ostavku na mjesto predsjednika – kazao je na jučerašnjoj sjednici izvršnog odbora Ivić Pašalić, čija je ostavka na čelnu poziciju Udruženja drvoprerađivačke industrije HGK stigla kao grom iz vedra neba, svega šest mjeseci od ustoličenja. U obrazloženju molbe za razrješenjem od 16. prosinca ove godine Pašalić navodi da je od izbora uložio puno vremena i truda kako bi udruženje ostvarilo zacrtane ciljeve. – Najviše smo se bavili pitanjima sirovine, njezine kupnje i kontrole, kooperacijama i odobrenim rabatima – ističe Pašalić, dodajući da je u sve ove aktivnosti uložio puno radnog vremena i energije. – Istodobno, nedostajalo mi je vremena za posao u tvrtki, te za moje druge osobne i obiteljske obveze – navodi u obrazloženju te zaključuje da je vrijeme s novom Vladom u mandatu, a uskoro i novom upravom Hrvatskih šuma, vrijeme u kojem će se trebati aktivno boriti za interese sektora te je bitno izabrati novoga predsjednika udruženja, koji će taj posao raditi još bolje i kvalitetnije. – U narednih devet mjeseci donijet će se državna strategija za sektor te niz zakonskih rješenja što će definirati politiku i budućnost sektora u idućih desetak godina – ističe Pašalić, koji smatra kako je u šest mjeseci ostvario mnogo. Napisana je i jednoglasno prihvaćena Strategija drvno-prerađivačke industrije ‘Izgradimo smeđu magistralu’ iz koje su sve bitne odrednice ugrađene u nacrt državne Strategije o preradi drva i proizvodnji namještaja, podsjetio je te predložio da ostane aktivan u udruženju u izvršnom odboru. Kako HGK “nadzire” HDZ, već njegov mogući izbor u svibnju ove godine izazvao je opću uzbunu i na političkoj sceni. Drvna industrija drži čak 10% ukupnog hrvatskog izvoza, a Pašalić je do tada bio prilično neprimjetan kao predsjednik NO-a Mundus viridis sa solidnom proizvodnjom peleta i masivnih ploča za inotržišta. Na taj način se možda, tvrde u drvoprerađivačkim krugovima, želio vratiti u politiku, no pitanje je žele li ga oni koji danas dijele karte u svojoj blizini. Neslužbeno doznajemo da je ostavci Pašalića prethodio sastanak s čelnikom HGK Lukom Burilovićem dan ranije, a ne može se ne primijetiti da je došla i u vrijeme kad se novi ministar poljoprivrede Tomislav Tolušić odlučio riješiti čelnika Hrvatskih šuma Ivana Pavelića. U Hrvatskom drvnom klasteru jučer su nam kazali kako dio sektorskih analitičara smatra kako je ostavka i logičan slijed događaja povezan s mogućim posljedicama istrage oko bivše Hypo banke u Austriji, ali i pritiska nove Vlade koja preko HGK želi isključiti iz kruga mogućih sugovornika Vlade osobe konzervativnijih političkih stajališta. Kao mogući Pašalićevi nasljednici spominju se predsjednik uprave Prima grupe Renato Radić te Nikolina Babić iz Pane. >> Ivić Pašalić zatražio razrješenje dužnosti, ne želi više biti predsjednik Udruženja drvno-prerađivačke industrije HGK 