Hrvatska vlada i skupina kreditora visoko zadužene hrvatske prehrambene i maloprodajne grupe Agrokor namjeravaju ovog tjedna potpisati sporazum o mirovanju obveza, kazao je novinarima prvi zamjenik izvršnog direktora ruske banke VTB Jurij Solovjev. "Razdoblje mirovanja (standstill) bit će u početku relativno kratko... trajat će tjedan ili mjesec dana, ne godinu... Moguće su promjene u dioničarskoj strukturi (nakon restrukturiranja duga)", kazao je Solovjev, dodajući da je VTB u Agrokoru izložen s oko 300 milijuna eura. Napominje da je oformljena skupina kreditora kojom predsjeda ruska banka Sberbank, najveći Agrokorov kreditor. Kreditori očekuju da će izraditi plan restrukturiranja a razmotrit će i opciju prodaje dijela Agrokorova poslovanja radi smanjenja duga. Solovjev je također rekao da bi skupina kreditora mogla Agrokoru osigurati kratkoročnu likvidnost. "Lokalna razvojna banka mogla bi također dati jamstva dobavljačima da nastave s isporukom robe. Moguća je kombinacija kratkoročnog financiranja... i podrške vlade", pojašnjava. Solovjev je ruskim medijima rekao da je Agrokor dio standstill sporazuma po kojemu je, na primjer, dužan dopustiti predstavnicima banaka ili odbora kreditora pristup upravljanju ili zamjeni financijskih direktora i revizora. Cijeli je niz zahtjeva koje je Agrokor dužan ispuniti, uključujuću odlazak trenutnog menadžmenta koji ga je doveo u sadašnju situaciju, rekao je Solovjev, dodajući da bi sporazum mogao biti sklopljen za tjedan dana. "Kompaniji je više od svega neophodno jačanje menadžmenta, u kojem će biti predstavnici države i kluba kreditora. Tražimo menadžere profesionalce sa svjetskim referencama, specijaliste za izlazak iz krizne situacije", rekao je Solovjev. Po njegovim riječima, problemi u kompaniji nastali su zbog nepravilnosti u vođenju poslovnih knjiga za što su odgovorni vlasnici i menadžment, i to u dužem vremenskom razdoblju. Solovjev je izrazio sumnju u Agrokorova financijska izvješća. Sada je, kaže, glavno zaustaviti paniku. "Prvo treba očuvati kompaniju kako bi mogla normalno raditi, a drugi korak bit će razrada restrukturiranja kredita kako bi se uspostavio normalan tijek novca. Treće, tu je mogućnost strateške prodaje nekoliko biznisa, ali po normalnoj cijeni, što bi smanjilo opterećenje dugovima", kaže Solovjev. Napominje da Agrokor ima dva takva biznisa spremna za prodaju, ali da je cijena sada niska, zbog problema koji su ga zadesili. Iz Agrokora su se u popodnevnim satima javnosti obratili kratkom izjavom: "Agrokor će uskoro izići s objavom koja će biti vezana uz sve relevantne činjenice, trenutno stanje i buduće korake kompanije. Ne bismo komentirali razne zaključke i vizije o budućnosti Agrokora", stoji u izjavi iz Agrokora. >> Crobex tone: Najveći uteg dionice Agrokora >> Plenković: Napravit ćemo sve da 'Lex Agrokor' bude u skladu s Ustavom 