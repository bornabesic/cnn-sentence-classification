Pokazuje se da pristup financijama nije glavni problem, ali je jedan od problema malih i srednjih poduzetnika. Glavni je problem nedostatak kolaterala i kapitala, zbog čega nisu u stanju pristupati bankama i dobivati zajmove. Oslanjaju se na vlastite zarade i njima financiraju razvoj. Već dugo mislim da bi država u tome mogla pomoći, ponajprije kroz garancijsku shemu, korištenjem sredstava iz europskih fondova – istaknuo je guverner HNB-a Boris Vujčić na godišnjoj skupštini Europskog fonda za jugoistočnu Europu koja se prvi put održava u Hrvatskoj. U našu je zemlju investirano samo oko jedan posto kredita iz njihova portfelja koji iznosi ukupno oko sedam milijardi eura i preko partnerskih banaka distribuira se kroz male i mikro kredite. – Udio kredita u Hrvatskoj je malen, ali optimističan sam da se razvojem hrvatskog gospodarstva može značajno povećati. EFSE-ovo financiranje za male i srednje poduzetnike i kućanstva s nižim prihodima pomaže razvoj u regijama u kojima poslujemo – istaknuo je predsjednik upravnog odbora EFSE-a Christoph Tiskens. Smatra, kaže, da je nužna znatno veća inkluzija startupova jer je njihov pristup financiranju jako ograničen. Ističe da je potrebno razviti konzalting koji će im pomagati dok pokreću poslovanje, a mogle bi ga omogućiti gospodarske i obrtničke komore. U istom paketu vidi i državna jamstva za njihovo financiranje. 