Iz Agrokora su se danas oglasili izjavom oko situacije u toj tvrtki, poručujući da analiziraju opcije te da imaju podršku investitora. "S obzirom na brojne upite, želimo kazati da Agrokor zajedno sa svojim partnerima analizira sve moguće opcije stabilizacije poslovanja društva, posebno vodeći računa o zaposlenicima, dobavljačima, investitorima, potrošačima i ostalim partnerima. Imamo izrazitu podršku naših investitora koji aktivno sudjeluju u procesu i javnost ćemo pravodobno izvijestiti o postignutim rezultatima", navodi se u izjavi. Podsjetimo, premijer Andrej Plenković danas je poručio da je interes njega i Vlade da situacija nema negativnih reperkusija na stabilnost hrvatskog gospodarstva i financijskog sustava. Upitan što točno Vlada može napraviti ako situacija s Agrokorom ipak ugrozi stabilnost gospodarstva i financijskog sustava, upozorava kako se ne smije zaboraviti da je riječ o privatnoj kompaniji. - Prije svega, mi u ovom trenutku temeljito pratimo situaciju, podsjećam da je riječ o privatnoj kompaniji, nemojte to zaboraviti, mi ćemo učiniti sve da hrvatsko gospodarstvo i naš financijski sustav bude stabilan, vodimo dijalog u mjeri koliko je to potrebno, u ovom trenutku očekujem da uprava Agrokora donosi mudre i korisne odluke i za kompaniju i sve njene partnere – kazao je Andrej Plenković. >> Plenković o Agrokoru: Učinit ćemo sve da hrvatsko gospodarstvo bude stabilno >> Ove su brojke ključni razlozi situacije u kojoj se našao Agrokor Ključni dionički indeksi Zagrebačke burze su treći dan zaredom zaključili padom. Prethodna dva dana umanjeni su nešto blaže, no danas su dionice Agrokorovih kompanija značajno spustile CROBEX - pao je za 2,11 posto na 2.172,23 boda te je zabilježio najsnažniji pad u posljednjih osam godina. CROBEX10 je pao za 1,99 posto na 1.241,23 boda. 