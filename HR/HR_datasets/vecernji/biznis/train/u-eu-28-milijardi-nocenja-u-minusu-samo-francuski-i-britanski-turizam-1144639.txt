Turistički domaćini u 28 zemalja EU lani su uknjižili nešto više od 2,8 milijardi noćenja i dva posto više nego u 2015. Krivulja broja noćenja raste od 2009., ponajviše zahvaljujući dolascima iz zemalja izvan EU. Španjolska je, pritom, s 454 milijuna noćenja i plusom od zamalo osam posto prema 2015. učvrstila poziciju perjanice europskog turizma. Među top pet receptivnih tržišta u plusu su i Italija (395 milijuna noćenja i rast od 4,6%) te Njemačka (390 milijuna noćenja i 2,8% rasta), dok se francuski i britanski turizam suočavaju s podbačajem od 4,5 posto. Francuski su domaćini tako, prema Eurostatu, 2016. okončali s 395 milijuna noćenja i manjkom od 19 milijuna, a britanski su smještajni objekti ostvarili 292 milijuna noćenja i minus od oko 14 milijuna. Ponajveći rast broja noćenja prema prethodnoj godini, pritom, nije ostvario nitko od spomenute od velike petorice. Najveći porast u 2016. prema 2015. bilježi bugarski turizam s gotovo 18 posto više noćenja, a odmah potom slovački, gdje je lani ostvareno 16 posto više noćenja nego 2015. Natprosječno brzo rasla su noćenja i u Poljskoj (11,8%) te Cipru (10.9%), ističe Ured za statistiku EU. Hrvatsku se posebno ne spominje, ali valja reći da se i naša zemlja u 2016. može pohvaliti natprosječnim rastom. Noćenja je, prema našem Zavodu za statistiku za jedanaest mjeseci 2016. ostvareno zamalo 77,5 milijuna, što je plus od devet posto. Prosinac je bio odličan i mogao je samo popraviti.  