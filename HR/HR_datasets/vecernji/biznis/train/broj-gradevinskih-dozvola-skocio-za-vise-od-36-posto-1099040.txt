Prema podacima Državnog zavoda za statistiku, u svibnju ove godine broj građevinskih dozvola veći je za čak 36,1% u odnosu na isti period prošle godine. Podaci otkrivaju i da je broj izdanih građevinskih dozvola u razdoblju od siječnja do svibnja ove godine (2988), u usporedbi s istim razdobljem prošle godine, veći za 21,1%. Gotovo 80% građevinskih dozvola izdanih u svibnju ove godine izdano je za zgrade dok se nešto više od 20% odnosi na ostale građevine. Kada je u pitanju vrsta radova, 70,7% dozvola je za novogradnju dok je ostatak predviđen za rekonstrukcije. DZS otkriva i kako je predviđeno građenje 740 stanova s prosječnom površinom od 99 četvornih metara. Najviše će biti trosobnih stanova (177), a jedna manje građevinska dozvola izdana je za dvosobne i četverosobne stanove. Eurostat je prije objavio kako je u Hrvatskoj u prvom kvartalu ove godine zabilježen rast cijena nekretnina od 1,2% u odnosu prošli kvartal.  Cijene su najviše narasle u Mađarskoj i to za 5,2% te u Austriji (4,2%) i Rumunjskoj (3,3%). Najveći pad zabilježen je na Cipru (-3,4%) i Malti (-2,8%). 