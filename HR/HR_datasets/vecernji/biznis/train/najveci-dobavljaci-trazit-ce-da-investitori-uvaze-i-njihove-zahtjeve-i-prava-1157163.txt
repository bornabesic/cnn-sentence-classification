Najveći vjerovnik Agrokora – ruska Sberbanka preuzela je u svoje ruke ključnu ulogu u daljnjem procesu restrukturiranja Agrokora koju će vodit zajedno s ostalim ključnim vjerovnicima, a detalji će biti poznati u utorak. No ruska banka, potvrdio je za Bloomberg drugi čovjek Sberbanke Maksim Poletajev, nema interes ući u vlasničku strukturu kompanije, nego će se tražiti kupci bliski branši za Agrokorove kompanije. Istodobno, dok će na jednoj strani razgovarati kreditori, s druge strane sastanak su za ponedjeljak inicirali neki od dobavljača Agrokora, za sada je riječ o pet domaćih prehrambenih tvrtki, no tijekom današnjeg dana očekuju da će se taj broj povećati, jer je već 50 poziva bilo u subotu navečer. Potraživanja dobavljača od Agrokora iznose čak 16,5 milijardi kuna, a mogućnost naplate za sada ne vide. U utorak bi se trebao u Agrokor ubrizgati svježi novac, vjerovnici očekuju da će dobavljači i kreditori otpisati dio duga, a ono što smo do sada neslužbeno pisali potaje i službeno – upravljačka i vlasnička struktura u Agrokoru će se uskoro promijeniti. Poletajev je najavio za Bloomberg da će se sastati s ostalim glavnim vjerovnicima Agrokora kako bi razmotrili postavljanje svojih predstavnika u upravljačka tijela Agrokora, ali i potvrdio da ne žele preuzeti kompaniju i da tu opciju uopće ne razmatraju. Večernji list je već pisao o pripremi veće financijske injekcije za Agrokor, riječ bi bila o kreditu više banaka. I Bloomberg piše da Sberbanka i ostali vjerovnici pripremaju plan za likvidnost Agrokora u sljedeća tri mjeseca. - Još ne mogu procijeniti koliko će dodatnog novca biti potrebno, ali pretpostavljam da bi cifra mogla biti značajno smanjena nakon razgovora s glavnim dobavljačima i kreditorima - rekao je Poletajev. Dodao je kako je najhitniji problem likvidnost, a čim ga se riješi, Sberbanka će biti spremna razmotriti mogućnost dugoročnog restrukturiranja duga Agrokor grupe. - Vjerojatno će biti razumno prodati neku imovinu koja nije dio temeljnog biznisa i istovremeno krenuti u potragu za investitorom s velikim iskustvom u industriji, koji bi bio prihvatljiv vjerovnicima kao i trenutnim dioničarima. No u cijelom procesu dobavljači ne žele biti zakinuti, a upravo se trenutačno tako osjećaju. Ovih je dana krenula inicijativa iz Kraša da moraju vidjeti što dalje, a za vikend je definirano da se sastanak održi u ponedjeljak. Iako je za sada komunicirano s pet kompanija – Podravkom, Vindijom, Franckom i Dukatom, očekuje se da će se tijekom nedjelje odazvati još neki od važnijih dobavljača.  - Svjesni smo da se sada sektor kapitala, investitori i ulagači okupljaju i rade u neku ruku i paralelno novi upravljački sustav unutar Agrokora. Prema tome pozicije prehrambene industrije u ovome trenutku nisu dobre jer su oni najveći dobavljači. A nitko nas nije kontaktirao počevši od investitora, koncerna, a isto tako ni od izvršne vlasti. Prema tome smo prisiljeni organizirati se sami i u krajnju ruku je zadnji čas da i mi svoje pozicije artikuliramo i da ih s investitorima stavimo na stol i probamo braniti i zauzeti svoje pozicije – kaže naš izvor iz prehrambene industrije.  Dodaje da ih ne interesira sada ni tko je vlasnik niti tko će biti vlasnik. Nas interesira hoće li sustav nastaviti s normalnim poslovanjem kako bismo mi nastavili plasirati svoje proizvode kroz kanal i tko god na tome radi dobrodošao je u zajednički nastup. - Danas Podravka u Konzumu ima 700 svojih proizvoda. Ako Konzum izgubi tržišne pozicije time gube svi. Tu smo mi u toj tržišnoj utakmici strateški partneri Konzuma - izjavio je neki dan čelni čovjek Podravke Marin Pucar. >> Agrokor – 60.000 zaposlenih, 15% hrvatskog gospodarstva, Vlada mora djelovati >> Agrokor: Državi ne dugujemo ni kune poreza 