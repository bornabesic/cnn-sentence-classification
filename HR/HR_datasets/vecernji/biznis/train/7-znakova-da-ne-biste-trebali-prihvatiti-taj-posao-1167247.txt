Ljudi koji posao traže godinama jedva čekaju da počnu raditi pa prihvaćaju poslove koje bi, da imaju izbora, sigurno trebali odbiti. Ako ste u teškoj financijskoj situaciji i pod hitno trebate posao, prije nego što ga prihvatite, zastanite i dobro promislite je li to posao koji želite raditi, piše moj-posao.net.  U nastavku doznajte kojih je to sedam znakova da ne trebate prihvatiti posao.  1. Dio ste velikog vala zapošljavanja Ovo može značiti dvije stvari: tvrtka dobro posluje, opseg posla nago raste, otvara se nova poslovnica ili ured i potreban je velik broj novih zaposlenika. Druga verzija priče: loši radni uvjeti dovode do velike fluktuacije među zaposlenicima. 2. Šef omalovažava zaposlenika pred vama Otresa li se vaš 'budući nadređeni' na nekog od zaposlenika pred vašim očima, razumno je zapitati se zbog čega nije otpustio osobu čijim radom nije zadovoljan? Očito druga osoba nije napravila toliko ozbiljan propust da bi otkaz bio utemeljen. Želite li raditi za nekoga tko se ovako ponaša prema zaposlenicima čak i ako su u pitanju manji propusti? 3. Nedefinirana zaduženja i odgovornosti Iz opisa posla u oglasu možete saznati većinu bitnih informacija o svojoj budućoj radnoj poziciji. Ako čitate tekst i ne razumijete što bi bila vaša uloga na tom radnom mjestu, očito ni sam poslodavac ne zna što traži i koje će biti vaše odgovornosti. Bit ćete 'Katica za sve', pitanje je vremena kada će se vaši nedefinirani radni zadaci iskristalizirati u ono što vam se neće svidjeti. 4. Pretjerano hvaljenje kompanije Odličan posao, još bolja zarada, a minimalan trud potreban s vaše strane? Takav scenarij ne miriše na dobro, vrijeme je da postanete sumnjičavi.  5. Oglas za posao star nekoliko mjeseci Oglas koji se često ponavlja ili ima dug rok za prijavu nije nužno znak za alarm, ali potrebno je uzeti u obzir nekoliko faktora koji utječu na konačnu procjenu: ako je riječ o deficitarnim zanimanjima ili poziciji specijalista, nema ničeg neobičnog u oglasima koji su dulje vrijeme aktivni. S druge strane, ako je riječ o poziciji za koju nije teško pronaći kandidate, možda plaća i ostali uvjeti nisu usklađeni s količinom rada koju poslodavac od vas očekuje. 6. Nejasna vizija „Gdje se vidite za pet godina?“ uobičajeno je pitanje na razgovoru za posao, a poslodavcu otkriva kako planirate razvoj vlastite karijere. Međutim, ovo pitanje možete i sami postaviti:„Kako biste definirali uspjeh na ovoj radnoj poziciji?“ ili „Gdje se nalaze vaši najbolji zaposlenici nakon pet godina?“ Dobro je raditi za tvrtku koja zapošljava ljude i pritom ima jasnu viziju kakve dugoročne rezultate očekuje od njih te kako ih planira dalje razvijati (istodobno razvijajući i vlastiti posao). Nejasan odgovor na ovo pitanje ukazuje na nedostatak vizije, a kada poslodavac nema viziju vlastitog poslovanja, teško da ćete vi uspjeti kreirati svoju viziju unutar njegove tvrtke. 7. Morate nešto platiti i prije nego što ste stupili u radni odnos Dobra kompanija nikada neće tražiti potencijalnog kandidata ili novog zaposlenika da bilo što plaća, neovisno o tome je li riječ o edukaciji za to radno mjesto, psihološkom testiranju, opremi za rad ili radnoj uniformi.  