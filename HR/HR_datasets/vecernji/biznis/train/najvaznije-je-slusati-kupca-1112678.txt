Ovogodišnjem izdanju Zagorskog gospodarskog zbora, koji se od 8. do 10. rujna održavao u Krapini i koji je privukao više od 350 izlagača, u četvrtak se pridružio i Festival poduzetništva, obrta i OPG-ova Moja poduzetna Hrvatska. Riječ je o projektu nastalom pod zajedničkim okriljem Večernjeg lista, Poslovnog dnevnika i 24 sata u sklopu kojega će se u petnaest hrvatskih gradova tijekom ove godine organizirati prodajni sajmovi, predstaviti stari zanati i organizirati edukativne radionice. Preskupe kotizacije Cilj festivala Moja poduzetna Hrvatska popularizacija je i promocija poduzetništva i obrta pa su iskustva izlagača koji na njima sudjeluju najbolja povratna informacija koja se može dobiti. Oni se ponajviše žale na kotizacije za sajmove koje su i dalje preskupe, stoga su rijetke prilike poput Gospodarskog zbora i Moje poduzetne Hrvatske na kojima je sudjelovanje besplatno, a zapravo su najlakši put do kupaca. To potvrđuje i Josip Pavlin, vlasnik poljoprivrednog gospodarstva i sirane, koji kaže da kotizacije iznose i do dvije i pol tisuća kuna, a tome treba pridodati i troškove prijevoza, smještaja i parkiranja. S druge strane Josip Mesar, vlasnik obrta za izradu drvenih tradicijskih igračaka Pan, čest je gost sajmova pa ondje i kroz suvenirnice te na gradskim tržnicama uspješno distribuira svoje proizvode: – Nisu sva obrtnička zanimanja jednako uspješna u istom trenutku, a pravila diktira tržište. Moj je obrt privukao pažnju i velikih stranih medijskih kuća, a imam sreću da se izrađujem proizvod koji je 2009. godine zaštitio UNESCO – kaže Mesar koji proizvodi i namještaj za dječje vrtiće i ukrasne kutije, a ovim se zanatom bavi već 20 godina. Pohvalio je i veliku potporu koju mu daje Krapinsko-zagorska županija. Novim asortimanom ekoposteljine i torbama za prijenosno računalo – oboje izrađeno od kukuruzne komušine na tradicijski način međimurskog kraja – festivalu se pridružila etnodizajnerica Mina Petra Petričec. – Materijal dolazi s područja uz rijeku Savu, i to od Posavine do Slavonije. Rado se kupuje kao suvenir i kao uspomena – kazala je dizajnerica. Zadovoljna je i Ivana Benkotić koja sa suprugom u Svetom Križu Začretju vodi OPG Benkotić orijentiran na proizvodnju sokova i sirupa, namaza od povrća, svih vrsta zimnice te slatkih i ljutih papričica. Inovacije u ponudi – Možemo živjeti od svoga posla, a na sajmove odlazimo jer tako pratimo tržište – kaže vlasnica OPG-a. U sklopu Vinkovačkih jeseni i pratećih manifestacija poput Slavonskog sokaka i Vinkovačkog jesenskog sajma gospodarstva i obrtništva u subotu se u Vinkovcima održalo još jedno izdanje Festivala poduzetništva, obrtništva i OPG-a Moja poduzetna Hrvatska. OPG Šuran iz Andrijaševaca ondje je predstavila vlasnica Zdenka Šuran koja se bavi pčelarstvom te proizvodnjom meda i pčelinjih proizvoda. U ponudu redovito uključuju nove okuse kao i kombinacije već postojećih, od čega valja izdvojiti i med od heljde koji je rezultat inicijative PIK-a. OPG sada proizvodi devet vrsta meda, u ponudi imaju i svijeće te cvjetni pelud. – Postojimo od 2004. godine, na tržištu smo opstali zahvaljujući redu i radu te velikoj potpori kako županije tako i LAG-a Bosutski niz te Turističke zajednice Slavonskog Broda koji nas promoviraju i olakšavaju sajmišne troškove – rekla je Zdenka Šuran. Roland Dujmić smatra pak da je konoplja jedan od temelja na kojima bi se lokalna ekonomija trebala bazirati. Dujmić u vlasništvu ima OPG i tvrtku Jupiter projekt, angažiran je u ekoselu Blatuši te pruža usluge besplatnih edukacija iz područja zdravog života. U ponudi ima brojne proizvode od konoplje, crnog kima, sikavice, chia sjemenki, buče te široku paletu domaćih i egzotičnih začina. Đakovački obiteljski obrt D&D iz male se kućne radionice transformirala u renomiranog proizvođača pletene trikotaže u Hrvatskoj. – U svemu je najvažnije slušati kupca. Šokački etnoprogram pronašao je put i do najudaljenijih dijelova svijeta jer ljude podsjeća na djetinjstvo i domovinu – kazali su članovi obitelji Maceković, vlasnici obrta.      