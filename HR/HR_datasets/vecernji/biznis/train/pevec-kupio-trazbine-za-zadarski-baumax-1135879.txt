Pevec d.d. je, ugovorom potpisanim 2. prosinca 2016. za 4,7 milijuna EUR, kupio prava razlučnog i stečajnog vjerovnika BKS Bank AG iz Klagenfurta temeljem kojih postaje prvi razlučni vjerovnik na nekretninama Baumaxa u Zadru što znači da polaže pravo prebiti svoju tražbinu s cijenom nekretnine i tako postati njezin vlasnik. Time je učinjen veliki korak prema konačnom rješenju višegodišnjeg problema dotrajalog, nefunkcionalnog i za rad djelatnika neprimjerenog prodajnog centra Peveca d.d. u Zadru. „Zadao sam si ciljeve koje želim realizirati u prva tri mjeseca svog mandata. Rješavanje dugogodišnjeg problema prodajnog centra u Zadru jedan je od njih i presretan sam što će, u tome gradu, naši djelatnici konačno raditi u primjerenim uvjetima, a Pevec d.d. slijediti strategiju kojoj je jedan od ciljeva upravo kupovina vlastitog prodajnog centra u Zadru. Prošli smo tjedan dogovorili gradnju novog objekta u Bjelovaru, a ovaj tjedan realizirali kupnju za prodajni centar Zadar. Akvizicija ova dva centra je bitna za naše djelatnike, kojima želimo osigurati ugodnu i primjerenu radnu sredinu, te našim kupcima pružiti jedinstven ugođaj kupovine u skladu s modernim prodajnim standardima“. – rekao je predsjednik Uprave Pevec d.d. Jurica Lovrinčević. Pevec Zadar na novu adresu, 159. brigade bb, planira preseliti već na proljeće čime najveći hrvatski trgovački lanac neprehrambenim proizvodima dobiva još jedan suvremeno opremljen i uređen prodajni centar. 