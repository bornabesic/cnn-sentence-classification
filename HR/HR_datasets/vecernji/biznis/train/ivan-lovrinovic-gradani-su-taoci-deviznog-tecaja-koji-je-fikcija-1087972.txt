Ekonomski strateg i zastupnik Mosta Ivan Lovrinović danas je u splitskom Luxoru predstavio knjigu "Globalne financije" i pri tom ustvrdio kako su građani Hrvatske "taoci deviznog tečaja koji je fikcija". Lovrinović je mišljenja da je Hrvatskoj potrebna monetarna reforma te smatra da je najveća obmana u Hrvatskoj problem stabilnog deviznog tečaja koji je, kako kaže, upropastio mnoge izvoznike. "Hrvatska se u mnogim dijelovima približila praksi EU, kao primjerice u ekologiji, tehnološkim standardima, te pravima potrošača, no što se tiče financijskih usluga, monetarnog sustava i bankarstva tu je 'debelo' zaostala. Zato smo i pokrenuli izmjene Zakona o Hrvatskoj narodnoj banci kako bi reformirali monetarni sustav, te pokrenuli vrlo važne promjene", rekao je te naveo kako se radi o tome da državna revizija svake godine nadzire financijsko poslovanje, da vodstvo HNB-a ne može imati više od dva mandata i drugo. To je, dodaje, minimum standarda koje imaju sve središnje banke u EU. Još je kazao da se zalaže za europizaciju, a ne balkanizaciju koja se Hrvatskom proširila u komercijalnom bankarstvu. Recenzent knjige Dubravko Radošević, sa zagrebačkog Ekonomskog instituta i bivši savjetnik predsjednika Stjepana Mesića za gospodarstvo, rekao je da je Lovrinovićeva knjiga zapravo znanstvena monografija. Podsjetio je da je zadnja takva knjiga na hrvatskom jeziku bila objavljena 1984. i da su iz takvih učili.  "Većina građana Hrvatske je s vremenom počela razmišljati o monetarnoj politici, dugovima, valutnim klauzulama, financijama, bankrotima, hipotekama, kamatama. Nešto što jer prije bilo čisto akademski i o čemu su raspravljali znanstvenici. Slično će se dogoditi i sa globalnim financijama. Kriza je indicirana izvana, dogodio se veliki priljev kapitala, ali ga nismo znali usmjeriti i otišao je u sektor nekretnina. Štednja raste, a to u recesiji nije dobro", drži Radošević. Zamoljen za komentar o trenutnoj političkoj situaciji, dopredsjednik HNS-a i gradski vijećnik Grada Splita koji je bio na promociji Srđan Gjurković je kazao kako je teško predviđati ako se netko pokušava držati vlasti na sve moguće načine, ali smatra da Vlada na ovaj način ne može funkcionirati. "U Vladi se mora surađivati, moraju se rješavati problemi, ona mora operativno funkcionirati. Oni ne funkcioniraju i to je najgore za državu. Zbog njihova načina rada smo izgubili 2016., a bude li to trajalo izgubit ćemo i 2017." , izjavio je Gjurković te smatra da je rješenje u novim izborima. 