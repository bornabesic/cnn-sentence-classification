Visoka poslovna škola Zagreb ove godine obilježava desetu obljetnicu i upravo pokreće treći studijski program. O daljnjim planovima govori dekan VPŠ-a Lukša Lulić. Upravo dobivate dopusnicu za treći preddiplomski studijski program Upravljanje opskrbnim lancima, čime su se ostvarile pretpostavke za prerastanje u veleučilište. Kad se može očekivati odluka o tome? Transformacija u veleučilište dio je naše razvojne strategije; sada imamo studijske programe u tri različita područja; humanističkom, interdisciplinarnom i tehničkom, pa smo tako ispunili sve formalne zahtjeve. No, ne možemo prognozirati kada će novi status biti potvrđen. Tome se nadamo i svakako očekujemo do početka sljedeće akademske godine. Kad ćete upisati prvu generaciju polaznika u novi program i koje će sadržaje on obuhvaćati? Upis prve generacije na ovaj studij pripremamo s početkom nove akademske godine 2017./2018. Upravljanje opskrbnim lancima predstavlja integralni pristup planiranju, provedbi i kontroli protoka informacija, materijala i usluga od sirovine i komponenti dobavljača kroz proizvodnju gotovog proizvoda, prema konačnoj distribuciji do krajnjeg kupca. Studij je, dakle, pozicioniran u tehničkom području, polju tehnologija prometa i transporta te grani inteligentnih transportnih sustava i logistike. Kakav je bio interes za stručni studij Menadžmenta i produkcije u kulturi s kojim ste krenuli ove godine i koliko ste studenata upisali u prvoj generaciji? S obzirom na to da smo dopusnicu s izvođenje preddiplomskog studija Menadžmenta i produkcije u kulturi dobili u proljeće ove godine, nije bilo puno vremena za predstavljanje javnosti prije upisnih rokova, međutim, interes je bio prilično velik. U prvu generaciju je upisano 20-ak studenata i mi smo tim rezultatom jako zadovoljni jer ovaj studij nije niti predviđen za velik broj polaznika. Mnogi od upisanih studenata već rade u kulturi pa se žele obrazovati kako bi napredovali na poslu. Ove godine obilježavate 10 od osnivanja. Koliko je studenata prošlo kroz vaše studije i kakvi su vam dugoročni planovi? Zapravo je škola osnovana prije 12 godina, no Ministarstvo znanosti, obrazovanja i sporta izdalo je prvu dopusnicu u listopadu 2006., pa je tako prije 10 godina upisana prva generacija studenata preddiplomskog stručnog studija marketinga i komunikacija. Što se planova tiče, razvijat ćemo ponajprije postojeće studijske programe po vertikali. Ponudit ćemo studentima i diplomsku razinu Menadžmenta i produkcije u kulturi te Upravljanja opskrbnim lancima. Imamo i druge planove nadgradnje. Osim razvoja programa, zacrtali smo i pet strateških ciljeva, a to su prepoznatljivi studijski programi, zadovoljni studenti, zadovoljni nastavnici, znanstvena i stručna relevantnost te kvalitetno upravljanje sustavom i kapacitetima. Sudjelovali ste kao počasni gost i partner na međunarodnom natjecanju studenata u Jakarti, imate stipendisticu iz Vijetnama, studenticu marketinga. S kojim se programom natjecala i kad dolazi u Hrvatsku? Mlada Vijetnamka NganNguyen dobitnica je druge nagrade i naše stipendije na studentskom natjecanju Youth Global Foruma u Jakarti, gdje su studenti radili i prezentirali projekte na temu održivog okruženja za razvoj društva kroz tehnološke inovacije, a njezin projekt zvao se Clean energy gadget for people in rural areas, o pametnom korištenju solarne energije. Ngan Nguyen studira marketing na HoChi Minh International Universityju u Singapuru. Vrijeme svojeg dolaska još nije odredila, ali se jako veseli boravku u Zagrebu. Vaš je student Filip Bunjevac, dobitnik Styrijine stipendije za SCOOL akademiju, istodobno proglašen jednim od tri najbolja polaznika programa... Filip Bunjevac, koji je trenutačno student treće godine našeg preddiplomskog stručnog studija marketinga i komunikacija, ušao je na Styria: SCOOL akademiju među 20 studenata s 12 različitih fakulteta nakon oštrog selekcijskog postupka te prošao dva mjeseca edukacije, pripreme i predstavljanja projekta, a polaznike akademije su bodovali predavači i stručnjaci. Za ovaj je uspjeh, naravno, najzaslužniji upravo Filip, ali takva postignuća studenata daju i nama potvrdu da smo ih nečemu dobrom naučili.      >> Njemačka izjednačava stručne i znanstvene studije, mi kaskamo 