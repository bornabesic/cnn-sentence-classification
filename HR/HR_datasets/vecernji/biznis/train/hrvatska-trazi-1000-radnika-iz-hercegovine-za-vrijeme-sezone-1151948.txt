Sve prognoze nadolazeće turističke sezone u Hrvatskoj govore kako će godina biti najuspješnija nakon rata. Hrvatska posljednjih mjeseci uvelike širi turističke kapacitete, a sada se pojavio i problem manjka radne snage. Brojne hrvatske tvrtke ovih dana po Hercegovini traže radnu snagu. To nam je potvrdio i ravnatelj Službe za zapošljavanje HNŽ-a Vlado Čuljak koji nam je rekao kako se radne pozicije nude, ali je veliko pitanje hoće li u konačnici biti pronađeno onoliko radnika koliko traže iz Hrvatske. Tražena zanimanja - Konobari, kuhari, sobarice... zanimanja su koja su izuzetno tražena, ali imamo i problem što tih kadrova nedostaje i u Hercegovini. Mi ćemo s naše strane pružiti maksimalnu potporu kako bismo pronašli što više radnika i osigurali im radna mjesta - rekao nam je Čuljak. Zanimljivo je kako neke od tvrtki organiziraju događaje na koje pozivaju potencijalne radnike i daju im ponude za posao. - Samo jedna tvrtka traži oko 600 radnika. Sada organiziraju susrete s radnima u Grudama, Čapljini i drugim hercegovačkim općinama kako bi našli potrebnu radnu snagu. Odziv ljudi je zadovoljavajući, a u konačnici ćemo vidjeti koliko će ljudi zaista pronaći posao u ovim tvrtkama. Trenutačno se pojavila brojka od nekih 1000 radnika koje u ovome trenutku traže hrvatske tvrtke u Hercegovini - ističu naši sugovornici. Ovi događaji još su jednom potaknuli pitanje o tome kakve kadrove proizvodimo u Hercegovini. Školstvo još uvijek nije prilagođeno tržištu rada, tako da s jedne strane škole proizvode kadrove koji će teško naći posao, a s druge strane škole koje čak i tijekom školovanja mogu osigurati posao svojim učenicima nisu popunjene ili ne proizvode dovoljno kadrova. Potrebne promjene - Ovo je problem kojim ćemo se svakako morati pozabaviti. Nikome nije u cilju stvarati kadrove koji će godinama boraviti na zavodu za zapošljavanje, nego školovati ljude koji se mogu zaposliti odmah u struci nakon završetka školovanja. Ovo je tema za širu raspravu i što žurnije treba početi raditi na nužnim promjenama - rekli su naši sugovornici. Još prije nekoliko mjeseci kroz županijske institucije u Mostaru potencirano je ovo pitanje. Nekoliko gospodarskih grana već godinama ima problem s osiguranjem adekvatne radne snage, ali osim razgovora o ovoj temi, još uvijek nije bilo nikakvih konkretnih pomaka. I posljednji slučaj govori da su promjene nužne te se mora školovati više kadrova koji spadaju u deficitarna zanimanja. >> Stalnim sezoncima naknada s burze manja prva 3 mjeseca 