Brodosplit traži radnike! U srijedu i četvrtak svi zainteresirani za posao u splitskom škveru bili su pozvani na Dane otvorenih vrata na kojima su se mogli prijaviti za zapošljavanje u nekoj od 14 metalskih struka za koje je oglašena potreba, i to za ukupno 2598 radnika! – Riječ je o broju radnika koji će nam trebati u sljedeće dvije-tri godine, a s obzirom na poslove, odmah nam treba gotovo tisuću radnika koje ćemo zaposliti ove godine – pojašnjava Josip Jurišić, voditelj službe za odnose s javnošću. Preciznije, Brodosplit će trebati 145 rezača, 64 ravnača, 164 brusača, 385 brodomontera, 613 zavarivača, 228 bravara-brodocjevara, 115 brodotesara-skelara, 61 strojomontera, 237 cjevara, 181 električara, 10 kovača, 134 bojadisera-antikorozista i 164 izolatera. Riječ je o zanimanjima koja škveru nasušno nedostaju, natječaji za zapošljavanje su gotovo stalno otvoreni, ali od Ministarstva rada ne uspijevaju dobiti odobrenje za uvoz radne snage, s obzirom na to da je na Hrvatskom zavodu za zapošljavanje prijavljeno 3200 ljudi tih struka. – Na ovaj način zapravo pokušavamo utvrditi koliki je stvarni broj onih koji bi radili. Zabrana zapošljavanja ljudi iz BiH koji su prijašnjih godina te poslove uglavnom radili nam je problem jer nemamo dovoljno kadra tih struka – kaže Jurišić. U srijedu su se u splitski škver javila 162 radnika koji traže posao, a u četvrtak bilo ih je dvjestotinjak. Tome treba dodati i još toliko zainteresiranih i prijava koje su stizale elektroničkom poštom s obzirom na to da je Brodosplit plakate Dana otvorenih vrata s parolom “Zapošljavamo i u vrijeme recesije” istaknuo na 40 podružnica Zavoda za zapošljavanje u Hrvatskoj. – Javljaju se ljudi iz Osijeka, Požege, Koprivnice... Koliko ih je točno još ne znamo, jer je natječaj otvoren do kraja mjeseca – kaže Jurišić. Oni koje zanima posao u Brodosplitu još danas i sutra mogu poslati prijavu e-mailom na adresu posao.split@divgroup.eu. – Nakon što prikupimo ponude, tijekom idućih mjesec dana ćemo ih obraditi, napraviti selekciju i ljude zvati na razgovor i testiranje – najavljuje Jurišić. Iako ne znaju točno koliko im se ljudi javilo, jasno je da je taj broj puno manji od očekivanog, s obzirom na oglašene potrebe. Zbog toga u Brodosplitu pripremaju programe prekvalifikacije kako bi sami školovali svoje buduće radnike, s obzirom na to da od ovih 3200 s burze samo manji dio ima mogućnosti i volje raditi u Brodosplitu, a dovesti radnike iz inozemstva i dalje ne smiju. >> Brodosplit potpisao ugovor za izgradnju brana u Veneciji 