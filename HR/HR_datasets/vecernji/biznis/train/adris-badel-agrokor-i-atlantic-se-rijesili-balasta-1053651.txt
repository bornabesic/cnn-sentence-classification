Gubici u poslovanju, fokusiranje na “core” biznis, internacionalizacija poslovanja, veća profitabilnost..., samo su neki od razloga prodaje, preuzimanja, spajanja kompanija i brendova koji su obilježili proteklu godinu. Apsolutno najveća transakcija u poslovanju u lanjskoj godini dogodila se između Adrisa i British American Tobacca, kojom je BAT za 505 milijuna eura postao vlasnik Tvornice duhana Rovinj, Istragrafike, Hrvatskih duhana te maloprodajnih lanaca iNovina i Oprese.  Iz Badela nestali sokovi  Novi se vlasnik ugovorom obvezao zadržati proizvodnju u Kanfanaru najmanje pet godina od trenutka preuzimanja te osigurati dodatnih 50 milijuna eura u slučaju prijevremenog zatvaranja tvornice, a uz tvrtke kćeri TDR-a, stekao je i manjinski vlasnički udio koji Adris grupa ima u Tisku u sustavu koncerna Agrokor, koji se pak lani riješio niza “nezanimljivih” mu biznisa za temeljno poslovanje. Dezinvestiranjem portfelja koji je Agrokor stekao vlasništvom nad Mercator grupom, lanjska godina u Agrokoru završena je prodajom M Holidaysa Kompasu, a prije M Holidaysa prodane su i Mercatorove Pekarne Grosuplje tvrtki Don don iz Metlike u vlasništvu Aleša Mozetiča te brendovi kave Santana i Loka tvrtki Ivero Trade u vlasništvu obitelji Artuković.  Koprivnička Podravka lani je za 33 milijuna eura kupila 52% dionica slovenskoga Žita, dok je vlasnički portfelj u međuvremenu podebljan na 96,8% dionica. Podravka se očito odlučila za povratak u pekarsku i industriju smrznute hrane, iz kojih se svojedobno povukla. S transakcijom Žita svrstala se u vrh prehrambene industrije na slovenskom tržištu s ukupnim prihodom na godišnjoj razini od oko 900 milijuna kuna, dok će ukupni konsolidirani godišnji prihod grupe iznositi oko 4,5 milijardi kuna. Atlantic grupa u prosincu je prodala poslovanje s čajevima dugogodišnjem partneru Spider grupi s kojom nastavlja partnerstvo u distribuciji. Izdvajanjem i prodajom čajeva Cedevita će se fokusirati na osnovno poslovanje – vitaminske instant-napitke. Franck je pak grickalice izdvojio u poseban biznis – u Adria Snack Company u partnerstvu s njemačkim Intersnackom, s kojom kreće u osvajanje tržišta regije, dok je Badel u sklopu restrukturiranja s posljednjim danom lanjske godine ugasio neisplativu proizvodnju bezalkoholnih pića na Borongajskoj cesti.  Rješavanje “balasta” Bernard Jakelić, zamjenik glavnog direktora HUP-a, kaže kako su izdvajanje i prodaja  tzv. non-core businessa i fokusiranje na osnovnu djelatnost logičan korak kada tvrtka ulazi u fazu intenzivnijeg proboja plasmana na drugim tržištima. Domaće tvrtke koje se u idućoj fazi svog poslovanja fokusiraju na osnovnu djelatnost najčešće su lideri tržišta te imaju ambicije snažnijeg iskoraka na tržišta EU, ali i šire.  Dragan Munjiza, savjetnik EELD-a International, dodaje pak kako su neke tvrtke s akvizicijama dobile ‘balast’ koji im nije bio cilj, nego uzgredni dobitak, kakav je, primjerice, pratio Agrokorovo preuzimanje maloprodajnog biznisa Mercatora.  – Kako u isto vrijeme profitabilnost i zaduženost treba optimirati, logična strategija je rightsizing ili downsizing dijelova biznisa koji su B ili C portofolio, a istovremeno ulaganje u osnovni A biznis, čime se postiže bolja profitabilnost, bolji fokus na osnovni biznis kao i kvalitetniji tijek novca – kazao je Munjiza.•  >> Novi investicijski plan Adris Grupe:  U tri godine uložit će 4 milijarde kuna 