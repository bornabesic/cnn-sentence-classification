Nakon prošlotjednog pada za 5,85 posto, što je njegova najlošija tjedna izvedba još od financijske krize 2008. godine, u 9.40 sati Crobex indeks bio je u plusu 1,7 posto, na 2.023 boda. Crobex10  bio je na dobitku 1,35 posto, na 1.172 boda.  Redovni promet dionicama u prvim minutama trgovanja dosegnuo je 4,8 milijuna kuna. Najviše su na dobitku bile dionice kompanija iz sastava Agrokora, koje su protekla tri tjedna bile i najveće gubitnice. Najlikvidnija je jutros dionica Leda kojom je ostvareno 1,8 milijuna kuna prometa, a cijena joj je skočila 10,73 posto, na 5.635 kuna. Tom dionicom ostvaren je i veliki blok promet od 6 milijuna kuna, po cijeni od 5.347,79 kuna. Znatan rast cijene ostvarila je i dionica Jamnice, za 9,1 posto na 104.000 kuna, uz 704.000 kuna prometa. Dionici Belja cijena je skočila 9,11 posto, na 17,85 kuna, Zvijezde 12,3 posto, nadomak 3.000 kuna, a Vupiku za 13,7 posto, na 37,9 kuna. Dionicom Zvijezde u blok transakciji ostvareno je čak 42,53 milijuna kuna po cijeni od 2.700 kuna. Većina ostalih izdanja također bilježi snažan rast cijene, pri čemu Atlantic grupe i Čakovečkih mlinova za više od 9 posto. Sastanak Plenkovića s najvećim dobavljačima koncerna Agrokor U Banskim dvorima u 9,30 sati započeo je sastanak premijera Andreja Plenkovića s najvećim dobavljačima koncerna Agrokor, a na sastanku su prisutni i potpredsjednica Vlade zadužena za gospodarstvo Martina Dalić, ministar poljoprivrede Tomislav Tolušić te predsjednik Hrvatske gospodarske komore Luka Burilović. "Očekujem konkretne pomake od današnjeg sastanka. Ono što smatram osobno, kao i dio naših kooperanata koje reprezentiramo, da je dobro dok je država medijator, ali ne i da se direktno miješa", istaknuo je uoči sastanka u Vladi Denis Matijević predsjednik Uprave Agrokfructusa, jednog od Agrokorovih dobavljača. Agrokor je krajem rujna lani bio dužan dobavljačima 16 milijardi kuna, od čega polovinu tog iznosa hrvatskim dobavljačima. Nakon sastanka premijer će održati konferenciju za medije. Potpisan standstill ugovor U nedjelju navečer, pak, potpisan je standstill ugovor između banaka članica koordinacijskog odbora financijskih vjerovnika (Erste&Steiermärkische Bank d.d., Privredna banka Zagreb d.d., Raiffeisenbank Austria d.d, Sberbank d.d., VTB Bank (Austria) AG, Zagrebačka banka d.d.) i tvrtke Agrokor, službeno je stupio na snagu potpisom svih uključenih strana, izvijestili su iz Erste banke. Banke članice odbora još su u petak, 31. ožujka, objavile da su načelno usuglasile ključne elemente ugovora s predstavnicima Agrokora, a ispunjenjem potrebnih tehničkih uvjeta ugovor su tijekom vikenda i formalno potpisale sve uključene strane. Također, ostali financijski vjerovnici Agrokora pozvani su pridružiti se sporazumu. Iz Erste banke podsjećaju da je cilj standstill ugovora olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje. Shodno tome, kako napominju, usuglašeno je da će se upravljački tim kompanije osnažiti uvođenjem funkcije 'chief restructuring officera', ključne osobe za provedbu programa stabilizacije, a tijekom procesa restrukturiranja funkcije top menadžmenta bit će popunjene neovisnim iskusnim stručnjacima. Neslužbeno se doznaje da su se u nedjelju s velikim kreditorima Agrokora sastali i predstavnici manjih financijskih institucija - manjih banaka, faktoring društava i dr. Na tom sastanku, rečeno je, atmosfera je bila pozitivna te se očekuje da bi se i oni uskoro trebali pridružiti standstill aranžmanu, moguće već tijekom dana. >>Stručnjak koji će voditi Agrokor: Tko je Antonio Alvarez III. >>Agrokor potvrdio: Ivica Todorić potpisao standstill aranžman 