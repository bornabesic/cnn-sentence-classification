I ove će se godine na Svjetskom ekonomskom forumu u Davosu okupiti lideri iz političkog i poslovnog svijeta, ali i neke popularne osobe poput Leonarda DiCapria. Taj četverodnevni skup počinje danas, a ove godine obrađivat će se cijeli niz tema od globalnog interesa.  Robotizacija ili četvrta industrijska revolucija važna je tema zato što neke procjene pokazuju da bi u vrlo bliskoj budućnosti polovicu radnih mjesta mogli preuzeti roboti. Već u sljedećih pet godina u razvijenim bi zemljama zbog robotizacije moglo nestati oko sedam milijuna radnih mjesta. U tim zemljama najugroženija je srednja klasa, a u zemljama u razvoju robotizacija bi najviše mogla naškoditi nekvalificiranim ili loše kvalificiranim radnicima.   Drugi blok tema bit će vezan uz migracije i prijetnju terorizmom. Sudionicima skupa bit će ponuđeno da tijekom jednoga dana prođu kroz iskustva kroz koja prolaze izbjeglice i migranti. I klimatske su promjene na svakom skupu u Davosu obvezna tema, kao i prognoza o tome kako će u 2016. funkcionirati tržište vrijednosnicama, je li na vidiku neki novi burzovni slom i ako jest, kako ga izbjeći.  U diskusijama o budućnosti Europe, glavni govornici bit će grčki premijer Alexis Tsipras i njemački ministar financija Wolfgang Schäuble. Oni koji su željni svježih podataka o stanju u eurozoni, trebaju čekati petak i govor direktora Europske središnje banke Marija Draghija koji je najnovije podatke o rezultatima gospodarstava unutar eurozone sačuvao upravo za Davos.     Skup će biti prilika da se progovori i o tome da je nejednakost u posjedovanju bogatstva sve veća i da šezdeset dvoje ljudi, 52 muškarca i deset žena, u rukama drže bogatstvo kao polovica čovječanstva. Humanitarne organizacije Oxfam i Save the Children već upozoravaju na to da bi četvrta industrijska revolucija mogla dodatno produbiti taj jaz.  Američki potpredsjednik Joe Biden dolazi u Davos kako bi dobio globalnu podršku za svoju incijativu kojoj je cilj pronalaženje lijeka protiv raka.  • >> Poslovi budućnosti: Pogledajte koja će zanimanja biti tražena! 