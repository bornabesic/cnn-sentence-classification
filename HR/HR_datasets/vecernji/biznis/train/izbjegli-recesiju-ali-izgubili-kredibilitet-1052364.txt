S vremenskim odmakom od godinu dana može se reći da švicarska središnja banka (SNB) nije pogriješila u napuštanju politike vezanja tečaja za euro iako narušeni kredibilitet još nije vratila. Financijski svijet, među kojima su i hrvatski dužnici, potresla je 15. siječnja prošle godine vijest o napuštanju vezanja tečaja na razini od 1,20 franaka za euro. Rezultat je bio strahovito jačanje franka u samo nekoliko sati i najveći skok vrijednosti neke valute u 40 godina. Trenutačni tečaj je 1,09 franka za euro. Analitičari su procjenjivali da će takvo jačanje franka potopiti švicarske izvoznike, a zemlju gurnuti u recesiju. Ipak, to se nije dogodilo. O tome dovoljno govori podatak da je švicarski burzovni indeks sve gubitke nastale nakon 15. siječnja izbrisao već za tri mjeseca. Trenutačno je u minusu od šest posto. S druge pak strane nezaposlenost se u Švicarskoj popela na 3,7 posto, što je najviša razina u posljednjih šest godina. K tome, cijene su pale više od jedan posto, najviše od 1950-ih godina. S obzirom na to da nije došlo do značajnije štete za gospodarstvo nakon dopuštanja naglog jačanja švicarskog franka, može se reći da se odluka o napuštanju obrane tečaja isplatila jer bi u suprotnom središnja banka na svojim računima skupila vjerojatno još nekoliko stotina milijardi eura kojih bi se prije ili kasnije trebala riješiti, tvrde analitičari Admiral Marketsa. − No, ugled SNB je i dalje narušen jer su samo nekoliko dana nakon obećanja o nastavku obrane tečaja pogazili svoju riječ, a jednom izgubljeno povjerenje teško je ponovno steći. To znači da u budućnosti “verbalne” intervencije možda neće biti dovoljno učinkovite kao prije − ocjenjuju analitičari Admiral Marketsa. Osvrćući se na rekordan gubitak švicarske središnje banke od čak 23 milijarde franaka, u Admiral Marketsu pak dodaju kako je riječ samo o gubitku na papiru, a iznos mu oscilira ovisno o kretanju tečaja eura prema švicarskom franku. >> Potez koji je šokirao tržišta: 'To je cunami za Švicarsku' >> Narodna banka Švicarske imala gubitak od 50 mlrd. franaka 