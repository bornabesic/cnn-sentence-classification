Zemlje OECD-a mogle bi povećati BDP za gotovo bilijun dolara kada bi uspjele smanjiti nezaposlenost i neaktivnost mladih na razinu koja vlada u Njemačkoj, pokazalo je izvješće ekonomista PwC-a koji su računali indeks mladih radnika. Kada bi uspjele stopu mladih u dobi od 20. do 24. godine, koji nisu u sustavu obrazovanja i osposobljavanja te nisu zaposleni, spustiti na njemačku razinu, u Ujedinjenom Kraljevstvu i Francuskoj BDP bi se dugoročno povećavao za 2 do 3 posto godišnje, a u Španjolskoj, Grčkoj i Turskoj za čak 7 do 9 posto. Slično je i za Hrvatsku koja ima gotovo jednak problem nezaposlenosti najmlađe dobne skupine kao i Španjolska. Inače, u Njemačkoj je oko 11 posto mladih koji ne rade i ne obrazuju se, dok je u Hrvatskoj ta stopa viša od 17 posto. Smanjenje te stope našem bi proračunu i gospodarstvu donijelo milijarde kuna. Stručnjaci su kao glavna obilježja sustava obrazovanja i rada koji doprinose povećanju indeksa mladih radnika istaknuli poticanje ranog angažmana mladih, mentorstvo i stručno obrazovanje. Njemački sustav obrazovanja tako uključuje stručnu nastavu kao i pripravništvo u svim gospodarskim sektorima, a škole naglasak stavljaju na vještine kao što je matematika. Rade na promjeni percepcije koju poslodavci imaju o mladima i potiču rano stjecanje radnog iskustva, traženje savjeta o karijeri i mentorstvo. Povećanju aktivnosti mladih pomaže i manji broj neformalnih metoda zapošljavanja, a uklanjaju se i prepreke zapošljavanju mladih ljudi iz lošijih socioekonomskih sredina. Visok indeks mladih imaju Švicarska, Njemačka i Austrija koje su na samom vrhu popisa najuspješnijih zemalja u 2015., a slijede ih Island, Norveška i Danska. Izrael, Luksemburg i Njemačka pokazali su najveći napredak između 2006. i 2015., a zemlje južne Europe poput Španjolske, Italije i Grčke bore se s oporavkom od globalne financijske krize.      >> Guste Santini: Neka porezne stope budu 10, 20 i 30 %, a neoporezivi dio dohotka 5000 kuna 