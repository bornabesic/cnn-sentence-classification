Dubai planira uložiti 6,3 milijarde saudijskih dirhama (1,7 milijardi dolara) u turistički projekt koji uključuje nasipanje dva umjetna otočića s obje strane luksuznog hotela Burdž Al Arab. Novi projekt emirata sastavni je dio plana povećanja broja posjetitelja na 20 milijuna godišnje do 2020. godine kada će Dubai biti domaćin izložbe World Expo 2020. Resort Marsa Al Arab protezat će se na površini od četiri milijuna četvornih metara i obuhvaćat će dva otoka, od kojih će jedan biti posvećen zabavi i obiteljskom turizmu, a drugi će imati luksuzne vile i privatnu marinu, priopćila je u ponedjeljak državna tiskovna agencija WAM. Marsa Al Arab dodat će obali UAE 2,2 kilometra plaža, objavio je WAM. Radovi na projektu trebali bi započeti u lipnju i završiti do kraja 2020. godine, objavila je državna agencija, ne navodeći kako će se financirati. Dubai je već krenuo u realizaciju nekoliko velikih projekata, čije se dovršenje planira u sljedećih nekoliko godina a financiraju se zaduživanjem. Gradi se tako izložbeni prostor za World Expo 2020, proširuje sustav metroa i zračna luka Al Maktoum, a na rubu Dubaija gradi se i nova zračna luka kroz koju će do 2025. godine prolaziti do 146 milijuna putnika. Na najpoznatijem umjetnom otoku Dubaija Palm Džumeriahu izgrađeno je nekoliko hotela, vila i apartmana, ali je nasipanje novih umjetnih otoka obustavljeno odnosno ograničeno nakon dužničke krize u 2009. godini. Tako Palm Džebel Ali, čija je gradnja započela 2002. godine, još nije dovršen, dok su planovi za Palm Deiru izmijenjeni te je projekt sada manjeg opsega i novog imena - Deira Islands. Tek je djelomično izgrađen i umjetni arhipelag Svijet, koji je trebao obuhvaćati 300 otoka u obliku svjetskih kontinenata. Dubai spada među najposjećenije gradove u svijetu, unatoč tome što jaki dolar poskupljuje njegove hotele, trgovačke centre i zrakoplovnu kompaniju u državnom vlasništvu Emirates za inozemne posjetitelje. Ujedinjeni Arapski Emirati svoju su valutu dirham vezali uz dolar. U prvom tromjesečju ove godine grad je posjetilo oko 4,6 milijuna turista, 11 posto više nego u istom razdoblju prošle godine, pokazuju podaci Dubai Tourisma. 