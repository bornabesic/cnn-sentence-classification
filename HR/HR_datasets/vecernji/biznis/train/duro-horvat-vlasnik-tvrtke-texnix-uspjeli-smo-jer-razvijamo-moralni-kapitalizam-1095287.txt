Đuro Horvat, vlasnik tvrtke Tehnix iz Donjeg Kraljevca, sudjelovao je na svjetskom natjecanju za poduzetnika godine u Monte Carlu, u organizaciji konzultantske kuće EY. Iako nije osvojio titulu najboljeg, ipak je interes poslovne zajednice za njegovu tehnologiju, koja je već i godinama u svijetu prepoznata, bio velik. Dugo ste prisutni na poslovnoj sceni, dobili ste razna priznanja, no natjecanje i predstavljanje u Monte Carlu s najboljim poduzetnicima sigurno je bilo novo iskustvo? Ove godine slavimo 25 godina postojanja. Počeli smo u garaži s posuđenim strojevima i opremi te dva radnika – po danu proizvodili, a po noći projektirali. Danas Tehnix ima 500 zaposlenih i više od 360 proizvoda koje smo sami razvili i plasiramo ih na tržište EU i svijeta. Osvojili smo stotine nagrada za naše izume i patente, puno naših proizvoda prihvaćeno je kao europski standard iz područja zaštite voda i gospodarenja otpadom. Razvili smo najbolju tehnologiju za industrijsku reciklažu komunalnog otpada. Razvili smo tipske sortirnice, tvornice u kojima se otpad potpuno prerađuje prema uporabnim vrijednostima i ponovno vraća u industriju. To su rješenja za kružnu ekonomiju kojoj teži cijeli svijet. Primjenom naše tehnologije otpad postaje gospodarski resurs, građani manje plaćaju, nema novih deponija, industrija dobiva sirovine iz otpada koje su kvalitetnije nego one iz prirode, organski otpad pretvaramo u ekokompost za proizvodnju zdrave hrane. Ostatak otpada pretvaramo u toplinsku energiju kojom možemo proizvoditi cement ili električnu energiju ili grijanje. Izbor za poduzetnika godine u Monte Carlu prekrasno je iskustvo, biti između 50 najuspješnijih u svijetu, i to u poduzetništvu.  Imali ste priliku posao predstaviti i princu Albertu? Posebno sam bio uzbuđen i sretan što sam imao priliku predstaviti dostignuća Tehnixa princu Albertu. Zaželio sam da posjeti kompaniju Tehnix i bude naš gost u Dubrovniku s gradonačelnikom Vlahušićem. Jeste li možda kroz predstavljanje svog posla započeli i neku poslovnu suradnju? Imali smo puno poslovnih kontakata i interesa za naše tehnologije. Gotovo je bilo teško objasniti glavnom žiriju kako smo mi uspjeli za vrijeme rata u RH, u državi u kojoj je poduzetništvo bilo sluga političarima umjesto obrnuto, kao u cijelom svijetu. Objasnio sam im kako mi u kompaniji Tehnix razvijamo moralni kapitalizam koji poštuje svakoga i daje priliku sposobnima da budu još bolji i da timski rad u kompaniji ima golem razvojni potencijal. Pitali su me kako sam uspio u tako korumpiranoj zemlji u kojoj političari imaju volju, ali nemaju vještine, nisu dovoljno inovativni, ne surađuju između sebe, bave se prošlošću, ne stvaraju uspješnu budućnost već konfliktnu sadašnjost. Dogovorili smo suradnju s mnogim zemljama. Pa svijet nije velik, doista sam u Monacu postao građanin svijeta.  Iako već i jeste prisutni u mnogim zemljama. A širite se i po Hrvatskoj... Pri čemu su zanimljiva rješenja za otoke. Izgradili smo projekte za naše otočne bisere, Lošinj, Cres, Hvar, Vis. I ponudili najbolja tehnološka rješenja za potpunu reciklažu miješanog komunalnog otpada na otocima. To je nova tehnologija kojom se na industrijski način otpad potpuno reciklira prema uporabnim vrijednostima, a poslije sezone se transportira na kopno. Izradili smo 22 projekta za sortirnice i pogone, tvornice za potpunu preradu miješanog komunalnog otpada. Naša industrijska reciklaža je idealna za gradove uz obalu mora jer je fleksibilna i stvara velike benefite za gradove u kojima će se koristiti. To je nacionalni interes koji se idealno uklapa u nacionalne, europske i svjetske interese. Na drugim tržištima, izgradili smo tvornice u BiH, Srbiji,Rumunjskoj, imamo gotovo 36 postrojenja koja trajno funkcioniraju. Svaki dan imamo poslovne delegacije iz svijeta i zemlje, puno potpisanih ugovora i dogovora. Vaš projekt u skladu je s novom strategijom o gospodarenju otpadom. Patenata imate puno, ponuda je velika, kolika je i cijena gradnje postrojenja i isplativost? Nove direktive o otpadu u RH potpuno podržavaju našu tehnologiju kojom se postiže kružna ekonomija. Imamo više od 50 patenata, proizvoda, inovacija, izuma koji bitno doprinose rješenju održivog gospodarenja otpadom. Ekonomski recikliramo otpad, dobivamo osam vrsta sirovina, nema više odlaganja na deponije, a komunalni otpad je veliki gospodarski resurs. Mi smo razvili tipska postrojenja raznih kapaciteta od pet tisuća stanovnika do milijun stanovnika. Cijena je kompleta po sistemu „ključ u ruke“ od milijun do 10 milijuna eura. Naša postrojenja isplate se za pet godina, a kasnije donose profit koji služi za razvoj. Veliki je problem što su u Hrvatskoj svi razumjeli da je otpad problem Ministarstva ili još gore ministra i njegovih pomoćnika. Lokalna uprava odlazila je u Fond za zaštitu okoliša i energetsku učinkovitost tražila novac i tehnološka rješenja. To je isto kada čovjek od 25 godina pita ili moli roditelje što će raditi. Strašno, zar ne? Zato nemamo rezultate. Ministar Dobrović je s ekipom u mjesec dana snimio situaciju i eto već sad imamo novu strategiju i filozofiju kojom se stvari bitno unapređuju i vrlo brzo će donijeti rezultate. Nova strategija o gospodarenju otpadom u fokus interesa stavlja lokalnu upravu, gradove, najveće gradove pa i grad Zagreb. 