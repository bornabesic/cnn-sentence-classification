Pet milijuna kuna izdvojit će Ministarstvo turizma ove godine za razvoj cikloturizma, trasiranje, uređenje i označavanje biciklističkih ruta, u četrnaest kontinentalnih županija. Resorno ministarstvo nepovratno će sufinancirati do 90 posto troškova, a potpora po pojedinačnom projektu može iznositi od 40.000 do čak pola milijuna kuna. Odnosno, u prosjeku po 350.000 ako program kandidira svih 14 županija. Javni poziv za nepovratne potpore razvoju bike turizma u unutrašnjosti zemlje otvoren je do 26. travnja, a javiti se mogu županije, županijske turističke zajednice, jedinice lokalne samouprave, regionalne razvojne agencije, biciklističke udruge.... Za ravnomjerniji razvoj – Želimo ravnomjerniji turistički razvoj cijele Hrvatske. Cikloturizam, uz, primjerice, gastro i zdravstveni, proizvod je visoke atraktivne vrijednosti, posebice značajan na turistički slabije razvijenom kontinentu i jedan od onih koji daje najbrže rezultate. Ovim programom želimo povezati županije na stvaranju biciklističkih ruta koje će biti prepoznatljive i zbog kojih će nam turisti dolaziti cijele godine – kaže ministar turizma Gari Cappelli, koji prvi u nizu naših turističkih ministara pristupa strukturirano ravnomjernom razvoju kontinenta kao ciklodestinacije. Ministarstvo je lani za razvoj cikloturizma izdvojilo 260.000, a nedavno i 3,7 milijuna za sufinanciranje biciklističkih stajališta i vidikovaca. Predstavnici županija jučer na prezentaciji nisu krili zadovoljstvo novim programom. – Ovo je šansa za sve kolege na kontinentu. Međimurska županija ozbiljno računa na cikloturizam. Mi smo s tri milijuna eura iz europskih fondova već uredili 700 četvornih kilometara biciklističkih staza i umrežili se s četiri paneuropske rute – pohvalio se Rudi Grula, direktor Turističke zajednice Međimurske županije. Hoteli, apartmani, agencije... A koliko cikoturizam može biti unosan, podastrli su predstavnici Splitsko-dalmatinske županije. Recimo, iznajmljivač 300 bicikala, na jednom dalmatinskom otoku, s četvero zaposlenih knjiži godišnju dobit od čak dva milijuna kuna. Bike agencija sa sedam zaposlenih zaradila je, pak, nešto više od 900.000 kuna. – Krenuli smo od nule, a danas imamo 3500 kilometara sa sto označenih cikloturističkih ruta. Izdali smo pet biciklističkih karata, a još četiri izlaze do polovice svibnja. Imamo centralnu cikloturističku web-stranicu i mobilne aplikacije. U tom je razdoblju niklo 150 bike&bed objekata i 20 bike hotela te 70 rent-a-bike i deset specijaliziranih bike agencija. Cikoturizam kod nas zapošljava sto ljudi i godišnje vrti milijun eura dobiti – kaže Denis Špadina iz Splitsko-dalmatinske županije. Direktor županijske Turističke zajednice Joško Stella, koji je autor modela razvoja cikloturizma te regije, kolegama s kontinenta savjetuje da se obrate i fondovima EU: – Cikoturističke projekte vrlo rado financiraju.      >> Nestali svi bicikli iz projekta EU darovani građanima >> Novi ljetni hit! 'Morski bicikl idealan je za dvoje koji traže skrivene uvale' 