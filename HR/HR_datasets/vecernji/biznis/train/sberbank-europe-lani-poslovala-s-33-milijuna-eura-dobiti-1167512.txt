Neto dobit Sberbank Europe prošle je godine iznosila 33 milijuna eura, dok je broj klijenata povećan za 70-ak tisuća u odnosu na 2015., a ukupna aktiva dosegnula je 12,7 milijardi eura, priopćili su u četvrtak iz te bankarske grupe.  Usporedbe radi, u 2015. ta je banka poslovala s gubitkom od 219 milijuna eura. Na neto dobit Sberbank Europe, navodi se, pozitivno je utjecao jednokratni efekt prodaje 99,5 posto ujela u Sberbank Slovensko, u srpnju 2016. Neto prihod od kamata povećan je 17 posto na 304 milijuna eura, kao rezultat korporativnog poslovanja u Austriji i mjera na optimizaciji likvidnosti na razini grupe. Neto prihod od naknada i provizija rastao je 8 posto, na 81 milijun eura, dok je neto kamatna marža Sberbank Europe povećana na 2,4 posto u usporedbi sa  2,1 posto tijekom 2015., zahvaljujući, kako se ističe, poboljšanju u Austriji, Mađarskoj, Češkoj i Hrvatskoj. Opći administrativni troškovi istovremeno su na godišnjoj srazini smanjeni za 4 posto, sa 287 milijuna eura na 276 milijuna.  U priopćenju se navodi i kako se omjer nekvalitetnih kredita smanjuje svakog kvartala te da je u zadnjem tromjesečju 2016. pao na 10 posto, u odnosu na 11 posto s kraja 2015. S druge strane, omjer pokrivenosti nekvalitetnih kredita povećan je na 47,7 posto, u odnosu na 42,2 posto koncem 2015.  Sberbank Europe je izvijestio i da je povećao je  bazu aktivnih klijenata za 11 posto, sa 604.000 na kraju 2015. na 673.000 krajem prošle godine.  Zadnjeg dana prošle godine  ukupna aktiva Sberbank Europe grupe bila je  12,7 milijardi eura. "Cilj Sberbank Europe je da posluži kao most u regiji što se proteže između Rusije i Centralne i Istočne Europe, jačajući ekonomske i poslovne odnose u zemljama u kojima je Sberbank grupa prisutna. Tijekom 2017. Sberbank Europe želi se fokusirati na umjeren i održiv rast retail i korporativnog poslovanja uz kontinuirano jačanje osnove postavljene u 2016., želimo biti profitabilna i efikasna bankarska grupacija koja ispunjava sve financijske potrebe klijenata", zaključuje se u priopćenju.  