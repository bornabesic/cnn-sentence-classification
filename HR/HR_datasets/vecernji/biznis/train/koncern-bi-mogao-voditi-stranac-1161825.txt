Vlada još nije odlučila tko će biti povjerenik za Agrokor. U četvrtak je bilo izvjesno da će to biti Ante Ramljak, no dio vjerovnika zamjera mu povezanost s politikom, a sličan je stav i dijela vladajuće stranke. Zato se kontaktiraju i drugi kandidati. Jučer je tako isplivalo ime Nijemca Uwea Gregoriusa. Međutim, izvori iz banaka tvrde da se razgovara i s drugim osobama, da ništa nije gotovo i da su iznenađenja moguća. Vjerovnici smatraju da bi bilo bolje da su se dogovorili s dobavljačima o kandidatu, jakom europskom menadžeru, pa ga predložili Vladi. Oni nikako na tom mjestu ne žele osobu povezanu s politikom. Gregorius ima dugogodišnje iskustvo u procesima spajanja i akvizicija društava, bivši je predsjednik uprave Siemensa Hrvatska, koji u Hrvatskoj živi i dobro govori hrvatski jezik. Iskusan je i u upravljanju imovinom, posredovanju s bankama, međunarodnim kompanijama i institucijama te vladama. Značajniji projekti iz njegova hrvatskog mandata na čelu Siemensa odnosili su se na poslove akvizicija, osnivanja i održavanja triju mobilnih mreža, osnivanju Centra kompetencije za sektore Energije te Automatizacijske i pogonske tehnike (A&D) kao i uvođenje SAP R3 sustava poslovanja u hrvatski Siemens. Gregorius će biti zapamćen i po plasiranju Siemensovih dionica na burzu, na što su ga gotovo ucjenom natjerali mali dioničari, te po reorganizaciji te tvrtke. Iako nema konsenzusa oko izbora Ramljaka za povjerenika, on još uvijek nije isključen iz igre. Riječ je o konzultantu koji je od 1997. do 2007. godine bio predsjednik uprave hrvatske podružnice investicijsko-savjetničke tvrtke CAIB, gdje je bio zadužen za projekte spajanja i preuzimanja u Hrvatskoj, BiH i Sloveniji. Ramljak 2007. počinje raditi u Quaestusu Borislava Škegre, u kojem preuzima vođenje poslova financijskog savjetovanja i ostaje do 2012. Na poziv tadašnjeg ministra gospodarstva Radimira Čačića postaje član Upravnog odbora i nadležan za Sektor energetike u Centru za praćenje poslovanja energetskog sektora i investicija (CEI).   >> 7 poučaka slučaja Agrokor za gospodarstvo, banke i vlast >> Trgovački sud: Vlada ima rok od dva dana za imenovanje izvanrednog povjerenika za Agrokor 