Prvi put u povijesti internet je u Hrvatskoj zasjeo na medijski tron i iza sebe ostavio televiziju. Lakoća korištenja, mogućnost izbora sadržaja i dostupnost internet su pretvorili u apsolutnog vladara. Pokazalo je to najnovije istraživanje ugledne agencije Ipsos i najvećeg medijskog brenda 24 sata koje će iz temelja promijeniti medijsku scenu i zauvijek preokrenuti trendove u oglašavanju. Da je internet višestruko bolji od televizije, pokazuje i zanimljiv podatak kako je za većinu ljudi u Hrvatskoj upravo internet prvo mjesto na koje dolaze po informacije. Čak 61 posto Hrvata internet koristi kao glavni izvor informacija, a za njih samo 29 posto televizija je prvi izbor. Sveprisutni internet Informacije koje nigdje drugdje ne mogu pronaći, 66 posto ispitanih nalazi na internetu, a tek 20 posto to isto čini na televiziji. Internet je prvi i kad je riječ o povjerenju – 40 posto stanovnika naše zemlje vjeruje internetu, a televizija kaska za 1,6 posto. Kad govorimo o vremenu provedenom u korištenju pojedinog medija, bilo radnim danom bilo vikendom, internet je apsolutni pobjednik. Čak 45 posto ispitanika provodi više od četiri sata surfajući, a gledanju televizije više od četiri sata na dan posvećuje se samo 10 posto ispitanika tijekom radnog dana, a vikendom ovaj broj raste na samo 25 posto ispitanika. Internet je medij koji Hrvati najčešće koriste, od jutra do mraka. Čak će 89 posto Hrvata surfati u prijepodnevnim satima, a samo 36 posto će gledati televiziju. Kad krenemo na spavanje, čini se da internet i televiziju uspješno kombiniramo jer se oba medija u to vrijeme konzumiraju u sličnom postotku. Internet ponovno profitira u vrijeme reklama na televiziji, kada 22 posto gledatelja skrene pozornost s velikog ekrana na svoje računalo ili smartphone. Zanimljivo je i da većina ljudi, njih 61 posto, vrijeme u kojem su reklame na televiziji koristi za odlazak u WC, 53 posto za mijenjanje kanala, 36 posto ih priprema hranu i piće, 26 posto razgovara s ukućanima, a tek 21 posto prati reklame koje ih zanimaju. Utjecaj na korisnike Kad se dotaknemo kanala koji najviše utječu na konačnu odluku o kupnji, 47 posto korisnika interneta će na konačnu odluku o kupnji potaknuti online reklame (reklame na portalima, društvene mreže, članci na portalima i sl.), a samo 20,3 posto korisnika odluku o kupnji donijet će gledajući televiziju. Internet nam danas služi i kao glavno sredstvo za upoznavanje neke usluge ili proizvoda prije nego što ga kupimo. Čak 52,6 posto ispitanih korisnika interneta detaljno će se informirati o proizvodima i uslugama putem interneta, a samo 16 posto za istu će namjenu koristiti TV. Poruke poslane putem interneta potaknut će 50,8 posto korisnika na formiraje općeg dojma o brendu, a samo 26,9 posto taj dojam steći će gledajući promotivne sadržaje na televiziji. Istraživanje koje je definitivno pokazalo veliki preokret na medijskoj sceni provela je agencija Ipsos na reprezentativnom uzorku od 800 ispitanika od 10. do 20. ožujka 2016. Kako bi se osigurala reprezentativnost uzorka, istraživanje je provedeno kombinacijom online upitnika na članovima Ipsosova online panela i osobnim intervjuima u kućanstvu. Na pitanja o vremenu i mjestu korištenja medija odgovorili su samo oni koji koriste taj medij. >> Novi HAKOM-ov natječaj za potpore rješenjima za širokopojasni internet 