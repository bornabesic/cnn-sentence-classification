Razdoblje najintenzivnijeg rasta zaposlenosti, odnosno pada nezaposlenosti u godini, koje se temelji na djelatnostima povezanima s turizmom, završilo je s lipnjem, u kojem je zaposlena 21,1 tisuća ljudi. U tri mjeseca ukupno je zaposleno 63.770 osoba. Kako kažu u HGK, zasad se sezonski rast zaposlenosti čini nešto intenzivnijim nego lani, no uzimaju ga s rezervom budući da se uspoređuju privremeni i konačni podaci. Lipanjskom prirastu zaposlenih najviše su pridonijele pravne osobe u kojima radi oko 85 posto ukupno zaposlenih. One su zabilježile 11.900 osoba više nego prethodni mjesec, najviše u djelatnosti pružanja smještaja, pripreme i usluživanja hrane te u trgovini. Kao kuriozitet ističu da je ponovo treća djelatnost koja ima najveći apsolutni mjesečni prirast radnika javna uprava i obrana. Broj djelatnika se pak smanjio u prerađivačkoj industriji za 443 osobe. Još samo za srpanj, kad za njega stignu podaci, očekuju rast zaposlenosti, i možda za kolovoz, no uz znatno nižu dinamiku, nakon čega prognoziraju šestomjesečno razdoblje ponovnog pada. Na razini godine bit će, vjeruju, zabilježena vrlo slaba dinamika rasta koju bi, kažu, bolje opisala riječ stagnacija od riječi oporavak.   >>Nezaposlenih je manje zbog rasta turizma, ali i iseljavanja >>Hrvatska među zemljama EU s najvećim padom stope nezaposlenosti 