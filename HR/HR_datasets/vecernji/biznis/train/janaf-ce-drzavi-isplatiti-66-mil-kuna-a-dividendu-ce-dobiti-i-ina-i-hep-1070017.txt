Nakon što je ostvario najveću neto dobit u povijesti od čak 233,5 milijuna kuna, Janaf je najavio isplatu visoke dividende. Dobra je to vijest za državu koja je kroz nekoliko agencija i institucija većinski vlasnik tvrtke koja upravlja naftovodima. Uprava predvođena Draganom Kovačevićem odlučila je isplatiti 66,6 milijuna kuna svojim vlasnicima pri čemu će po dionici isplaćivati 66,1 kunu. Novac ide DUUDI-ju koji će dobiti ukupno 32 milijuna kuna, a njegov dodatni fond CERP imat će 17,5 milijuna kuna koristi od ove isplate, dok je za DAB raspoređeno oko 4,3 milijuna kuna. Vlasnici dionica u Janafu su i Ina i HEP pa će tako Ina s 11,8 posto udjela zaraditi od Janafa 7,8 milijuna kuna, a HEP-u će na račun sjesti 3,6 milijuna kuna dividende. Veći dio dobiti Janaf zadržava kako bi mogao nastaviti ulaganja. Tako se zadržava 155 milijuna kuna dobiti, a planirane investicije premašit će pola milijarde kuna. Cilj je Janafa nastaviti s graditi podzemni naftovod do Krka u što je uložena i većina novca iz 2015. u kojoj je ukupno u ulaganja plasirano 338,6 milijuna kuna. >> Janaf s MOL-om potpisao ugovor o transportu nafte vrijedan 100 milijuna kuna 