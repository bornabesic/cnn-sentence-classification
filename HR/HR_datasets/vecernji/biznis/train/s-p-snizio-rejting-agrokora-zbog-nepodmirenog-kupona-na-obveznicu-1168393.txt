Agencija Standard&Poor's (S&P) snizila je u ponedjeljak kreditni rejting Agrokora sa CC/negativno/C na SD/--/SD, zbog tog što koncern 1. svibnja ove godine nije platio kupon na svoju 300 milijuna eura vrijednu obveznicu, koja dospijeva 2019. godine. Ta rejting agencija navela je da je 6. travnja Hrvatska donijela Zakon o postupku izvanredne uprave u trgovačkim društvima od sistemskog značaja za RH, koji ograničava Agrokoru plaćanje kamata ili glavnice po njegovim dugovima tijekom idućih 12 mjeseci. Ističe i da je, prema standstill sporazumu koji je Agrokor potpisao s najvećim kreditorima, plaćanje bankovnih dugova trenutno zamrznuto. "Prema našim kriterijima, smatramo da je sve ovo gore navedeno jednako stečaju, jer ne očekujemo da će Agrokor biti u stanju podmirivati svoja dugovanja unutar razdoblja počeka od 30 dana", kaže se u priopćenju S&P-ja. Vezano za 300 milijuna dolara vrijednu obveznicu koncerna koja stiže na naplatu 2020. te za 325 milijuna eura vrijednu obveznicu s dospijećem 2020., u toj agenciji napominju da nepodmirivanje višeg duga iznad 20 milijuna eura za Agrokor predstavlja događaj neizvršavanja novčanih obveza. Dodaju da s obzirom na novi zakon u Hrvatskoj, ne očekuju da će koncern biti u stanju provesti plaćanja temeljem tih obveznica u idućih 12 mjeseci. U S&P-ju pojašnjavaju da su rejting Agrokora snizili na 'SD' umjesto na 'D' jer slovenski Mercator (čija je imovina izvan imovine grupe) i dalje podmiruje svoje financijske obveze. Agencija, koja je već 5. travnja ove godine snizila rejting Agrokora na 'CC', navodi i da će trenutno važeći rejting 'SD' ostati na snazi sve dok se financijske obveze koncerna ne restrukturiraju. 'SD' rejting označava nemogućnost podmirivanja dugova u nekim područjima, i još je jedan korak dublje u neinvesticijski rejting Agrokora. U odnosu na Moody's, S&P sada drži Agrokorov rejting još niže. Agencija Moody's snizila je 11. travnja kreditni rejting Agrokora za jedan stupanj, sa Caa1 na Caa2 te podigla vjerojatnost njegova stečaja sa Caa1-PD na CA-PD, zadržavši negativne izglede. sa Caa1 na Caa2 te podigla vjerojatnost njegova stečaja sa Caa1-PD na CA-PD, zadržavši negativne izglede. 