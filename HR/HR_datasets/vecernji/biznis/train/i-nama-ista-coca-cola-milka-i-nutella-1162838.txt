Dubravka Šuica, potpredsjednica Odbora za vanjske poslove Europskog parlamenta (AFET) i zamjenska članica Odbora za okoliš, javno zdravstvo i sigurnost hrane (ENVI), sudjelovala je na konferenciji „No more double standards in foodstuffs“ u organizaciji zastupnika Pavela Poca i zastupnice Dariane Sarbu, potpredsjednika Odbora za okoliš, javno zdravstvo sigurnost hrane (ENVI) u Europskom parlamentu, javlja ured za odnose s javnošću Europske pučke stranke. Zastupnica Šuica u protekle tri godine, između ostaloga, bavi se temom razlika u proizvodima na jedinstvenom europskom tržištu te je tijekom tog perioda kroz brojne načine pokušala podignuti svijest i pokrenuti debatu na europskoj razini o ovom problemu. Podsjetimo, uz podršku 45 zastupnika iz Hrvatske, Slovenije, Poljske, Italije, Njemačke, Češke, Slovačke, Rumunjske, Grčke, Mađarske, Bugarske i Finske, prije nekoliko tjedana pokrenula je dvije inicijative kojima je podnijela zahtjev za raspravom na dnevnom redu plenarne sjednice i zahtjev za donošenje zakonodavnog prijedloga o reviziji zakonodavstva hrane u Europskoj uniji kako bi se stalo na kraj diskriminaciji potrošača i kako bi se uklonili dvostruki standardi u kvaliteti proizvoda koji se prodaju u zemljama Europske unije.  "Sve više istraživanja i dokaza upućuju na to kako postoji jasna razlika u kvaliteti i sastojcima prehrambenih i drugih proizvoda istog pakiranja i istog proizvođača, a očekuju se i rezultati najnovijeg istraživanja u Hrvatskoj. Ne želimo biti građani drugog reda, već želimo živjeti u jedinstvenom zajedničkom europskom tržištu. Inzistiram da svi građani Europe zaslužuju jednake standarde. Vidjeli smo na nedavnom primjeru dogovora o ukidanju roaminga uklanjanje razlika među državama članicama i povezivanje građana Europske unije. Potrebno je poduzeti konkretne korake kako bi se stalo na kraj diskriminaciji potrošača, a to je moguće izmjenom zakonodavstva“. Na konferenciji je također sudjelovala i predstavnica iz Komisije Marie-Parie Benassi koja je rekla kako je povjerenica Europske komisije za pravosuđe, zaštitu potrošača i ravnopravnost spolova Vera Jourova svjesna rezultata istraživanja koje su provele slovačke i druge vlasti i naglasila kako je povjerenica razumjela da je potrebno djelovanje Komisije po ovom pitanju. Komisija je započela prikupljanje informacija od zemalja članica i razgovore s nadležnim službama kako bi riješili probleme diskriminiranja potrošača i dvostrukih standarda u kvaliteti proizvoda.  Dvojna kvaliteta prehrambenih proizvoda bila je i jedna o točaka dnevnog reda sastanka Vijeća AGRIFISH, odnosno ministara EU za poljoprivredu i ribarstvo u Bruxellesu 6. ožujka 2017. godine, na kojoj je hrvatski ministar poljoprivrede Tomislav Tolušić aktivno podupro ovu inicijativu.   >> Europarlamentarci godišnje sa strane zarade i do 18 milijuna eura >> Senator McCain u Hrvatskoj. Susreo se s predsjednicom Grabar-Kitarović 