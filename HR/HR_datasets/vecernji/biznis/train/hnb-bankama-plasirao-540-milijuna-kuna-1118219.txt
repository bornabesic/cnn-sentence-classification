Hrvatska narodna banka (HNB) danas je na redovnoj obratnoj repo aukciji bankama plasirala 540 milijuna kuna po fiksnoj repo stopi od 0,3 posto, objavljeno je iz središnje banke. Na 39. obratnu repo aukciju od početka godine, kojom središnja banka utječe na kunsku likvidnost na financijskom tržištu, pristigle su ponude banaka u ukupnom iznosu od 540 milijuna kuna, a HNB je prihvatio sve prispjele ponude. Datum namire je 5. listopada, a reotkupa 12. listopada. U srijedu, 5. listopada dospijeva, pak, 40 milijuna kuna, koje je središnja banka plasirala poslovnim bankama na prošlotjednoj redovnoj repo aukciji, također po fiksnoj repo stopi od 0,30 posto. S redovnim tjednim obratnim repo aukcijama HNB je započeo krajem rujna prošle godine, a od sredine veljače središnja je banka započela i sa strukturnim obratnim repo aukcijama, kojima otvara bankama pristup dugoročnijim izvorima kunske likvidnosti po kamatnoj stopi konkurentnoj ostalim izvorima kunske likvidnosti banaka, pri čemu se kao kolateral prihvaćaju dužnički vrijednosni papiri izdavatelja iz Hrvatske. Time strukturne repo operacije omogućavaju bankama da intenzivnije i uz povoljnije uvjete kreditiraju gospodarstvo i stanovništvo u domaćoj valuti. Ukupni učinak planiranih strukturnih operacija ovisit će o zanimanju banaka za ovaj mehanizam monetarne politike, a uoči održavanja prve aukcije iz HNB-a su učinak preliminarno procijenili približno jednakim spuštanju stope obvezne pričuve za jedan postotni bod, odnosno oko tri milijarde kuna kroz četiri najavljene aukcije za ovu godinu. Središnja je banka do sada održala tri strukturne obratne repo aukcije (u veljači, svibnju i srpnju) te do sada putem tog instrumenta bankama plasirala ukupno 945,9 milijuna kuna. Na prve dvije strukturne obratne repo aukcije fiksna je stopa iznosila 1,8 posto, dok je treća aukcija održana uz sniženu fiksnu stopu od 1,4 posto.  