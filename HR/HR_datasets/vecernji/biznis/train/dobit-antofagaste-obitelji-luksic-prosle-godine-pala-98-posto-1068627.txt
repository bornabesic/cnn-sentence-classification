Tamni oblaci nadvili su se nad rudarskom kompanijom Antofagasta u vlasništvu najbogatije čileanske obitelji hrvatskih korijena Lukšić koja je u Hrvatskoj vlasnik turističke kompanije Plava laguna. Antofagasta je jučer objavila da neće isplatiti dividendu jer je dobit srezana 98 posto zbog znatnog pada cijene bakra na svjetskom tržištu. Uštede, uštede Razlog je usporavanje potražnje Kine, jednog od vodećih svjetskih potrošača bakra. Cijena te sirovine u siječnju je pala na najnižu razinu u posljednjih šest i pol godina. Tijekom prošle godine cijena je oslabjela za četvrtinu, što je najveći godišnji pad od 2008. godine. No, iako im proizvodnja bakra sudjeluje s 90 posto u prihodima, kompanija je osjetila i pad cijene željezne rudače. K tome, na rezultat su se odrazili i sporovi u vezi sa zaštitom okoliša. U takvim okolnostima neto dobit Antofagaste – jednog od 10 najvećih svjetskih proizvođača bakra – istopila se sa 422,4 milijuna dolara u 2014. na samo 5,5 milijuna dolara. Pokazatelj profitabilnosti – dobit prije oporezivanja, amortizacije, kamata i deprecijacije (EBITDA) – smanjen je više od 58 posto, na 891 milijun dolara. Prihodi su pritom istodobno pali 34 posto, na 3,4 milijarde dolara. Loši rezultati nagnali su upravu kompanije da ove godine uštedi dodatnih 160 milijuna dolara, a kapitalne izdatke snizi za 260 milijuna dolara. Sukladno rezultatima, dioničari te rudarske kompanije ne trebaju računati na dividendu u ovoj godini, barem zasad. Naime, Antofagasta je objavila da će odluka o dividendi biti donesena ovisno o rezultatima iz izvješća u kolovozu, ali i cijeni bakra. – U ovim teškim vremenima smatram da investitori ne trebaju previše gledati na dividendu – izjavio je za Bloomberg glavni izvršni direktor Diego Hernandez koji je za CNBC dodao kako ne očekuje oporavak cijene bakra tijekom ove godine. Slobodan pad dionica Međutim, skromnija dividendna politika nije ništa neobično među rudarskim kompanijama u posljednje vrijeme. Tako je Glencore još prošle godine odlučio da neće isplatiti novac dioničarima, dok su rudarski divovi BHP Billiton i Rio Tinto prošloga mjeseca najavili smanjenje iznosa dividende. Osim dividendom, investitori nemaju razloga biti zadovoljni ni izvedbom dionice na burzi. Izlistana u Londonu, dionica Antofagaste prošle je godine pala gotovo 40 posto. Tijekom ove godine dijelom se oporavila ojačavši 15 posto. Međutim, gotovo cijeli ovogodišnji oporavak jučer je izbrisan jer je Antofagasta tijekom trgovanja gubila i 10 posto.  