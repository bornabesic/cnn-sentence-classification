Pula se  može pohvaliti novom atrakcijom, prvim hrvatskim muzejom maslinarstva „Museum Olei Histriae“. Kuća istarskog maslinovog ulja otvorena je na 500 četvornih metara, svoj sadržaj predstavlja na 12 jezika, a posjetitelji mogu doznati kako se maslina sadila i obrađivala nekad, kako se to radi danas, te birana istarska ulja kušati i kupiti. ”Željela sam ispričati priču o tradiciji, bogatstvu, mogućnostima, blagu koje imamo.Istra to zaslužuje jer je na samom vrhu po kvaliteti ekstra djevičanskih maslinovih ulja u svijetu. Svi naši posjetitelji mogu degustirati istarska ulja uz edukaciju pravilnog kušanja. Uvjerena sam da smo ovdje počeli pisati jednu uspješnu kulturološku i gastro priču”, kaže o projektu vrijednom dva milijuna kuna Lorena Boljunčić, inicijatorica projekta i vlasnica Kuće istarskog maslinovog ulja. Svemu su prethodila, kako objašnjava, brojna putovanja na kojima je otkrivala mjesta i projekte koji su turistima prenosili tradiciju na moderan i zanimljiv način. Nakon toga je bio dovoljan jedan slučajni posjet starom obiteljskom masliniku... Adaptacija i uređenje interijera potrajalo je nešto više od godinu dana. Kuća istarskog maslinovog ulja smještena je, inače, u prostorima nekadašnje Arena Trikotaže i podijeljena je na muzejski dio, te degustacijski i prodajni prostor, a adaptacija i uređenje interijera trajali su nešto više od godine dana. Degustacije istarskih maslinovih ulja, inače, vodi Lena Puhar O'Grady, diplomirana povjesničarka umjetnosti i arheologinja iz maslinarske obitelji s certifikatom kušačice maslinovog ulja. Župan Istarske županije Valter Flego podsjetio je na otvorenju da su Istrani dvije godine zaredom prvaci svijeta u maslinovom ulju."Istra je 1999. imala samo 250 tisuća stabala maslina, a danas ih ima 1,5 milijun, što nije slučajnost. Ne želimo biti prosječni, već najbolji pa i u proizvodnji maslinovog ulja. Ovaj projekt je odličan i uvjeren sam u njegov uspjeh", kazao je Flego. Gradonačelnik  Pule  Boris  Miletić  kaže  kako je današnji turizam turizam doživljaja.  "To  ovaj  muzej i mogućava, Lorena je do sada već realizirala turističke  projekte  u našem gradu, a ovo je jedan ogroman korak naprijed. Sretan sam kad vidim da ljudi imaju vjere i hrabrosti uložiti u svoj grad", poručio je Miletić. 