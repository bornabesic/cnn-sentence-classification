Bosna i Hercegovina ima tri javna elektroprivredna poduzeća koja dominantno djeluju na prostorima koji su nacionalno podijeljeni još u ratu. Elektroprivreda Republike Srpske javno je poduzeće na prostoru tog bosanskohercegovačkog entiteta, dok u Federaciji BiH djeluju kao javna poduzeća Elektroprivreda Bosne i Hercegovine i Elektroprivreda Hrvatske zajednice Herceg-Bosne. Zadnjih deset godina iz ovih javnih poduzeća izuzeta je djelatnost prijenosa električne energije. Dok EP BiH dominantno pokriva većinski bošnjačka područja, EP HZHB dominira na prostorima gdje su Hrvati većina. Usprkos formalnoj liberalizaciji tržišta električne energije u BiH, spomenute tri javne elektroprivrede glavni su „igrači“, a utjecaj entitetskih vlasti na njih više je nego očit, od postavljanja upravljačkih struktura do odluka o izgradnji novih objekata i raspodjeli dobiti. EP HZHB je formalno dioničko društvo, ali 90 posto vlasništva je državni (federalni) kapital. HEP svojim proizvodnim kapacitetima pa i distributivnom mrežom najviše dodirnih točaka ima s EP HZHB-om. Nedavno je dogovorena i tješnja suradnja, ali bilo što više od toga, u smislu preuzimanja dijela vlasništva, nije realna opcija, niti se o tome uopće razgovara. Naime, HEP i EP HZHB su u listopadu prošle godine potpisali sporazum o poslovnoj suradnji. – Ove će tvrtke prema sporazumu zajednički realizirati  projekte gradnje obnovljivih izvora energije s fokusom na hidroelektrane, vjetroelektrane i sunčane elektrane kao i suradnju na CHE Čapljina. Isto tako, surađivat će  pri kupoprodaji električne energije i pomoćnih usluga sustava na regionalnom tržištu, a nastavit će daljnji razvoj i suradnju na provedbi programske aplikacije Billing. U razvoju i planiranju distribucijske mreže uvođenjem novih naprednih brojila razmijenit će iskustva i znanja – navedeno je u priopćeno nakon potpisivanja sporazuma. Ono što HEP neupitno veže uz BiH je korištenje hidroakumulacije Buškog jezera, zbog čega HEP plaća naknade lokalnim zajednicama Livna i Tomislavgrada, na čijem teritoriju se akumulacija nalazi. >> Dobrović: Stavljanjem HEP-a na burzu steći će se uvjeti da ojača 