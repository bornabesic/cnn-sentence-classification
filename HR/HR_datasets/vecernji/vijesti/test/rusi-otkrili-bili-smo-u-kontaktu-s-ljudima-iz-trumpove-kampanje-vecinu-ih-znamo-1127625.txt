Novoizabrani američki predsjednik Donald Trump tijekom kampanje se nije libio hvaliti ruskog predsjednika Vladimira Putina, zbog čega ga je protivnica Hillary Clinton optužila da je Putinova lutka. Trump je to demantirao, no novo otkriće s ruske strane ide u prilog toj teoriji. Naime, kako prenosi Reuters, zamjenik ruskog ministra vanjskih poslova danas je za Interfax rekao da je ruska vlada tijekom kampanje bila u kontaktu s članovima Trumpove političke ekipe. - Bilo je kontakata - rekao je Sergej Rjabkov. - Radimo to i radili smo tijekom izborne kampanje. Rjabkov je naglasio da će se ti kontakti nastaviti te da je ruska vlada poznavala i bila u kontaktu s mnogim Trumpovim najbližim suradnicima, koje nije imenovao. - Očito, znamo većinu ljudi iz njegovog tima. Ti ljudi uvijek su bili u centru pažnje u SAD-u i držali su visoke pozicije - rekao je Rjabkov. FBI je tijekom posljednjih nekoliko mjeseci ispitivao optužbe o sumnjivoj suradnji Trumpa ili njegovih ljudi s Rusima ili ruskim tvrtkama, ali nisu našli dovoljno dokaza za otvaranje pune istrage. >> Što je Putin poručio Trumpu u brzoj čestitki 