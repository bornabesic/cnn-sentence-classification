Nakon jednomjesečne stanke, Hrvatski sabor je danas aktualnim prijepodnevom poče proljetno zasjedanje, a premijer Andrej Plenković i članovi Vlade odgovorili su na 40-tak zastupničkih pitanja. Treća sjednica u mandatu premijera Andreja Plenkovića traje do petka 7. travnja, a tijekom 34 plenarna dana, zastupnici će, ako je suditi po 50 točaka dnevnog reda koji će se "u hodu" i proširiti, odraditi opsežan posao. Pred zastupnicima će se tako naći različita revizijska izvješća, izvješće o radu Državnog odvjetništva, Plan usklađivanja hrvatskog zakonodavstva s pravnom stečevinom EU itd. 13.33 - Ministar zdravstva Milan Kujundžić najavio je da bi radovi na izgradnji jedinstvene dječje bolnice mogli početi iduće godine. Po onome što pripremamo, vjerujem da bi projekti mogli biti spremni do kraja godine, a ovisno o lokaciji, u sljedećoj bi mogli započeti s radovima, odgovorio je ministar HDZ-ovu Ivanu Ćeliću. Kujundžić je rekao da su razmatrane potencijalne lokacije, a da bi idealna, uvjetno govoreći, bila lokacija započete sveučilišne bolnice u Blatu koja, istina, površinom prelazi potrebe dječje bolnice. Dakle, razmotrit će se tu lokaciju ili pak nekoliko drugih u Zagrebu, a koje su to, sada bi bilo ishitreno govoriti, kazao je ministar. Potpredsjednica Vlade Martina Dalić poručila je kako je Vladin Akcijski plan za rasterećenje gospodarstva, koji poduzetnicima donosi uštedu od 1, 5 milijardi kuna na godišnjoj razini, tek prvi korak u smanjivanju administrativnih tereta i troškova. Plan sadrži 104 mjere i ne ukida ni jednu obvezu vezanu uz javni interes i pravila poslovanja, odgovorila je Dalić u HDZ-ovu zastupniku Andriji Mikuliću (HDZ). Potvrdila je kako se do konca godine kani osigurati tehničke i druge pretpostavke da se poduzeće može osnovati potpuno elektronički bez papira, javnobilježničke ovjere, biljega i žigova. SDP-ov Mirando Mrsić tvrdi da je taj Plan napuhan, a uštede nerealne, Vladu proziva da štedi na zdravlju radnika. Akcijski plan je u suprotnosti s politikom EU, a Vlada je odlučila "krenuti skalpelom" na sustav koji se bavi ljudima, njihovim zdravljem i sigurnošću te sigurnošću građana jer se snižavaju zdravstveni i sanitarni standardi, tvrdi Mrsić. Premijera pita hoće li zbog smanjenja zaštite na radu, biti osobno odgovoran za porast smrtnih slučajeva, ozljeda na radu.... Premijer mu odgovara da su svi higijenski, odnosno standardi javnog zdravstva, sukladni međunarodnim standardima, te nema koraka unazad, koji bi ugrozio sigurnost hrane ili javnog zdravstva. Ne budite tako dramatični da će se povećati smrtnost zbog mjera za rasterećenje hrvatskog zakonodavstva, poručio je Mrsiću. Ne želimo sustav koji će opteretiti građane, a ne postizati ciljeve, rekao je ministar zaštite okoliša Slaven Dobrović zastupnici Ines Linić Strenja (Most) govoreći o Planu gospodarenja otpadom do 2022. koji je nedavno donijela Vlada. Sada smo u prilici ići punim mahom u izgradnju modernog sustava gospodarenja otpadom, a to znači izgradnju cirkularnog društva, rekao je Dobrović te najavio da će se vrlo brzo ići s programima edukacije građana i drugih sudionika, kao i u obilazak svih lokalnih i regionalnih jedinica gdje će se dogovoriti konačni objekti i pozicije. 12.40 - SDP-ov Damir Tomić pitao je premijera hoće li zbog plagiranja rada smijeniti ministra znanosti i obrazovanja Pavu Barišića, no Plenković je odgovorio kako je ta priča "prenapuhana" te poručio da ministar Barišić uživa njegovo povjerenje. - Stali ste u njegovu obranu unatoč činjenici da je i sam priznao, a u međuvremenu je i Odbor za etiku u znanosti utvrdio njegovu krivnju, a hrvatski znanstvenik Ivan Đikić poslao je priopćenje s dokumentima koji ukazuju na proširenu praksu plagiranja i neetičkih radnji koje je pronašao u znanstvenom radu gospodina Barišića - prozvao je Tomić premijera. Plenković mu je pojasnio kako je detaljno proučio sporni Barišićev znanstveni članak te da je Barišić i sam o tome dao vrlo jasna pojašnjenja. - Bez obzira što u javnosti postoji očito prijepor jednog dijela znanstvenika u akademskoj zajednici s drugim dijelom mislim da je pitanje jedne male reference u jednoj fusnoti dignuto na razinu ljudskog, znanstvenog političkog, moralnog integriteta dr. Pave Barišića. Ja ga poznajem, dao sam mu povjerenje da bude član ove vlade, ima iskustva u radu ministarstva kojim se bavi i ima važne zadaće koje treba obavljati. Riječ je o resoru koji je bitan za hrvatsku budućnost, za našu konkurentnost, našu djecu... Ono što je radio u protekla tri mjeseca radio je predano, stručno, angažirano, sa srcem i želi pridonijeti Hrvatskoj. Ne bih želio da jedna mala, da li tiskarska ili druga greška nanese osobnu štetu, a pridonese destabilizaciji u funkcioniranju vlade. Što se mene tiče, neće. To vam kažem vrlo jasno i vrlo odgovorno - poručio je Plenković. Mišljenja je, kazao je, i da je taj problem "apsolutno prenapuhan". - Ne želim ulaziti u motive i interese političkih stranaka jer njih mogu razumjeti, ali ako su brojna povjerensta na sveučilištima u Splitu i Zagrebu decidirano i jasno odlučivala o toj temi ne vidim zašto bismo godinama nakon objave prve verzije njegovog članka imali ovako veliku raspravu o temi koja je previše eksponirana u javnosti i ne zaslužuje ni ovakvo vrijeme ni energiju da se njome bavimo. Od ministra Barišića očekujem da se bavi prioritetnim temama, a to je obrazovna reforma - zaključio je premijer Plenković. Tomić je, nezadovoljan Plenkovićevim obrazloženjem, prozvao vladu da je zaustavila program reformi te je ustvrdio kako im je "copy paste metoda u školama prihvatljiva". 11.13 – Peđa Grbin (SDP) rekao je da je Goran Marić karijeru gradio na argumentiranom kritiziranju privatizacije u Hrvatskoj, a sada se od njega ne može čuti ni glasa. Pitao ga je podržava li privatizaciju HEP-a radi nacionalizacije Ine. Marić je rekao da je Ina oduvijek bila gospodarski gigant i poslovni subjekt od strateške važnosti te da takvi centri zahtijevaju odgovornost i stručnost, ali da su u Ini nedorasli pojedinci izvršavali vježbe projektiranih šteta. – Ina je traumatizirana ne samo od 2003. nego i znatno više od 25 godina – rekao je Marić. Dodao je da se ova Vlada nije odrekla Ine, da je njegov stav o nužnosti otkupa dionice Ine poznat, kao i o HEP-u. – Ali podržavam uključivanje HEP-a i drugih poslovnih subjekata u proces reotkupa Ine – rekao je Marić. Grbin je rekao da je očekivao kao odgovor ''da'' ili ''ne'', a dobio je "litaniju". -- Vi očito namjeravate provesti odluku premijera, napraviti sve potrebno da bi se privatizirao HEP i očito kao ministar radite nešto što biste kao zastupnik osuđivali – rekao je Grbin. 11.05 – Josip Salapić (HDSSB) pitao je ministra zdravstva Milana Kujundžića kako će riješiti problem KBC-a Osijek, čiji su dijelovi oštećeni u nevremenu. Otkrio je da je bolnica morala otkazati 15 operativnih zahvata zbog štete na opremi. Kujundžić je pohvalio osoblje te rekao da se nastavilo s operacijama u drugim dvoranama, a da su za druge operacije dogovorene operacije u Zagrebu. Rekao je da su pripremljena sredstva te da će se vrlo brzo krenuti u izvedbu popravka u Osijeku, ali i u drugim sredinama. 10.55 – Sabina Glasovac (SDP) rekla je da Vlada potpuno ignorira preuzete obveze prema zaposlenicima javnih službi te pitala Plenkovića je li Vlada svjesna posljedica po proračun ako to i dalje bude činila. Plenković je rekao da u ovoj fazi nisu postigli dogovor, ali da je jučer razgovarao s jedinom od čelnika sindikata te da će i dalje razgovarati. Pali ste na prvom testu. Zaista vjerodostojno Sabina Glasovac premijeru Plenkoviću – Vjerujem da će dijalog dovesti do kompromisa i do rješenja koje će biti kvalitetno i dobro i koje će izbjeći neke najavljene sudske postupke – rekao je Plenković. – Stvari su poprilično jasne. Ne želite – odgovorila mu je Glasovac, dodajući da će dovesti državu u situaciju da ljudi koji nose sustav na sudu traže pravdu. – Oni će zasigurno te tužbe dobiti, a to će RH stajati pet milijardi kuna jer ste vi to odlučili. Koštat će vas više nego da ste ispunili obveze prema tim ljudima – rekla je Glasovac. – Pali ste na prvom testu. Zaista vjerodostojno – zaključila je. 10.48 – Petrov je nazvao ministra državne imovine Gorana Marića Gordan Maras, što je izazvalo smijeh u Saboru. 10.32 – Gordan Maras (SDP) također je postavio pitanje Plenkoviću o kupnji Ine i zamolio ga da mu ne odgovori tako da kaže da je HEP i dalje hrvatska tvrtka jer je prodano samo 25 posto jer bi se tako moglo prodati 25 posto NP-a Krke, Brijuna... – Za mene je to ista stvar. I to je ono što vi radite – rekao je Maras. Plenković je rekao da treba racionalizirati raspravu te da se to može samo ako se postigne politički dogovor o povratu Ine u hrvatske ruke i o politici i modelu koji ne bi kreirao novi javni dug. – Zar ne mislite da bi bilo logično da neka druga Vlada u novom kontekstu možda iskoristi tu studiju i neke njezine pozitivne aspekte pa da IPO, koji će generirati tržište kapitala, stvori pozitivnu gospodarsku atmosferu, zainteresira institucionalne ulagače, a HEP sigurno jest atraktivna energetska kompanija. Govoriti ovako javno o cijeni kompanija čije su dionice izlistane na burzama, znate i sami, bili ste ministar, da to nije osobito mudro i da se to ne radi. Bitno je to što je ovaj model najprimjereniji i najpripremljeniji, dijelom zahvaljujući i radu vaše vlade – rekao je Plenković. – Nemam nikakvih insinuacija koje bi se mogle svoditi na ono o čemu vi govorite. Vjerujem kolegama u Vladi, Saboru i vama. Imam povjerenja u hrvatske institucije, ne bojim se donositi odluke. Ako vi sutra na okruglom stolu nađete bolje rješenje, zašto ne, dajte sugestiju, budite sasvim precizni. Ako imate to rješenje, dajte ga, vrlo ću ga rado saslušati. Želim da se ovaj proces vodi transparentno i u što širem političkom konsenzusu – rekao je Plenković. Maras je odgovorio da je i Sanader vjerovao sebi i u zastupnike HDZ-a. – I vidite kako je to završilo. Kada nema transparentnosti, koliko što košta, koje su namjere iza toga, onda je teško steći povjerenje, pogotovo nakon što ste na tome već dvaput pali – rekao je Maras, pitajući Plenkovića zašto bi mu građani vjerovali. – Zar samo zato što sve vi dobar dečko iz Zagreba? – upitao ga je Maras. Poručio je da će inzistirati na referendumu jer želi da građani odluče o tome. – Nemojte oko ovoga glumiti Sanadera, ponašajte se odgovorno, nemojte misliti da su vaša rješenja jedina moguća – rekao je Maras, kojemu je u tom trenutku zbog isteka vremena predsjednik Sabora Božo Petrov isključio mikrofon. 10.13 – Ministrica gospodarstva Martina Dalić rekla je, odgovarajući na pitanje Andrije Mikulića (HDZ), da je svrha akcijskog plana smanjiti preveliku normiranost i prekomjerne troškove koji opterećuju poduzetnike. Akcijski plan, rekla je, predstavlja prvi korak u smjeru smanjivanja administrativnog tereta i nepotrebnih troškova, a da se istodobno zadrže svi standardi i kvalitete poslovanja i ispunjavanja društvene odgovornosti. – Sto četiri mjere ovog plana ne ukidaju i ne eliminiraju ni jedan standard, ni jednu obvezu, ali način na koji se tim obvezama udovoljava želi se učiniti jeftinijim i jednostavnijim – rekla je Dalić. 10.06 – Plenković je, odgovarajući na pitanje nezavisnog Željka Lackovića, rekao da u procesu privatizacije Ine ima mnogo odgovornih, ali da je najmanje odgovorna njegova Vlada. Poručio je da je njihova ambicija da imamo dvije snažne energetske kompanije koje će osigurati energetsku neovisnost Hrvatske. 9.58 – Namjeravate li održati obećanje i povesti državu u kupnju dionica Ine od MOL-a? – pitao je Davor Bernardić premijera. – Hrvatska ima nekoliko strateških kompanija. Mislim da smo svi suglasni da je Ina jedna od njih. Priča s Inom proteklih 15-ak godina izrazito je kompleksna, donijela je niz problema i otvorenih pitanja. Ova Vlada bavi se Inom od prvog dana mandata. Kao što se sjećate, nakon niza godina održali smo sastanak s upravom, konzultacije s hrvatskim predstavnicima... Želimo da nakon presude arbitražnog suda u Ženevi svi zajedno postignemo širok politički konsenzus o otkupu udjela MOL-ovih dionica u Ini. To je dobro za gospodarstvo, Inu, energetsku sigurnost Hrvatske – rekao je Plenković. Dodao je da je to u političkom smislu najbolje rješenje i za međudržavne odnose s Mađarskom, susjednom i prijateljskom državom, i za naše gospodarstvo, i funkcioniranje Ine. Plenković je rekao da nije čuo bolji model od ideje IPO-a: 25 posto minus jedna dionica HEP-a. – Oni koji poznatu korporativno upravljanje znaju da upravo tako Hrvatska kao vlasnik HEP-a i sa "75 posto plus jedna dionica" zadržava sva ključna prava u upravljanju HEP-om bez ikakve prodaje nacionalnog bogatstva. Naprotiv, tako bi se ostvarili viši standardi korporativnog upravljanja HEP-om koji je profitabilan, kvalitetan i koji bi mogao tako pomoći da otkupimo MOL-ove dionice u Ini. Vlada je otvorena za dijalog sa svim akterima, spremni smo saslušati druge prijedloge, ali ovo nam se u ovom trenutku čini najprimjerenijim modelom – rekao je Plenković. Bernardić je rekao da nije bilo javne rasprave te da ideja o ovom modelu "ne drži vodu". – Za novac od prodaje četvrtine HEP-a ne može se kupiti pola Ine – rekao je Bernardić, dodajući da možda postoji nešto što Plenković zna, a javnost ne zna, te da možda postoji još jedan tajni plan HDZ-a s mađarskom vladom. Rekao je da će HEP-u trebati bar dvije godine za IPO. – Nećemo dopustiti da preko leđa Ine otimate vrijednost HEP-a – rekao je Bernardić. – Umjesto da se kroje nekakvi tajni planovi, pozivam vas da se o tome razgovara i da se o važnim nacionalnim pitanjima konzultirate s opozicijom – rekao je Bernardić. 9.50 – Boris Milošević (SDSS) pitao je ministricu regionalnog razvoja Gabrijelu Žalac što namjerava poduzeti kako bi operativno posvetili dužnu pozornost potpomognutim područjima. Žalac je odgovorila da namjeravaju otvoriti upravu za potpomognuta područja. – Pola teritorija RH zapravo pripada potpomognutim područjima. Smatram da posebnu pozornost trebamo posvetiti upravo tim krajevima – rekla je Žalac, dodajući da je predviđeno i donošenje zakona o potpomognutim područjima. Milošević je rekao da samo formiranje uprava neće riješiti probleme tih područja, ali da je to dobar korak. 9.44 – Sedam novih točaka uvršteno je u dnevni red te je utvrđen kvorum. Izglasan je hitni postupak za tri točke, uključujući Prijedlog zakona o potvrđivanju ugovora između Vlade RH i Vlade Mađarske o razmjeni i uzajamnoj zaštiti klasificiranih podataka. Ivan Pernar odmah je rekao da je protiv te da bi svi zakoni trebali ići u redovnoj proceduri. 9.38 – Sjednica je započela izvođenjem himne i minutom šutnje za branitelje i civilne žrtve Domovinskog rata. >> Plenković: Pitanje nestalih i danas je jedno od najbolnijih pitanja u Hrvatskoj. Predsjednica: Razni emisari etiketiraju Hrvatsku >> Petrov o proteklih 25. godina Hrvatske: 'Uvijek može bolje, bilo je i određenih propusta, ali, nažalost, takav je život' 