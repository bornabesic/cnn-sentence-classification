Sjeverna Koreja optužila je u utorak SAD da dovodi korejski poluotok na rub nuklearnog rata, pošto su američki strateški bombarderi preletjeli to područje u sklopu vojnih vježbi s Južnom Korejom. Dva supersonična bombardera B-18 Lancer raspoređena su u vrijeme pojačanih napetosti zbog ustrajanja Sjeverne Koreje na nuklearnom i raketnom programu, unatoč UN-ovim sankcijama i pritisku SAD-a. Južnokorejsko ministarstvo obrane priopćilo je da je cilj vježbi odvratiti Sjevernu Koreju od novih provokacija i pripremiti se za mogući novi nuklearni test Pyongyanga. Sjeverna Koreja je objavila da su bombarderi izveli "vježbu bacanja nuklearnih bombi na strateške ciljeve" na njezinu teritoriju u vrijeme kada Trump i "ostali američki ratni huškači svim silama žele izvesti preventivni udar". "Ta bezobzirna vojna provokacija gura korejski poluotok na rub nuklearnog rata", prenijela je državna novinska agencija KCNA. Trump je u utorak upozorio da je moguć "veliki, veliki sukob" sa Sjevernom Korejom, a Kina je prošli tjedan ucijenila da bi situacija na poluotoku mogla izmaći kontroli. SAD je u tamošnje vode poslao napadačku flotu okupljenu oko nosača zrakoplova USS Carl Vinson, a američki dužnosnici su u utorak objavili da je proturaketni sustav THAAD u Južnoj Koreji dosegnuo operativnu fazu. 