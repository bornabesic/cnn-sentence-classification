Božo Petrov podnio je ostavku na mjesto predsjednika Sabora nakon što je za opoziv ministra financija Zdravka Marića glasovalo 75 zastupnika, a protiv je bilo 75 zastupnika! Nije bilo suzdržanih zastupnika, a Željko Glasnović nije glasovao. Zdravko Marić ostaje ministar financija jer oporba nije prikupila dovoljan broj glasova. Tijek dana pratite u nastavku: 14.09 – Predsjednik Hrvatskog sabora Božo Petrov (Most) podnio je ostavku na tu funkciju rekavši kako je podnosi zbog zaštite digniteta Sabora i kako bi pokazao maksimalnu odgovornost, dok je premijeru Andreju Plenkoviću poručio da nema politički legitimitet pa bi najpoštenije rješenje bili novi izbori. "Zbog zaštite digniteta Hrvatskog sabora pokazujem maksimalnu odgovornost i podnosim ostavku na dužnost predsjednika Sabora", rekao je Petrov nakon dvosatne stanke koja je uslijedila nakon što ministru financija Zdravku Mariću nije izglasano nepovjerenje. Andrej Plenković je indirektno stao u zaštitu svega što se događalo u Agrokoru, a što je izazvalo potres gospodarskog i političkog sustava u Hrvatskoj, rekao je Petrov. Plenković, ustvrdio je, nema politički legitimitet voditi Vladu jer nema podršku 76 zastupnika, a i sadašnja Vlada je krnja. "Glasovanje o Zdravku Mariću jedan je od najtužnijih dana u Saboru, gdje su narušeni svi moralni i demokratski principi, a otvorilo se pitanje političkih pritisaka za ostvarivanje političkih interesa", rekao je Petrov. Petrov je zahvalio zastupnicima na suradnji tijekom njegova predsjedanja, kao i građanima. "Hvala na povjerenju, nastavit ću se boriti za demokratsko društvo, gdje neće biti kulta velikog vođe, niti će kriminal i korupcija biti dio najvažnijih institucija u Hrvatskoj", poručio je Petrov. Potom je HDZ-ov potpredsjednik Sabora Željko Reiner sjeo na mjesto Bože Petrova. – Molim vas da napravimo stanku kako bi se stranke konzultirale o ovom izvanrednom događaju koji se dogodio – kazao je Reiner, na što je SDP-ovac Peđa Grbin kazao da je povrijedio Poslovnik.  – Vi više niste potpredsjednik Sabora jer nema parlamentarne većine. Molim vas da se dignete i udaljite se s mjesta koje neopravdano i nezakonito zauzimate – kazao je Grbin. Reiner mu je odgovorio da se danas nije glasovalo o povjerenju Vladi.  –  Nije bilo glasovanja o tome postoji li većina u Saboru. Ovdje sam zato da se dogovorimo oko stanke da se stranke mogu dogovoriti kako dalje funkcionirati u Saboru. Nekima odgovara izazvati saborsku, ustavnu i krizu u zemlji, ali većini građana to ne odgovara. Odgovara im dogovor koji bi omogućio daljnje funkcioniranje Sabora – rekao je Reiner i predložio stanku od 30 minuta. Grbin mu je najavio da će od Odbora tražiti odluku o tom potezu Reinera. Potom je Reiner odredio stanku od pola sata. HDZ-ov Branko Bačić potom je tražio stanku od pola sata da bi se stranke dogovorile. Stanku su tražile i druge stranke.  13.50 – Neovisni saborski zastupnik Željko Glasnović, koji je uoči pojedinačnog glasovanja o nepovjerenju ministru financija Zdravku Mariću napustio sabornicu, izjavio je da neće biti "ničija korisna budala", "ni lijevog ni desnog krila Udbe" "Ovo je samo mimikrija pluralne demokracije. Kolateralna žrtva ovog svega je hrvatski narod. Ja nisam do sada vidio, a prošlo je 20 godina od Domovinskog rata, da je pokrenuta ijedna ključna – neću reći reforma, ali ključna promjena – pa da imamo funkcionalnu pravnu državu", kazao je Glasnović. Opširnije OVDJE 13.27 – Nakon što Hrvatski sabor danas nije izglasao nepovjerenje ministru Zdravku Mariću, premijer Andrej Plenković ustvrdio je da su stranke koje su pokrenule u Saboru izglasavanje nepovjerenja Mariću doživjele poraz, ocijenivši kako je na djelu pokušaj destabilizacije hrvatskih institucija, dok on i HDZ nude stabilnost. – HDZ i ja osobno spremni smo na izbore i nudimo političku stabilnost – poručio je Plenković na konferenciji za novinare u Banskim dvorima. Odbacio je tvrdnju predsjednika Sabora Bože Petrova da je glasovanje u Saboru pokazalo kako Vlada nema parlamentarnu većinu, istaknuvši da je teret prikupljanja dovoljnog broja glasova bio na onima koji su pokrenuli inicijativu izglasavanja nepovjerenja Mariću.    Oni su doživjeli poraz, istaknuo je Plenković ustvrdivši da Most pokušava u medijima širiti "monstruoznu konstrukciju" da Vlada štiti kriminal u Agrokoru. "To je najniži spin koji imamo prilike gledati u medijskom prostoru i tema kojom se koriste u predizborne svrhe", poručio je premijer. Opširnije OVDJE 13.26 – Hrvatski sabor usvojio je dva Mostova zakona, izmijenio je Zakon o arhivima i arhivskom gradivu te dopunio Zakon o HRT-u, dok je odbio izmijeniti Zakon o Hrvatskoj narodnoj banci, s prijedlogom izmjena koje bi omogućile da u HNB uđe državna revizija. Nakon što nisu prošle izmjene Zakona o Hrvatskoj narodnoj banci (protiv je bilo 68, 17 za, dok je osam bilo suzdržanih) predsjednik Sabora Božo Petrov kratko je ironično poručio "Čestitam". Opširnije OVDJE 13.00 – Predsjednik Kluba zastupnika SDP-a Arsen Bauk kazao je da sa Sauchom nije bio u kontaktu prije današnjeg glasovanja.  – Naravno da političko iskustvo govori kada netko ne kontaktira s vama... On je danas došao u saborsku dvoranu, a da prije toga nije došao u naš Klub. Onima malo iskusnijima bilo je jasno kako će to završiti. O njegovim motivima ne bih govorio – kazao je Bauk, piše televizija N1. Bauk je kazao da je nakon ovog glasovanja jasno da Zdravko Marić ostaje ministar i da HDZ nema većinu.  12.16 – Tomislav Saucha kazao je da je svjestan što je napravio kada je glasovao protiv i time odlučio da Zdravko Marić ostane ministar financija.  Na pitanje je li ga HDZ kupio, rekao da odbija takvu insinuaciju. – Nadam se, kada prođu izbori, da će se stvoriti neka normalna parlamentarna većina i zbog toga sam glasovao protiv. Ako nakon lokalnih izbora bude išta ovisilo o meni, tada ćemo vjerojatno ići na izbore – rekao je Saucha te dodao da su "neki inzistirali" da dođe na glasovanje.  – To nisu bili ovi za koje sam glasovao – rekao je Saucha te dodao da je njegova politička karijera završila onog trenutka kada je pokrenut kazneni postupak protiv njega.  – Ovo je bila tehnička, a politička podrška. Očekujem da se nakon lokalnih izbora stvori neka normalna većina - kazao je Saucha.  12.06 – Zdravko Marić ostaje ministar financija, inicijator njegova opoziva – oporbeni SDP nije, naime, u Hrvatskom saboru uspio skupiti 76 zastupničkih ruku potrebnih za njegov opoziv, skupio je jednu manje. Protiv Marićeva opoziva glasovao je Tomislav Saucha, predstojnik ureda bivšeg premijera Zorana Milanovića (SDP) osumnjičen u aferi dnevnice. Od 151 zastupnika, za Marićev opoziv glasovalo je njih 75, isto toliko ih je bilo protiv, a suzdržan nije bio nitko, s tim da nezavisni Željko Glasnović nije glasovao, izašao je iz sabornice. – Utvrđujem da ministru Mariću nije iskazano nepovjerenje, ali nije utvrđena ni parlamentarna većina – konstatirao je predsjednik Hrvatskog sabora i odredio dvosatnu stanku, zbog čega su prosvjedovali HDZ-ovi zastupnici.Ne možete po poslovniku odrediti stanku dužu od 30 minuta – rekao je Petrovu potpredsjednik Sabora Željko Reiner. Marićevu opozivu, uz HDZ i partnere, usprotivio se i Tomislav Saucha, bivši SDP-ov zastupnik i predstojnik kabineta SDP-ova premijera Zorana Milanovića, osumnjičen u aferi dnevnice. Protiv je bio i nezavisni Željko Lacković koji je do sinoć najavljivao da će biti za opoziv.  11.50 – Počelo je glasovanje o izglasavanju nepovjerenja ministru financija Zdravku Mariću. Zastupnici su glasovali pojedinačno, odnosno tajnik sjednice je prozivao, a oni su govorili jesu li za, protiv ili suzdržani. Zanimljivo je da je bivši SDP-ovac Tomislav Saucha glasovao protiv prijedloga za opoziv Marića.  11.44 – Zastupnici su potvrdili i povratak u Sabor Branimira Glavaša i triju bivših Mostovih ministara Vlahe Orepića, Slavena Dobrovića i Ivana Kovačića, a glasali su protiv izmjena Zakona o HNB-u.  11.35 – Potom se krenulo u glasovanje o drugim raspravljenim zakonima.  11.20 – Napeto i kaotično, Hrvatski sabor je, pola sata prije podneva te nakon sastanka parlamentarnih klubova, počeo glasovanje o ranije raspravljenim točkama, nakon čega bi ponovno trebala uslijediti stanka. U dnevni red još nije uvršten Mostov prijedlog da se Sabor sam raspusti. Na sastanku klubova većina zastupnika pozvala se na situaciju od prošle godine kada je za raspuštanje dano 76 potpisa, dakle više nego ih ima ovaj put (11), pa ćemo zastupnicima dati mogućnost da daju potpise ako to žele, ali nakon što se Sabor očituje o povjerenju ministru financija Zdravku Mariću, rekao je predsjednik Sabora Božo Petrov. Žestoko su se na Petrova obrušili HNS-ov predsjednik Ivan Vrdoljak, ali i Ivan Lovrinović (PH). Zar je moguće da toliko želite sjediti na tom mjestu, unatoč tome što postoji 79 potpisa protiv vas, čuvajte dignitet predsjednika Sabora, rekao je Petrovu i pozvao ga da se "makne" s tog mjesta. Lovrinović je Petrova prozvao za "faraonsko ponašanje". Ovim činom faraonskog ponašanja pretvorili ste ovo u nasilje. Doktore Petrov, dajte nam pravo da govorimo na temelju ranije zatraženih stanki, zatražio je Lovrinović, poručujući Petrovu da ne pretvara sabornicu u psihijatrijski odjel, čiji je šef. Petrov odbacuje prozivke i tumači kako po bi, da hoće, po Poslovniku imao pravo bez glasovanja odluku o samoraspuštanju uvrstiti u dnevni red. 11.10 – Završio je sastanak Klubova u Saboru.  11.06 – Ili će se pronaći nova parlamentarna većina. Ili idemo u nove izbore. Kada, pod kojim uvjetima, ovisi o razrješenju ovoga proceduralnog rašomona koji imamo – rekao je HDZ-ov saborski zastupnik Zlatko Hasanbegović za televiziju N1 i dodao da ne može biti dio parlamentarne većine koju čine SDP i HNS.  Na pitanje ima li HDZ većinu od 76 ruku, Hasanbegović je kazao da ne sudjeluje u tim konzultacijama. – Jasno sam rekao da ću svoje stajalište o novoj parlamentarnoj većini iznijeti kada se dozna tko će biti u toj većini i Vladi. Ne mogu biti dio iste parlamentarne većine koju bi činili zastupnici HNS-a – kazao je Hasanbegović te dodao kako ne zna tko će biti u većini.  10.52 – Hrvatski sabor, koji treba odlučivati o SDP-ovu prijedlogu opoziva ministra financija Zdravka Marića, još nije nastavio zasjedanje iako je ono bilo najavljeno za 10 sati. Naime, još uvijek traje sastanak predstavnika parlamentarnih stranaka o Mostovu prijedlogu da se Sabor sam raspusti. Informacija sa sastanka nema, a na saborskim se hodnicima moglo čuti kako je zapravo došlo do pat-pozicije jer ni SDP niti HDZ navodno nemaju potrebnih 76 ruku. 10.44 – Stanka u Saboru, iako je bilo najavljeno da će trajati pola sata, traje već sat vremena. Još uvijek je u tijeku sastanak klubova zastupnika.  10.35 – Na početku sjednice Vlade premijer se osvrnuo na jučerašnju raspravu u Saboru o izglasavanju povjerenja ministru financija Zdravku Mariću.   – Postoje stranke u Hrvatskoj koje su u stanju bez ikakvog dokaza ostaviti dojam da je kolega Marić za nešto kriv i da treba snositi neku odgovornost. U svom političkom životu to neću dopustiti, takvu vrstu diskvalificiranja i takvu vrstu političkog i medijskog pretjerivanja kolegi koji je pokazao da je izrazito stručan, da je pridonio fiskalnoj konsolidaciji zemlje, da je pridonio rastu BDP-a, smanjenju javnog duga, proračunskog manjka, većoj zaposlenosti, a osobito u komunikaciji s međunarodnim institucijama i u pozitivnoj slici o Hrvatskoj – rekao je Plenković i dodao: – Kolega Marić je pokazao da je kompetentan, za mene nije postojala ni najmanja dilema da ga trebamo i hoćemo braniti, to se zove politička lojalnost i uvjerenje u ono što radimo. Kolege iz Mosta nemaju tu vrstu razmišljanja, oni su bez ikakve rasprave digli ruke protiv nastavka povjerenja svom kolegi, to ne može proći bez reakcije i odgovora. Takav stav imam danas, imat ću ga i ubuduće, da je kolega Marić je bio ministar Mosta u ovoj Vladi ponio bih se jednako i branio bih ga – zaključio je Plenković. Opširnije OVDJE  9.44 – Odazvat ćemo se sastanku Klubova – kazao je predsjednik HNS-a Ivan Vrdoljak nakon što je u Saboru na početku zasjedanja određena stanka kako bi klubovi zastupnika razgovarali o prijedlogu Mosta o raspuštanju Sabora. – Stav HNS-a je jasan. Prvo se treba glasovati o ministru Mariću pa o predsjedniku Sabora, a potom Plenković mora pokazati jasnu većinu, u kojoj mi nećemo biti. Tada ćemo vidjeti treba li raspustiti Sabora – kazao je Vrdoljak.  – Glasat ćemo za razrješenje Marića i Petrova i protiv novog predsjednika Sabora – dodao je Vrdoljak.  9.37 – Predsjednik Sabora Božo Petrov jutros je nastavio sjednicu Sabora. – Lijepo vas je vidjeti u ovolikom broju. Hrvatska javnost ponosna je na vas – kazao je Petrov na početku sjednice Tražim stanku od pola sata i predlažem sastanak predstavnika parlamentarnih stranaka da se dogovorimo o Mostovu prijedlogu, rekao je predsjednik HDZ-ova Kluba Branko Bačić nakon što je predsjednik Sabora Božo Petrov predložio da se ta točka uvrsti u dnevni red. Bačićevu zahtjevu priključili su se i ostali parlamentarni klubovi, pa je Petrov odredio polusatnu stanku. 9.32 – Predsjednik HSS-a Krešo Beljak kazao je da će pet zastupnika te stranke glasovati za opoziv Zdravka Marića i da će glasovati za raspuštanje Sabora kada ta točka dođe na dnevni red. 9.22 –  Pola sata prije nego što će u Hrvatskom saboru krenuti odlučivanje o SDP-ovu prijedlogu da se opozove ministar financija Zdravko Marić, sastao se Klub HDZ-a na koji je stigao i premijer Andrej Plenković koji je SDP-u ponovno poručio da je na njima da skupe 76 ruku za Marićev opoziv. "Neka skupe 76 ruku", uzvratio je premijer na novinarski upit hoće li Marić nakon današnjeg glasovanja ostati ministar. – Ministar Marić pokazao je da je izvrstan ministar, da je uvijek radio samo za javni interes – rekla je ministrica kulture Nina Obuljen Koržinek koja nije ulazila u procjene o Marićevu ostanku, odnosno opozivu. Zlatko Hasanbegović najavljuje kako će njegov glas biti protiv SDP-ova prijedloga. – Potpuno jasno, riječ je o oporbenoj inicijativi koja je zadobila drugu konotaciju u ovim okolnostima, ali načelno gledano moj glas ne može nikada biti u skupini glasova koji pripadaju SDP-u i HNS-u – rekao je Hasanbegović novinarima. Suglasio se s time da je rasprava o Mariću neizravno i rasprava o premijeru Plenkoviću. – Ovo je rasprava o ključnom pitanju – postoji li parlamentarna većina. To je temeljno pitanje koje stoji iza svih ovih naoko proceduralnih pitanja – rekao je zastupnik koji na pitanje postoji li ta većina odgovara "to ćemo vidjeti". "Parlamentarna većina uvijek će imati moj glas, naravno pod temeljnim uvjetom tko će činiti tu većinu – poručio je Hasanbegović. 9.21 – Miroslav Šimić iz Mosta kazao je za televiziju N1 da se procjenjuje da će biti 76 zastupnika protiv Marića. 9.20 – Tomislav Saucha stigao je u Sabor! 9.13 – SDP-ovac Arsen Bauk rekao je da nema informaciju o tome hoće li Saucha doći na glasovanje. – Ako ne bude 76 protiv, to je znak da nemaju većinu – rekao je Bauk o glasovanju Mariću. 9.10 – Tri bivša Mostova ministra – Vlaho Orepić, Slaven Dobrović i Ivan Kovačić mogu se vratiti u saborske klupe, potvrdilo je u četvrtak ujutro saborsko Mandatno-imunitetno povjerenstvo (MIP). Povjerenstvo je, naime, formalno odobrilo da spomenutima prestane mirovanje zastupničkih mandata, koje su ''zamrznuli'' kada su otišli u izvršnu vlast. Orepiću i Dobroviću mandati prestaju mirovati 10. svibnja, Kovačiću dan kasnije. Zakon propisuje da se mandat aktivira osam dana od dana podnošenja zahtjeva za aktivaciju, pa kako je Kovačić to napravio dan kasnije od kolega, dan kasnije će mu se i aktivirati. Povratkom bivših ministara u zastupničke klupe, iz njih će otići njihove zamjene Davor Romić, Ljubica Ambrušec i Maro Kristić. MIP je spomenute odluke donio ekspresno, u manje od pet minuta, i u nazočnosti samo člana Mosta i HDZ-ovih članova. MIP-ovu odluku još treba potvrditi i Hrvatski sabor. 9.00 – Oporba je jučer popodne izbrojila 77 ruku za opoziv ministra financija Zdravka Marića, no tu su naveli i bivšeg SDP-ovca Tomislava Sauchu kojeg danima nema u Saboru niti se kome javlja.  Noćas u ponoć taj je broj pao na 76 kada je nezavisni Željko Lacković promijenio mišljenje. Iako je prvo rekao da je za opoziv Marića, noćas je u sabornici kazao kako ipak neće tako glasati jer je Mostov Nikola Grmoja medijima govorio kako ga Most, ako glasa za ostanak Marića, neće podržati u utrci za župana na lokalnim izborima. Grmoja mu je tada odgovorio kako ga nije ucjenjivao time, već samo ustvrdio kako ga Most u slučaju da Lacković stane uz Marića ne može podržavati. I SDP-ov Gordan Maras poručio je Lackoviću da nije nikada čuo "gluplju ispriku". Neslužbeno doznajemo da Saucha dolazi na glasovanje. 8.59 – HDZ-ov saborski zastupnik Josip Đakić jutros je kazao za televiziju N1 da oporba nema dovoljno glasova za smjenu ministra financija Zdravka Marića i da je HDZ skupio dovoljno glasova za smjenu predsjednika Sabora Bože Petrova i postavljanje na njegovo mjesto HDZ-ovca Gordana Jandrokovića. 8.50 – U tijeku je i sjednica Kluba zastupnika SDP-a    