Hrvatskom veleposlaniku u Beogradu Gordanu Markotiću u utorak je uručena nota srbijanskog ministarstva vanjskih poslova u kojoj se najoštrije prosvjeduje zbog poništenja osuđujuće presude nadbiskupu Alojziju Stepincu, što službeni Beograd smatra rehabilitacijom fašizma i ustaške NDH te podsjeća da UN i EU izričito zabranjuju restauraciju fašizma i fašistoidnih ideologija. "Republika Srbija užasnuta je rehabilitacijom nacističke ustaške NDH. Stepinčeve riječi na Uskrs 1941. godine da je 'NDH stvorena Božjom milošću, mudrim i požrtvovnim radom Poglavnika (Pavelića) i ustaškog pokreta te voljom naših saveznika (Hitlera i Mussolinija)', kao i da je 'NDH najznamenitiji događaj u životu hrvatskog naroda', najbolje govore i o Stepincu i o onima koji ga rehabilitiraju", navodi se u prosvjednoj noti upućenoj Hrvatskoj. Kako je ocijenjeno, Vlada Republike Hrvatske i hrvatska državna tijela svojim javnim nastupima i priopćenjima te odlukom o poništenju presude nadbiskupu Stepincu, koju je direktor Centra 'Simon Wiesenthal' iz Jeruzalema Efraim Zuroff nazvao sramnom, "daju izravno podršku onim snagama u Hrvatskoj koje su protiv pomirenja i stabilnosti u regiji i koje zastupaju poglede na svijet suprotne osnovnim civilizacijskim tekovinama kao i temeljima na kojima su uspostavljene UN i EU". Dalje se navodi da "rehabilitiranje vikara genocidnog režima NDH, čiji su 'svećenici' i 'časne sestre' bili zapovjednici koncentracijskih logora Jasenovac i Jastrebarsko koji je na suđenju poslije Drugog svjetskog rata cinično branio nasilno prevođenje više od 200.000 Srba iz Hrvatske u katoličanstvo riječima da 'nije riječ o pokrštavanju, već o vjerskom prijelazu', stvara klimu i raspoloženje koji rezultiraju napadima na Srbe". Kao primjer napada na Srbe navode se grafiti "poput onih u SPC-u u Rajevu selu kod Gunje: 'ovo je NDH', 'metak u lubanju, to je najbolje Srbinu'“. U prosvjednoj noti srbijanski MVP "izražava zabrinutost zbog antisrpskog raspoloženja koje je prisutno u RH i posljednjih se godina nesmetano razvija s jasnom tendencijom eskalacije" te navodi kako je veliki broj etnički motiviranih incidenata u kojima su žrtve Srbi. U noti se tvrdi da je samo ove godine u Hrvatskoj registrirano 26 incidenata i slučajeva govora mržnje prema Srbima te da je za to odgovorna država Hrvatska koja "ne kažnjava počinitelje incidenata, ne izlaže ih javnoj osudi i ne izražava potrebnu brigu prema žrtvama". "Posebnu zabrinutost MSP RS izražava zbog toleriranja i nekažnjavanja osoba koje kontinuirano u javnosti afirmiraju ustaški pozdrav 'Za dom spremni'", istaknuto je u prosvjednoj noti srbijanskog ministarstva. Istodobno, u noti se ističe kako Srbija smatra da se dobrosusjedski odnosi s Hrvatskom trebaju razvijati "na poštovanju temelja i tekovina antifašističke Europe, nastalih poslije 2. svjetskog rata, koji su ugrađeni u europske integracijske dokumente" te se poručuje da će se Srbija uvijek "protiviti društvenim pokretima i pojavama koji glorificiraju i koriste simbole po kojima su karakteristični nacizam i fašizam", koje su narodi posvećeni slobodi i antifašizmu pobijedili 9. svibnja 1945. godine. Uz prosvjednu notu Radiotelevizija Srbije prenosi i izjavu šefa diplomacije Ivice Dačića koji je, na pitanje o tome što će se dogoditi ako Hrvatska ne prihvati notu, kazao da je nota "samo forma" te da je njena bit da bude objavljena. Hrvatski MVP: "Neprihvatljive izjave" srbijanskih dužnosnika Hrvatsko Ministarstvo vanjskih i europskih poslova (MVEP) uputilo je u ponedjeljak prosvjednu notu Srbiji zbog "neprihvatljivih izjava" srbijanskih dužnosnika o poništenju presude kardinalu Alojziju Stepincu. Prije toga zagrebački sud poništio je u petak presudu Stepincu kojom su ga bivše komunističke vlasti 1946. osudile na 16 godina zatvora zbog suradnje s ustaškim režimom u Nezavisnoj Državi Hrvatskoj. Srbijanski predsjednik Tomislav Nikolić ocijenio je da Hrvatska time "zatrpava jame u koje su ustaše pokapale Srbe" i riskira da ostane bez potpore civiliziranog svijeta, a premijer Aleksandar Vučić tim je povodom nazvao Stepinca "jednim od ključnih ideologa najgore nacističke vlasti na europskom tlu". Na Zrinjevcu smatraju da se tim izjavama na neprimjeren i revizionistički način ocjenjuju Hrvatska i djelovanje njezinih institucija, što predstavlja izravnog miješanje u unutarnja pitanja susjedne zemlje. Stepinca je u rujnu 1946. tadašnje Javno tužilaštvo NR Hrvatske, temeljem "Zakona o krivičnim djelima protiv naroda i države", optužilo da je surađivao s talijanskim i njemačkim okupatorom te ustaškim režimom u NDH, za nasilno katoličenje pravoslavaca, za pomaganje ustaškom režimu, ali i neprijateljsku propagandu nakon kraja rata. Presuda nadbiskupu Alojziju Stepincu iz 1946. poništena je jer grubo krši sadašnja i tadašnja temeljna načela materijalnog i procesnog kaznenog prava civiliziranog dijela čovječanstva, zaključio je sud obrazloživši odluku o reviziji presude kojom je Stepinac kažnjen sa 16 godina zatvora i prisilnog rada te petogodišnjim gubitkom političkih i građanskih prava. >> Oštre riječi iz Srbije: 'Hrvatskoj ćemo uputiti prosvjednu notu zbog rehabilitacije fašizma' 