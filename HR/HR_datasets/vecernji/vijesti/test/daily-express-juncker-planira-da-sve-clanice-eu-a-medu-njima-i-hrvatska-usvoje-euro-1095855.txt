Europska komisija nakon Brexita želi osigurati da sve članice Europske unije, među kojima i Hrvatska, usvoje euro, piše britanski list Daily Express, a njemački Frankfurter Allgemeine Zeitung navodi kako Komisija namjerava ubrzati dovršenje monetarne unije.  "(Predsjednik Europske komisije) Jean-Claude Juncker, kako se vjeruje, odlučio je osigurati da svaka država članica koristi euro nakon što je narod Britanije glasovao za Brexit 23. lipnja", piše Daily Express u utorak. Juncker želi "ubrzati europsku integraciju tako što bi preostalih osam zemalja koristile euro", kaže list navodeći Bugarsku, Hrvatsku, Češku, Dansku, Mađarsku, Poljsku, Rumunjsku i Švedsku. Njemački list Frankfurter Allgemeine Zeitung isto tako piše da prema njegovim informacijama EK želi ubrzati "dovršenje" monetarne unije.  "S obzirom na predstojeći Brexit  Europska komisija želi okončati dosadašnju 'EU s višestrukim valutama'", piše u nedjelju FAZ, pozivajući se na izvore bliske Junckeru. "Osim toga, monetarna unija trebala bi se 'tješnje povezati'." Prema navodima lista, za euro nadležni potpredsjednik, Latvijac Valdis Dombovskis, trebao bi sada preuzeti i resor financijskog tržišta od britanskog povjerenika Jonathana Hilla koji je odstupio, i to za stalno, a ne samo privremeno. Dombrovskis bi, kaže FAZ, trebao imati ne samo koordinirajuću ulogu kao dosada kao potpredsjednik nego biti sam nadležan za resor financijskog tržišta. Regulacija financijskog tržišta trebala bi biti snažnije usmjerena na monetarnu uniju, kaže list. On bi također zadržao i mjesto povjerenika za euro. 