Čak milijun i šezdeset i četiri tisuće slobodnih radnih mjesta nudi se ovog trenutka na njemačkom tržištu rada. Prema podacima tamošnjeg Instituta za istraživanje tržišta rada, ovo je povijesni rekord, Njemačka nikada nije imala toliku potrebu za novim radnicima. Najviše se traže obrtnici Njemački mediji navode kako su objavljeni podaci zapravo vjetar u leđa za one koji su novi život odlučili potražiti baš u Njemačkoj, a među njima je i nemali broj Hrvata. Objavljena brojka, među ostalim, otkriva i drugu stranu “politike otvorenih vrata” koju je Angela Merkel provodila prema migrantima s Bliskog istoka i sjeverne Afrike, koji su također popunili pojedina radna mjesta. U usporedbi s prvim tromjesečjem prošle godine, na njemačkom tržištu rada je oko 4000 radnih mjesta više. Od kandidata za posao očekuju se različite vještine, a najviše se traže informatičari, matematičari, elektrotehničari, zavarivači, metalski radnici, električari, ortopedi i njegovatelji. Zanimljivo je kako se za 64 posto poslova traži završena zanatska škola, dok je za 13 posto oglašenih poslova potrebno imati visoku stručnu spremu, odnosno završen fakultet. Za 20 posto poslova nije potrebna nikakva edukacija. Razlika između istoka i zapada Istraživanje Instituta pokazuje i kako je veći dio radnih mjesta, čak 77 posto ili 824 tisuća, u zapadnoj Njemačkoj, dok bivša istočna, komunistička Njemačka bilježi pad populacije i manji rast gospodarstva, pa time i otvorenih radnih mjesta, kojih je prema najnovijim podacima 240 tisuća. Alexander Kubis, iz Instituta za istraživanje tržišta rada, kazao je kako je najveća potražnja u malim i srednjim poduzećima koja traže educirane, specijalizirane i sposobne radnike. Ovaj radnički bum u Njemačkoj predviđa kako će država krajem 2017. godine imati otprilike 45 milijuna zaposlenih, što je 670.000 više nego lani. U svemu tome, pokazuje statistika, udio je imao i imigrantski val, kao i činjenica da se sve više žena i starijih osoba uspješno zapošljava. Bum i u proračunu Ovakav trend zapošljavanja odrazit će se i na punjenje njemačkog proračuna, pa će tako samo u ovoj godini biti 7,9 milijardi eura više nego što je planirano, a do 2021. taj će se višak popeti do 54,1 milijarde eura, objavio je jučer njemački ministar financija Wolfgang Schäuble.   - informatičari - matematičari - elektrotehničari - zavarivači - metalci - električari - ortopedi - njegovatelji 