Nastavlja se politička kriza s hrvatskom Vladom. Nakon što je jučer potpredsjednik Vlade i čelnik Mosta Božo Petrov rekao da Most neće sudjelovati u preslagivanju i da su njihova opcija izbori, prvi potpredsjednik Vlade i šef HDZ-a Tomislav Karamarko sinoć je iznenadio izjavom da bi najbolje bilo da iz Vlade iziđu i premijer Tihomir Orešković i Božo Petrov, ali i on sam. Razvoj događaja s političkom krizom pratite u nastavku: 23.44 – Uz Zdravka Marića, najozbiljniji kandidat za novog mandatara postao je Domagoj Milošević, javlja RTL. Navode kako se Tomislav Karamarko s Miloševićem večeras sastao u jednom zagrebačkom hotelu nedaleko od Karamarkova stana. RTL je snimio Miloševića kako napušta mjesto sastanka. 22:48 – Predsjednik HSS-a Krešo Beljak izjavio je da se politička zavrzlama rasplete prijevremenim izborima, a HSS će izaći samostalno. Također, smatra da prije toga treba pričekati osobu koja je sposobna za premijera i vidjeti hoće li se pojaviti taj "Superman". Više pročitajte ovdje. 21.40 – Lider Živog zida Ivan Vilibor Sinčić nazvao je Radimira Čačića lažovom. – Kaže Čačić kako u Saboru svi pregovaraju sa svima i da lažu oni koji tvrde drukčije. Čačiću lažove. Živi zid ne pregovara ni s kime, niti će ikada pregovarati – napisao je Sinčić na Facebooku, poručujući Čačiću da bi radije umro nego pregovarao s vama. 21.35 – Tri "odmetnuta" zastupnika Mosta – Ivan Lovrinović, Juro Martinović i Ivica Mišić – odlučili su osnovati svoj Klub zastupnika u Saboru. Ivan Lovrinović rekao je, odgovarajući u Dnevniku Nove TV je li dio većine koju slaže HDZ, da će to ovisiti o dvije stvari – programu i ljudima koji će se predstaviti odnosno ponuditi za nove ljude koji će voditi vladu. Rekao je da je njemu, Martinoviću i Mišiću najvažnije provođenje programa. Je li mu prihvatljiv Zdravko Marić za premijera? – Gospodina Marića poznajem kao staloženog, mirnog čovjeka koji se ne zalijeće. Međutim, nikome nećemo dati povjerenje. Prije svega, mora se sjesti. Mi nismo ni s kim razgovarali ni o programu, a nećemo se voditi nikakvim ponudama za ovo ili ono mjesto jer takvih ponuda, da smo htjeli, bilo je već prilikom izbora vlade i izglasavanja proračuna – rekao je Lovrinović, dodajući da nije razmišljao ni razgovarao o tome da sâm bude u Vladi. – Ako nema racionalnog rješenja, mi smo u stanju biti sami i onda se ionako ide na izbore. Mi od izbora ne bježimo – rekao je Lovrinović. 21.30 – Radimir Čačić rekao je danas na RTL-u da ima 10 posto šanse da se sastavi nova Vlada te da nikakvo preslagivanje ne dolazi u obzir. Čačić je rekao da su novi izbori vrlo opasni. – Znam da opozicija hoće na vlast, pa što god to koštalo državu. Ali, ako ne možemo formirati ozbiljnu vladu, ne ovo što sad imamo, to je tragično, onda novi izbori, što prije – zaključio je Čačić. 21.25 – Živi zid danas je objavio da ne pregovara ni s kim te da Radimir Čačić laže. – Kad Milan Bandić pak kaže da se neke ljude iz politike ne može istjerati "bez kolca", valjda je svjestan da govori o sebi – objavio je Živi zid na Facebooku. 20.44 – Peđa Grbin kazao je gostujući u RTL-u Danas kako će zastupnici Mosta sutra morati donijeti odluku – podržati Tihomira Oreškovića ili glasovati za raspuštanje Sabora. Grbin je rekao da će imati toliko potpisa da će kolege iz Mosta morati donijeti odluku hoće li glasovati za ostanak Oreškovića ili će glasovati za raspuštanje Sabora. – To će biti jedine dvije opcije na stolu. Odluka je u konačnici njihova – rekao je Grbin. 20.08 – HDZ-ov ministar regionalnog razvoja i fondova EU Tomislav Tolušić, kojeg se spominje kao mogućeg mandatara, rekao je za Dnevnik Nove TV da bi prihvatio tu dužnost. Naime, na pitanje što će učiniti ako ga predsjednik HDZ-a pozove da bude novi mandatar odgovorio je: – Ja ću zahvaliti i to prihvatiti. Tolušić je također rekao da će novi premijer, bio to on, Zdravko Marić, Oleg Butković ili netko drugi, odraditi dobar posao. 19.50 – SDP bi pobijedio na izborima, pokazuju rezultati ankete RTL-a nakon svih 10 obrađenih izbornih jedinica. SDP bi dobio 59 mandata HDZ ima 48, MOST 12, a Živi zid čak 11. IDS ostaje na 3, HDSSB, HNS i Bandićeva stranka po 2 zastupnika, a HSS ima jedan mandat. SDP bi pobijedio u šest, a HDZ u četiri izborne jedinice. Više čitajte ovdje. 19.09 – Izvori bliski premijeru navode da će se premijer Orešković javnosti obratiti u petak poslijepodne, javlja N1. Prema dosadašnjim njegovim izjavama, on se ne planira povući. Međutim, teško da može spriječiti opoziv u Saboru, a velike su šanse i da bi oporbi mogla proći inicijativa za raspuštanje Sabora. 17.53 – Milijan Brkić danas je na Facebooku poručio da novi izbori ništa neće riješiti, da je vrijeme za dogovor s punom odgovornošću prema Hrvatskoj te da je vrijeme da se svi oni koji odlučuju o budućnosti Hrvatske prestanu brinuti o sebi samima. Više pročitajte ovdje. 16.43 – HNS-ova Anka Mrak-Taritaš želi da HDZ dokaže da ima 76 zastupnika potrebnih za preslagivanje nove većine. – Lijepo je biti samouvjeren, ali i ja bih se referirala na izjavu gospodina Petrova – da vidimo kojih je to 76 – rekla je. Više čitajte ovdje. 16.31 – Zamjenik predsjednika Hrvatske demokratske zajednice Milijan Brkić izjavio je danas u Kninu da u HDZ-u nema raskola te da će HDZ na čelu „nove saborske većine“ predložiti mandatara, odnosno nadležna stranačka tijela zajedno s njihovim koalicijskim partnerima, a javnost će o tome biti informirana. Više pročitajte OVDJE. 16.15 – Ranko Ostojić rekao je da je raspuštanje Sabora najbolje rješenje. – Pozvat ćemo ne samo oporbu, ne samo našu koaliciju već i sve odgovorne zastupnike koji smatraju da je to izlaz iz ove sramote i agonije – rekao je Ostojić. Više pročitajte OVDJE. 15.01 – Cijela situacija nastala je zbog političke neodgovornosti samo jedne osobe. Dali smo više od jedne šanse HDZ-u. Nudio sam osobno i svoju glavu, a sad više ne znam ni zašto. Sve se to odbilo. Neka HDZ podastre tih 76 zastupnika ili dâ novog prvog potpredsjednika Vlade. Ako to nemaju, idemo na izbore. Neka se postroje u Saboru i pokažu da ne blefiraju. Više pročitajte OVDJE. 14.49 – U 16 sati SDP-ovci dolaze u Sabor i počinju skupljati potpise za raspuštanje 8. saziva Hrvatskog sabora. Ranije su govorili da se u to neće upuštati dok ne budu sigurni da će prikupiti dovoljan broj glasova. 14.35 – Zastupnik talijanske nacionalne manjine Furio Radin tvrdi da nikakvo preslagivanje nije opcija u ovim okolnostima. – Sa mnom nitko nije stupio u kontakt. Svašta se priča po Saboru, ali ovo sam čuo od vas. Što se mene osobno tiče, ja sam dao svoju izjavu: što prije izbori, to bolje – rekao je Radin. Može li se zamisliti da bude u Vladi s HSP AS-om, zanimalo je novinare. – Ja ne mogu zamišljati ništa u ovom trenutku, osim da budem ponovno kandidat na izborima u 7. ili 9. mjesecu – kaže Radin. 14.15 – Božo Petrov najavio je da će se u 15 sati obratiti javnosti. 13.45 – SDSS-ov Milorad Pupovac, za kojeg se špekulira da bi mogao biti novi potpredsjednik Vlade, demantirao je takve priče. – Morali bismo znati nešto o tome o čemu vi govorite da bismo mogli odgovoriti u čemu ćemo sudjelovati. Mi čujemo da se o tome govori, čujemo da postoji inicijativa u tom smislu, ali mi ne sudjelujemo u tome i ne vidimo još pretpostavki za tu vrstu sudjelovanja. Mi smo rekli što mislimo da je najbolje za zemlju. Mislimo da je najbolje da se velike stranke dogovore o tome da se ide na prijevremene izbore, ali ako one odluče drukčije, onda moraju iznijeti argumente koji mogu izdržati provjeru i koji mogu dokazati da je to održivo rješenje – kaže Pupovac. 13.19 – Na pitanje što misli, bi li Zdravko Marić bio dobar mandatar, Milošević je rekao da Marić ima odličnu reputaciju. – On je jedan od ljudi o kojima se razgovaralo. Dopustite da najviša tijela stranke o tome odluče i izvijeste vas – rekao je Milošević. Na pitanje što ako ostane Orešković, Milošević je rekao: – Mislim da će time pokazati nevjerojatno nerazumijevanje i tvrdoglavost. Pozivam ga da pročita demokratske standarde. Ako svatko svakome iskaže nepovjerenje, onda je normalno da premijer ponudi ostavku – rekao je Milošević i dodao da je predsjednik HDZ-a pokazao veliku odgovornost. – Karamarko je još jednom pokazao da mu je prvi interes države i nakon toga interes stranke i ja bih volio da svi koji se kunu u to da pokažu da je to tako – zaključio je Milošević. 13.14 – Procedura se zna. Nepovjerenje premijeru. Zatim novi mandatar slaže Vladu. Idemo u suradnju sa svima koji su svjesni odgovornosti. Razgovarali smo sa svima – rekao je Milošević i dodao da HDZ nije lomio Most od samog početka i ponovio da će preslagivanjem doći do nove vlade. – Nisam se čuo s Oreškovićem nakon sastanka kada sam bio u Vladi da mu saopćim našu odluku. Oreškoviću nedostaje političko iskustvo i razumijevanje hrvatskog političkog konteksta. Uz puno uvažavanje, eksperiment miješanja, tehnički premijer, tehnički ministri – taj projekt nije uspio. Hrvatska ima golemi potencijal. Taj potencijal zajedno s privatnim sektorom mora omogućiti oporavak. Političari su ti koji moraju omogućiti da se hrvatski potencijal iskoristi. Da ne budemo najsiromašniji u Europskoj uniji – izjavio je Milošević i dodao da će sljedeća Vlada to promijeniti. Ako Orešković ostane, pokazat će jedno nevjerojatno nerazumijevanje i tvrdoglavost Ivan Domagoj Milošević 13.10 – Ova vlada došla je u slijepu ulicu, znamo kako se izlazi iz slijepe ulice: ili se krene unatrag ili skrenete na prvom križanju. Nakon toga očekujemo da se sva trojica maknu iz Vlade, to je put kojim idemo – izjavio je Ivan Domagoj Milošević pred središnjicom stranke. Na upit novinara spominje li se i njegovo ime kao novog HDZ-ova mandatara, Milošević je rekao da svakom političaru gode takva nagađanja. – Ja sam nedavno izabran na mjesto glavnog tajnika stranke, imamo ambiciozan plan za stranku, moramo brinuti o lokalnim izborima, imao plan izrade nove platforme – dodao je. Odgovarajući na novinarska pitanja tko će biti novi mandatar, Milošević je rekao da će to reći Tomislav Karamarko i vodstvo HDZ-a. – Imamo dovoljno ruku u Saboru za tzv. preslagivanje kako bi se dogodila rekonstrukcija Vlade – rekao je Milošević i dodao da nipošto ne razmišljaju o odustanku od opoziva. 12.49 – Glavni tajnik HDZ-a Ivan Domagoj Milošević održat će press-konferenciju, a očekuje se da će komentirati aktualnu političku situaciju. 12.30 – Nakon što se jučer složio da bi najbolje rješenje za trenutačnu političku krizu bio odlazak sva tri čelnika Vlade, Oreškovića, Karamarka i Petrova, saborski zastupnik Ivan Lovrinović na Facebooku je objavio svoju znakovitu fotografiju – kako odlazi. Cijeli članak pročitajte OVDJE. 12.00 – Saborski zastupnik stranke HSP AS Pero Ćorić poručio je danas da njegova stranka, koja je dio Domoljubne koalicije, neće pristati ni na kakvo preslagivanje osim onoga koje već postoji. – Znači samo Most i HDZ. Svi smo došli pred zid gdje moramo pokazati veliku dozu odgovornosti, a to se očekuje od tih vođa – rekao je Ćorić i dodao da njegova stranka neće pristati na preslagivanje Vlade sa SDSS-om i Miloradom Pupovcem. Dakle, za nas u stranci HSP AS to je neprihvatljivo i tu nema ni potpore niti tehničke jer vidim neke špekulacije – jasan je glavni tajnik HSP-a AS. Kaže da on Pupovca odavno smatra "etno Srbinom". Više pročitajte OVDJE. 11.39 – Večernji list neslužbeno doznaje da je najizgledniji HDZ-ov kandidat za novog mandatara – ministar financija Zdravko Marić. HDZ je i dalje pri tezi, koju je jučer osobno iznio Tomislav Karamarko, da je najbolje da iz Vlade odu Karamarko, premijer Orešković i potpredsjednik Petrov. I dalje se vode pregovori HDZ-a i Mosta, a poznato je da HDZ želi očuvati postojeću parlamentarnu većinu, ali bez navedene trojice. HSP AS neće pristati na preslagivanje Vlade sa SDSS-om i Miloradom Pupovcem Pero Ćorić 11.11 – Predsjednik Sabora Željko Reiner zastupnike je upozorio da moraju dolaziti na sjednice Odbora. Naime, posljednjih tjedana brojne su sjednice odbora otkazivane ranije ili u trenutku kada su trebale početi zbog nedostatka kvoruma. Oporbeni zastupnici dolaze na sjednice, ali ako vide da su oni ključne osobe zbog kojih odbor ima kvorum, odnosno dovoljno ruku za donošenje odluka, oni ih napuštaju jer, tvrde, nije na oporbi da pomaže većini da Sabor funkcionira. – Sazivajte odbore, naš temeljni posao odvija se u odborima i dolazak je obvezan. Nekoliko odbora u zadnje vrijeme nije imalo kvorum, uredno su sazvani, ali nisu imali kvorum. Molim sve kolege, ne obazirući se na to tko je iz koje stranke, da sudjeluju u radu odbora i nemojmo se čuditi kad nas javnost doživljava onako kako nas doživljava. Sve vas lijepo molim da se odbori obave svoje poslove, po mogućnosti u ponedjeljak i utorak. Vlada je poslala cijeli niz dokumenata koji ne mogu doći na dnevni red i ja ih neću staviti na dnevni red bez odbora – zaključio je Reiner. 11.10 sati – HNS-ov Milorad Batinić stanku u Saboru iskoristio je kako bi upozorio zastupnike da Vlada nije osigurala financijska sredstva za prijevoz srednjoškolaca za iduću školsku godinu. – Danas sam bio u Varaždinu i zajedno s mladim ljudima u Varaždinskoj županiji, srednjoškolcima, studentima, mirnim prosvjedom pokušali smo upozoriti na nepravdu koju nanosi ova Vlada. To prije svega ovisi o ministru prosvjete, a to je ministar Šustar, koji nije osigurao novac u proračunu za prijevoz srednjoškolaca. Naš je prijedlog da se što prije, dok je ova Vlada još na okupu ili neka druga, da se što hitnije u proračun kroz rebalans uvrsti besplatni prijevoz srednjoškolaca – objasnio je Batinić. 11.05 – HDS-ov Goran Dodig u Saboru je progovorio o aktualnoj političkoj situaciji. Dodig drži da je jasno da je to najveći problem u Saboru, još od početka ovog saziva. – Nisam našao ono što se zove kulturom demokracije, za to okrivljujem sve nas skupa, pa i sebe. Ušli smo u zamku iz koje nismo u stanju izaći. Nedopustivo je da se u Saboru traže poslovničke nedorečenosti da Sabor ne bi funkcionirao. Svjedoci smo da je Sabor pred raspuštanjem, svjedoci smo da su zastupnici sebi dali za pravo da sude, a Sabor nije sudnica. Nije dopustivo da bilo tko u Saboru kaže da je netko lopov. Sabor nije mjesto gdje se mogu iznositi svoja razmišljanja koja su utemeljena na indicijama iz medija da bi se na tome donosili zaključci koji prerastaju u opću histeriju. Sabor nije poligon gdje bismo mogli raditi što hoćemo i gdje ćemo ispijati kavu za 4 kune – tvrdi Dodig. Kaže da ima pravo govoriti o bilo čemu, ali i pravo bilo kome postaviti pitanje. – Tako imam pravo postaviti pitanje i premijeru Oreškoviću je li njegova funkcija da traži 10 tisuća ha zemlje po Slavoniji ili stvarati okolnosti da seljaci u Slavoniji ostanu i da rade. Imam pravo u ovom Saboru govoriti zašto ne razgovaramo o tome da kamate na kredit u ukupnom iznosu iznose više od glavnice. Imam pravo postavljati ta pitanja pa makar se radilo o premijeru za kojeg sam ja glasovao. Imam pravo i tražim i od opozicije da me podrži u tome ako misli da je to u redu, a ne da a priori odbacuje to jer ja ću njih podržati – kazao je Dodig. 11.00 – HDZ-ov Damir Krstičević očekuje da će sve biti riješeno u sljedećih nekoliko dana. – Puno je kontakata, svi skupa trebamo pokazati odgovornost, da svima bude bolje, da Hrvatskoj bude bolje. Idemo se baviti realnim životom, gospodarstvom – kazao je Krstičević koji je za Zdravka Marića rekao: – Takvi nam ljudi trebaju! – javlja N1. 10.46 – HDZ-ov Miroslav Tuđman, koji je početkom tjedna odbio potpisati HDZ-ov zahtjev za opoziv premijera Tihomira Oreškovića, danas tvrdi da premijerov ostanak u Vladi nije realna opcija. Iako se u medijima vrti nekoliko imena iz HDZ-a koja bi mogla biti novi mandatar, Tuđman priznaje da nije među ljudima koji donose te odluke, pa ne zna što je točno. – Nisam od onih koji sudjeluju u tim razmatranjima, odnosno predlaganjima za novog premijera. Međutim, ono što je važno naglasiti je da smo ipak sada ostavili tu priču iza sebe, hoće li biti preslagivanja ili neće, prema tome, idemo u sastav nove Vlade, odnosno procedura je takva da se mora sastaviti nova Vlada. Mislim da su sva ova imena koja se spominju pristojni ljudi i da ćemo imati dobrog premijera i da ćemo konačno imati jedan racionalan raspored snaga i da će se znati koje su čije kompetencije u Vladi – kaže Tuđman. Ostanak Oreškovića na čelu Vlade, dodaje, nije realna opcija. – Upravo zbog toga što po izjavama mostovaca u medijima možemo iščitati, ni oni nisu zadovoljni Oreškovićem. Prema tome, mislim da to nije realno – tvrdi Tuđman. Što nam je još rekao Miroslav Tuđman pročitajte OVDJE. Ostanak Oreškovića na čelu Vlade nije realna opcija. Idemo u sastav nove Vlade Miroslav Tuđman 10.40 – Gradonačelnik Zagreba Milan Bandić i splitski gradonačelnik Ivo Baldasar danas su u Zagrebu potpisali sporazum o suradnji na lokalnim izborima iduće godine. Ova Vlada je potrošena i odlazi, a hoće li se presložiti, to ćemo doznati za tjedan dana, vjeruj te mi, nešto znam o tome. Bit će obrata možda i do ponedjeljka. Mi smo odgovor na situaciju da nema trećeg puta – rekao je Bandić. Više pročitajte OVDJE. 10.29 – Šibenski gradonačelnik i šef gradskog HDZ-a Željko Burić izjavi je da podržava "kolege europarlamentarce i ostale u HDZ-u koji istupaju sa sve izraženijim stavom da aktualnu Vladu treba očuvati i izbjeći nove izbore". – Želim vjerovati da u HDZ-u prevladava svijest da je hrvatska država iznad svega, pa tako i iznad stranačkih interesa i pojedinaca, bio to i predsjednik stranke Tomislav Karamarko – rekao je Burić, piše šibenikIN. 10.15 – I hrvatski biskupi zabrinuti su političkom krizom u Hrvatskoj, pa su se oglasili sa svog izvanrednog zasjedanja HBK u Zagrebu. Biskupi smatraju kako je pogubno dopustiti da se produbljuju postojeće podjele, temeljem otklona od istine i uskih sebičnih ili političkih interesa te stranačkih probitaka. Više pročitajte OVDJE. 10.00 – Nakon blamaže nećemo novu trgovinu foteljama. Nećemo nove eksperimente radi osobnih interesa. Niste pametniji od naroda. Hoćemo što i građani žele. Nove izbore! – napisao je SDP-ov Gordan Maras na svom Facebook-profilu. 9.45 – Živi zid je za danas u 11.30 sati najavio prosvjed pred Inom. – Sutra u 12 sati počinje skupština Ine na kojoj će se prihvaćati financijski izvještaji, mijenjati statut i birati novi članovi nadzornoga odbora. Okupimo se pred sjedištem tvrtke u 11.30 i recimo glasno i jasno što mislimo o svemu tome. Ne dozvolimo da pljačka ponovno bude legalizirana! Jednom za svagda treba reći – dosta je! –poručili su iz Živog zida. Više pročitajte OVDJE. 9.30 – Hrvatski sabor danas je zasjedanje započeo već uobičajenom stankom koju su zatražili klubovi HNS-a, HSP-a i HSS-HDS-a. I dok je HNS stanku tražio zbog problema prijevoza srednjoškolaca, a HSP AS zbog agrarne politike, zbog aktualne političke situacije stanku je jutros zatražio tek Klub HSS-HDS. 9.15 – Premijer Tihomir Orešković stigao je jutros oko 9 sati na Markov trg i to na ulaz za vozila. Odmah iza njega došao je potpredsjednik Vlade Božo Petrov koji nije davao izjave, javlja N1. >> Karamarko: Bilo bi najbolje da i premijer i Petrov i ja odemo iz Vlade. Reiner: Potez koji može razriješiti gordijski čvor 