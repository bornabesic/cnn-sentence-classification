– Da imam još deset sinova, i oni bi otišli u džihad i borili se za Alaha – kazala je majka Jasmina Keserovića (22), najtraženijeg džihadista iz BiH koji je prošloga tjedna videosnimkom uputio jezive prijetnje svijetu, kazavši na bosanskom jeziku: “Ustanite, muslimani, i ubijajte kršćane!”. Jasminovi otac i majka kažu da je njihov sin za njih junak i da „za ono za što se on bori, treba imati hrabrosti”. ‘Bolestan je i na štakama’ Iako Jasminov otac, Dževad Keserović, negira da je njegov sin na toj snimci jer je „on bolestan i hoda na štakama“, ističući kako njegova obitelj „nije luda niti su psihopati“, ima samo riječi hvale za svog sina koji je otišao u džihad u Siriju. – On je otišao ratovati u Siriju 2013. Da ga sad mogu vidjeti, poručio bih mu da se bori za Alaha – kazao je Dževad, otac terorista Jasmina naglašavajući kako su se sa svojim sinom čuli prije mjesec dana preko Skypea. Jasmin Keserović rođen je 16. lipnja 1994. u Zavidovićima, a otišao je u Siriju zajedno s Bajrom Ikanovićem i Midhatom Đonom 23. siječnja 2013. Za njim je Interpol, na zahtjev BiH, prije pola godine raspisao crvenu tjeralicu zbog povezanosti s teroristima Islamske države i potencijalne opasnosti. Stariji brat pod nadzorom Poznato je kako je Jasmin šest mjeseci pohađao srednju tehničku školu u Zavidovićima gdje mu profesori, kako kažu roditelji, nisu dopuštali dnevna klanjanja, zbog čega je napustio školovanje i krenuo na učenje Kurana u poznato vehabijsko uporište, selo Gornju Maoču. Prema neslužbenim informacijama, vjerski učitelj mu je bio Zijad Bijelić koji ga je i potaknuo na odlazak na džihad u Siriju i ratovanje na strani terorističke organizacije Islamske države. Jasmin je u selu Gornja Maoča boravio tri godine prije nego što je otišao na ratište u Siriju. Kao i Jasmin, i njegov stariji brat išao je u Gornju Maoču da bi izučavao Kuran zbog čega je danas pod prismotrom obavještajne agencije u regiji.       