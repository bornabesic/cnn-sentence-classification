Agencija Moody's snizila je u ponedjeljak kreditni rejting Hrvatske banke za obnovu i razvitak (HBOR) u stranoj valuti s Ba1 na Ba2 i zadržala negativne izglede, nakon što je u petak smanjila rejting Hrvatske. Smanjenje rejtinga HBOR-a posljedica je slabljenja kreditnog profila Hrvatske, nakon što je u petak smanjen njezin kreditni rejting u stranoj valuti s Ba1 na Ba2, pri čemu su zadržani negativni izgledi, poručio je Moody's.  – Smanjenje rejtinga izdavatelja i dužničkih programa HBOR-a, razvojne banke u 100-postotnom vlasništvu države, odražava smanjenu mogućnost Vlade da osigura podršku, što je naznačeno smanjenjem rejtinga Hrvatske – navodi u izvješću ta agencija. Kako obveze HBOR-a uživaju bezuvjetna i neopoziva državna jamstva, Moody's je poručio da poravnava rejting HBOR-a s rejtingom države. Negativni izgledi za rejting HBOR-a usklađeni su s negativnim izgledima na rejting Hrvatske, što odražava međusobnu povezanost između kreditnog profila HBOR-a i države, kao i izazovne uvjete poslovanja u domaćem okruženju, koji će, procjenjuje Moody's, i dalje ograničavati rast kreditiranja i raditi pritisak na kvalitetu aktive banke i profitabilnost. Lani je Hrvatska izašla iz šestogodišnje recesije s realnim rastom bruto domaćeg proizvoda (BDP) za skromnih 1,6 posto, navodi Moody's i procjenjuje da će u 2016. rast gospodarstva ostati potisnut na oko 1,5 posto jer će akumulacija duga kućanstava i korporativnog sektora te visoka nezaposlenost i dalje ograničavati privatne investicije i potrošnju te umanjiti utjecaj rasta izvoza u Europu. Moody's očekuje da će slaba metrika kvalitete aktive HBOR-a – pri čemu su loši krediti iznosili 6,6 posto kredita u rujnu 2015. godine – i dalje ograničavati profitabilnost kroz visoke zahtjeve za rezervacijama. U devet mjeseci, do rujna 2015., povrat na prosječnu aktivu iznosio je 0,6 posto, navodi ta agencija. Međutim, Moody je potvrdio HBOR-ovu samostalnu osnovnu kreditnu ocjenu na ba2, što odražava snažnu kapitalizaciju banke i visoke rezerve za kreditne gubitke, a to bi trebalo i dalje pružati banci osiguranje od nepredviđenih kreditnih gubitaka. Krajem rujna 2015., dionički kapital HBOR-a iznosio je 38 posto ukupne imovine, dok su rezerve za loše kredite iznosile visokih 194 posto od loših kredita, što pruža visoko osiguranje da će banka apsorbirati gubitke, navodi Moody's. Kako negativni izgledi naznačuju, trenutačno je ograničen pritisak na rast rejtinga HBOR-a, dok bi slabljenje kreditne sposobnosti Hrvatske moglo raditi pritisak na smanjenje rejtinga HBOR-a, zaključuje ta agencija.  >> Moody's snizio kreditni rejting Hrvatske, evo koji su ključni razlozi  >> Moody'sov potez nije iznenadio, ali nije dobar znak 