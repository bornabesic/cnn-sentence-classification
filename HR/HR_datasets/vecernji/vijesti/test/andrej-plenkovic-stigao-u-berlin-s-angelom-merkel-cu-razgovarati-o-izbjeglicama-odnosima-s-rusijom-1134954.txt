Hrvatski premijer Andrej Plenković doputovao je večeras u nastupni posjet Berlinu gdje bi se sutra trebao susresti s njemačkom kancelarkom Angelom Merkel i predsjednikom Bundestaga Norbertom Lammertom. "Očekujem jedan kvalitetan sastanak s kancelarkom Angelom Merkel, razgovarat ćemo o jačanju bilateralnih odnosa i gospodarskih veza kao i o pripremama za Europsko vijeće gdje nas očekuju mnogobrojne teme od izbjeglica preko gospodarstva pa do odnosa s Rusijom", rekao je Plenković nakon dolaska u Berlin. On je istaknuo kako je Njemačka prvi gospodarski partner Hrvatske te je spomenuo i dva milijuna njemačkih turista koji godišnje posjećuju Hrvatsku.   "Razgovarat ćemo naravno i o predstojećoj izbornoj godini u Njemačkoj gdje se bira i novi predsjednik i parlament. Želim ojačati partnerske odnose između Njemačke i Hrvatske, između dviju vlada i to naravno u kontekstu dobrih odnosa koje imamo na relaciji HDZ-CDU", rekao je Plenković. On se u toku večeri u prostorijama hrvatskog veleposlanstva u Berlinu zadržao u razgovoru s predstavnicima hrvatske zajednice u Berlinu. "Želim čuti neposredno od naših iseljenika koje su teme u ovom trenutku u središtu njihovog interesa i kako im hrvatska diplomatska predstavništva u Njemačkoj mogu pomoći", zaključio je hrvatski premijer. >> Rusi otkazali gospodarski forum: 'Duboko sam zabrinut za budućnost odnosa s Hrvatskom' 