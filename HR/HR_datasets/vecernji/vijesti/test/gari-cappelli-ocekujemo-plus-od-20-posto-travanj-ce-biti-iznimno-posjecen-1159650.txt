Imate veliku ulogu u promociji naše zemlje. Lijepe priče i osobni dojmovi najbolja su preporuka za sve koji dosad nisu otkrili ljepote naše zemlje, zahvalio je ministar turizma Gari Cappelli stranim diplomatama na prijemu kojem se odazvalo pedesetak veleposlanika, konzula i drugog diplomatskog osoblja, otkrivajući ambiciju da se Hrvatska 2020. nađe među top 20 turističkih zemalja u svijetu. Ministar se pohvalio i dobrim početkom godine, s 15 posto više noćenja nego u prvim mjesecima 2016., te najavio odličan Uskrs. - Očekujemo plus od 20 posto, travanj će biti iznimno posjećen. Sezona počinje, avioni slijeću u Dubrovnik, Zagreb... - kaže Cappelli, koji očekuje da će podaci uskoro potvrditi kako je turizam 2016. Hrvatskoj donio 9,5 milijardi eura. Izaslanik predsjednice Republike Hrvatske, posebni savjetnik dr. Mate Granić, podsjetio je da je Hrvatska jedna od najsigurnijih zemalja, te da naša zemlja u svjetlu “prijeteće migrantske krize odlično surađuje s prvim susjedima i zemljama EU, te da se taj izazov može savladati samu zajednički. Strani diplomati turističko lice Hrvatske već su upoznali, a japanski veleposlanik Keiji Takiguchi kaže da sve više njegovih sunarodnjaka prepoznaje Hrvatsku kao atraktivnu turističku zemlju. - Sam sam upoznao zadarsko, splitsko područje i, naravno, Dubrovnik. Zadivljen sam prirodom i bogatim povijesnim nasljeđem - kaže Takiguchi. Slovenska veleposlanica Smiljana Knez priznaje da joj je srcu posebno prirasla Istra. - Hrvatskoj mogu samo čestitati na uspješnom turizmu. Neki od vaših gostiju posjećuju i Bled, Postojnsku jamu, Sevnicu... ne znamo još ima li to veze s činjenicom da je prva dama SAD-a iz Slovenije, ali broj američkih turista nam raste. Mnogi od njih, vjerujem, posjećuju i Hrvatsku - kaže S. Knez. >> Video osječkog Pointersa o Hrvatskoj postao hit na društvenim mrežama >> Cappelli: Predstoji borba da napunimo svibanj 