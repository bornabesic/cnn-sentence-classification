Predsjedništvo Hrvatske demokratske zajednice održalo je telefonsku sjednicu na kojoj je odlučeno da se za novog mandatara za sastavljanje Vlade Republike Hrvatske određuje dr. sc. Zdravko Marić. Ujedno je novim političkim tajnikom stranke imenovan Domagoj Maroević dok je Miro Kovač ponovno imenovan međunarodnim tajnikom HDZ-a. – Da nismo uvjereni da imamo 76 ruku, ne bismo ni donijeli ovakvu odluku. U srijedu ili četvrtak će se glasati o povjerenju Oreškoviću, to je prvi korak, nakon toga slijedi posao mandatara i tu će se formirati nova hrvatska Vlada – rekao je ministar pomorstva, prometa i infrastrukture i potpredsjednik HDZ-a Oleg Butković u razgovoru za Dnevnik Nove TV.  Komentirao je i izjavu Vladimira Šeksa da je riječ o blefu. – Ja uvijek volim čuti njegovo mišljenje, ali on više nije u vodstvu HDZ-a i nema dovoljno informacija o tome što se događa i što se radi – rekao je Butković. Butković nije želio iznositi osobna stajališta o Oreškoviću, rekao je da je pokušao, da je bilo pozitivnih pomaka, ali da nije uspio u onome za što je doveden. – Moramo priznati i reći da smo zaključili da on nije rješenje i da tražimo novog čovjeka – rekao je Butković. Rekao je da sada idu pregovori, da se Marić mora aktivno uključiti u pregovore s potencijalnim partnerima te da će o tome izvijestiti hrvatsku javnosti. Na pitanje vidi li se u Vladi, Butković je odgovorio da je on u ovom trenutku nebitan, da je važno da se počnu ostvarivati projekti te da se nijedan pojedinac ne može stavljati iznad interesa stranke i Hrvatske.  Butković je rekao da je predsjednica Kolinda Grabar-Kitarović u ovom trenutku faktor stabilnosti, da s njom komuniciraju i da im je bitno njezino mišljenje. >>'Povucite Karamarka da Vlada nastavi dalje raditi' >>Darko Milinović poslao pismo HDZ-ovim europarlamentarcima, evo što im je rekao >>Završio sastanak predsjednice s Oreškovićem na Pantovčaku 