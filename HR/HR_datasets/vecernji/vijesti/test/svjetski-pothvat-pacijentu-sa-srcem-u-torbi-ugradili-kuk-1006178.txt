– Obećali su mi da ja, kao pacijent sa srčanom pumpom, neću patiti s hodalicom. Jako sam sretan i zahvalan obojici – govori Zdenko Čalić u svojoj sobi na zagrebačkom Rebru i pokazuje prema akademiku Davoru Miličiću i docentu Mariju Starešiniću. U tu je bolnicu ovaj 56-godišnji Brođanin stigao s teškim zatajenjem srca. Stanje je bilo takvo da transplantaciju ne bi dočekao te mu je ugrađena srčana crpka. No, dok su mu obavljali pretrage, otkriven je karcinom debelog crijeva. Uspjeli su liječnici sve to riješiti, ali onda je ovaj simpatični Slavonac, koji bodri druge pacijente na kardiologiji Rebra, osjetio paralizirajuću bol u kuku. Nije se više mogao kretati, korake je radio tek po kući uz hodalicu i činilo se da je, nakon dvije smrtonosne dijagnoze, osuđen na nepokretnost. Obratio se akademiku Miličiću za pomoć i ovaj je liječnik, predstojnik Klinike za bolesti srca i krvnih žila KBC-a Zagreb, krenuo u akciju. – Počeo se žaliti na progresivne bolove u desnom kuku jer nakon što mu je ugrađena srčana crpka, postao je mobilan i ti su bolovi došli do izražaja. Nije više mogao hodati pa je počeo šepati, koristiti štake i na kraju hodalicu. Tada je počelo naše pregovaranje s različitim potencijalnim kirurškim timovima koji bi mu ugradili umjetni kuk. Ortopedi sa Šalate, nakon dugotrajnog pregovaranja, zaključili su da je to ipak previše kompleksno. I naši traumatolozi s Rebra isto su tako ocijenili da je to previše rizično, a mi smo inzistirali i tvrdili da ne postoji poseban rizik jer bolesnik ima kvalitetnu potporu srca pumpom – opisuje akademik Miličić kronologiju priče ovog pacijenta. Konačno rješenje pronađeno je u Kliničkoj bolnici Merkur gdje su prof. Božidar Šebečić i doc. dr. sc. Mario Starešinić slučaj predstavili svojim anesteziolozima. No, opet slijedi odbijenica. Drugi se nisu usudili Na Rebru nije bilo kirurga, a u Merkuru anesteziologa spremnih obaviti ovakav zahvat. Rješenje je stoga bilo da doc. Starešinić kao jedini kirurg koji je pristao obaviti zahvat dođe na Rebro i s tamošnjim kardijalnim anesteziolozima pomogne Zdenku Čaliću. – Nakon što je s nama kontaktirao prof. Miličić, analizirali smo radiološku i kliničku sliku samog pacijenta i vidjeli da postoji apsolutna indikacija za operaciju s kirurške strane. Naravno da postoji taj problem mehaničke potpore rada srca i naši anesteziolozi nisu bili voljni izložiti se riziku jer moramo priznati da je to izuzetno rijetka situacija i u svjetskoj su literaturi opisana samo dva-tri slučaja – kaže doc. Starešinić ističući kako je upravo akademik Miličić svojom energijom i osobnim trudom pridonio da se ovaj pothvat realizira. I tako je kirurški tim iz KB-a Merkur – docent Starešinić, prof. Šebečić i dr. Josip Štivičić – stigao na Rebro sa svojim instrumentarkama Kristinom i Lucijom. Ugradili su pacijentu umjetni kuk, a operacija je trajala sat i pol. Funkcija umjetnog kuka, kako je rekao doc. Starešinić, danas je potpuno uredna i ostvaren je osnovni cilj – pacijent je pokretan. Strah i bol već zaboravio Liječnička je procjena kako ovom srdačnom Slavoncu za mjesec dana neće više trebati ni pomoć jedne štake uz koju se sada kreće. Da već može i bez nje, pokazao je u svojoj sobi na Rebru. Uskoro odlazi u Brod, a potom na rehabilitaciju u Opatiju. Ipak, štaku ne pušta jer, kako kaže, strogo se drži uputa liječnika i strpljivo će odraditi rehabilitaciju pa se potom osloboditi i te jedne štake. Planira potom više vremena posvetiti šetnji, ribolovu i beli s prijateljima. Svoju zahvalnost liječnicima ponovio je više puta, a oni očekuju da će nakon rehabilitacije nastaviti normalan život. Strah i bol već je, ističe, zaboravio. – Bilo je malo nezgodno, ali to je sve prošlo – kaže pacijent kojega na Rebru očekuju da se vrati tek na transplantaciju srca. >> Treći u svijetu: Rebro spremno za prvu transplantaciju nekucajućeg srca >> Izvedena prva transplantacija 'mrtvog srca' u Europi 