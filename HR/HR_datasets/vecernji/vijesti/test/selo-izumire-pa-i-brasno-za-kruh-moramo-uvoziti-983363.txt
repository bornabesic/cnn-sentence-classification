Još jedna teška godina za gospodarstvo, a najteža za poljoprivredu, tako Miroslav Kovač, tajnik Udruge obiteljskih poljoprivrednih gospodarstava (OPG) Hrvatske Život, ocjenjuje prošlu godinu. Politika spram sela nije izdržala pritisak višegodišnjih teških vremenskih nepogoda i nije poduzela ništa da pomogne već ionako osiromašenom selu pod tržišnim pritiskom subvencioniranih europskih proizvoda, tvrdi on. Rezultat toga katastrofalno je nazadovanje i produbljena ovisnost o uvezenoj hrani, zbog čega ćemo se nanovo zaduživati i rasprodavati državna dobra. A u tome, smatra Kovač, veliku odgovornost ima ne samo politika nego i mediji koji marginaliziraju probleme poljoprivrede. – Zbog vremenskih neprilika i besparice na selu su nedovršene i berba kukuruza i kampanja šećerne repe. Katastrofalno opada broj farmi i krava, a uvoz mesa i mesnih prerađevina se udvostručio. Nedostaje nam i domaćeg brašna za kruh naš svagdašnji, dok broj OPG-a raste pod ovršnim blokadama, što dovodi i do odlaska velikog broja mladih iz ruralnih prostora – kaže Kovač. Oni kao da i dalje ne postoje, što je samo jedan aspekt političkog sljepila, dodaje Kovač. S loše pripremljenim programom razvitka ruralnog prostora nespremni smo i za mobilizaciju sredstava iz fondova EU, a osim što vlast nije učinila ništa da pripremi OPG-e za apsorpciju tih sredstava, financijskim opterećenjima oko legalizacije objekata i drugim administrativnim postupcima još im je i otežala zadaću. >>Od danas plavi diesel za 80 661 poljoprivredno gospodarstvo >>Svježe točeno mlijeko iz 'automata' osvaja Zagreb 