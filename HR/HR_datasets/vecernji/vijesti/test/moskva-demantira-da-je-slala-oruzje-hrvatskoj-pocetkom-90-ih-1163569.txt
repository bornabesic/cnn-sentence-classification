Rusko ministarstvo vanjskih poslova demantiralo je da je Moskva početkom 90-ih godina isporučivala oružje Zagrebu, uključujući raketni sustav S-300, kršeći time embargo UN-a. "Rusija se dosljedno pridržavala svojih međunarodnih obveza, uključujući one koje su se odnosile na embargo na isporuku oružja sukobljenim stranama tijekom jugoslavenske krize 1991-1995.", izjavio je u petak zamjenik glasnogovornika ministarstva Artjom Kožin, a objavljeno je na mrežnim stranicama ministarstva. "Posebice je neprihvatljivo u kontekstu svih tih izmišljotina spominjanje kontakata veleposlanika Rusije u Zagrebu", dodao je on naglasivši da "svu odgovornost snose autori takvih izmišljotina". "Večernji list" je objavio u četvrtak da je ruski veleposlanik u Hrvatskoj Anvar Azimov ovih dana pozvao u veleposlanstvo na razgovor Zvonka Zubaka, hrvatskog biznismena koji se bavi trgovinom oružja, da mu sastavi popis oružja koje je Rusija navodno isporučivala Zagrebu, uključujući raketni sustav S-300, za vrijeme oružanih sukoba na teritoriju bivše Jugoslavije dok je na snazi bio embargo Ujedinjenih naroda. List je detaljno opisao kako su devedesetih ruski transportni zrakoplovi dostavljali oružje uglavnom slijećući na pulski aerodrom. 