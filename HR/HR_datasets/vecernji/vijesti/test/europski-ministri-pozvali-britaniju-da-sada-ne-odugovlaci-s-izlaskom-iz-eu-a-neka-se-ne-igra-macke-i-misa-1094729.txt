Europski ministri vanjskih poslova pozvali su Veliku Britaniju da hitno otvori pregovore o izlasku iz Unije kako bi se izbjegao politički vakuum i zabrinutim građanima Unije dali odgovori na pitanja o migracijama, sigurnosti i radnim mjestima. Velika Britanija ne bi se trebala igrati mačke i miša odgađajući pregovore o izlasku iz EU-a, rekao je ministar vanjskih poslova Luksemburga Jean Asselborn. Njegov kolega Nizozemac Bert Koenders ne želi politički vakuum nakon što su britanski birači na referendumu u petak izglasali izlazak iz Unije. Belgijski ministar Didier Reynders ključnim smatra da Europa dade odgovore na pitanja o migraciji, sigurnosti i radnim mjestima. Šef francuske diplomacije Jean-Marc Ayrault pozvao je London da pokrene članak 50. Lisabonskog ugovora. "Stvar je hitna i moramo izbjeći razdoblje duge neizvjesnosti", rekao je Ayrault. Ministri vanjskih poslova šest zemalja utemeljiteljica Europske unije, njemački Frank-Walter Steinmeier, francuski Jean-Marc Ayrault, nizozemski Bert Koenders, talijanski Paolo Gentiloni, belgijski Didier Reynders i luksemburški Jean Asselborn sastali su se u Berlinu kako bi razgovarali o posljedicama povijesne odluke Britanaca o izlasku iz bloka i njegovoj budućnosti. "Uvjeren sam da će te države poslati poruku da nećemo dopustiti da nam uzmu našu Europu, taj projekt mira i stabilnosti", rekao je Steinemeier prije sastanka s kolegama iz Francuske, Italije, Belgije, Nizozemske i Luksemburga. Pariz i Berlin na tom sastanku predstavljaju svojim partnerima "konkretna rješenja" kako bi EU "bio učinkovitiji", rekao je Ayrault te dodao  "Svi priznaju da francusko-njemački dvojac igra ulogu. On nije ekskluzivan no ako nema dobrog francusko-njemačkog razumijevanja to paralizira sve ostale".  Nakon šoka i poziva na mir, europski čelnici kreću u akciju kako bi šok izazvan Brexitom i proces razdvajanja Velike Britanije od Europske unije bio što manje bolan. Taj razvod neće biti prijateljski, upozorio je predsjednik Europske komisije Jean-Claude Juncker pošto su na referendumu britanski državljani glasali za izlazak te je zatražio da London "odmah" podnese zahtjev za napuštanjem Europske unije. Njemačka kancelarka Angela Merkel, koja je u petak  izrazila žaljenje zbog "udarca nanesenog Europi" i "procesu europskog jedinstva", pozvala je u ponedjeljak u Berlin francuskog predsjednika Francoisa Hollandea, talijanskog premijera Mattea Renzija, a odvojeno će primiti i predsjednika Europskog vijeća Donalda Tuska. 