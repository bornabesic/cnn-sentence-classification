Novoizabrani američki predsjednik Donald Trump prihvaća zaključak američke obavještajne zajednice da je Rusija kibernetičkim napadima pokušala utjecati na američke izbore, rekao je u nedjelju njegov budući predstojnik ureda Reince Priebus, dodavši kako će možda "biti poduzete akcije" kao odgovor.  Priebus je govoreći za Fox News Sunday rekao da Trump "prihvaća činjenicu da je u ovom konkretnom slučaju riječ o entitetima u Rusiji" koji stoje iza hakiranja organizacija i djelatnika Demokratske stranke.  Dodao je kako Trump planira narediti obavještajnoj zajednici da mu predloži daljnje djelovanje. Po tim preporukama će možda "biti poduzete akcije", rekao je Priebus ne ulazeći u pojedinosti. Priebiusove riječi označavaju veliki pomak. Trump je opetovano odbacivao tvrdnje da su Rusi nastojali pomoći mu, navodeći kako su te optužbe proizvod političkih protivnika koji nastoje potkopati njegovu pobjedu. Ovo je prvo priznanje visokog dužnosnika tima novoizabranog predsjednika kako je Trump prihvatio da je Moskva sudjelovala u hakiranju i kasnijem objavljivanju mailova demokrata tijekom predizborne kampanje 2016. CIA, FBI i Državna sigurnosna agencija su s "velikom sigurnošću" procijenili da je ruski predsjednik Vladimir Putin htio utjecati na izbore.  Ruski vojni obavještajci su proširili informacije dobivene iz hakiranja Demokratskog nacionalnog odbora (DNC) koji su pokazali da je odbor nastojao potkopati predsjedničku kampanju demokrata Bernia Sandersa u predizborima u korist Clinton te iz mailova Johna Podeste, voditelja kampanje Hillary Clinton, s kontroverznim materijalom glede pozicija Clinton i strategije kampanje, zaključile su agencije.  >> Američki stručnjak otkrio potez kojim bi Trump mogao 'gurnuti Crnu Goru u ruske ruke' 