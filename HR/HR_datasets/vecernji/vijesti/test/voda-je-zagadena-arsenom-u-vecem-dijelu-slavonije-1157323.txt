Strah. Neizvjesnost. Ogorčenje. Ovo su samo neki od osjećaja mještana Komletinaca, sela nedaleko od Otoka u Vukovarsko-srijemskoj županiji, nakon saznanja da su godinama pili vodu prepunu arsena, željeza, mangana, amonijaka… Otkako su doznali za analizu HZJZ-a, koja je pokazala da je u litri vode koju piju 136 mikrograma arsena iako je dozvoljeno samo 10, a koja je i potvrdila određene sumnje, uobičajena slika u selu su mještani koji u kanisterima nose pitku vodu kućama za potrebe svoje obitelji. Nakon prvoga šoka mještani sada sve više iskazuju i strah od raznih bolesti koje bi višegodišnja konzumacija takve vode mogla donijeti. Traže sistematski pregled – Supruga mi je bolovala od karcinoma i prije osam godina ga je operirala. I danas je pod tabletama. Po koži joj se povremeno pojavljuje i nekakav osip. Poslije svega sumnjam da je razlog svemu tome činjenica da je godinama pila vodu u kojoj su tolike količine arsena – kaže Marko Šarić (62), hrvatski ratni vojni invalid iz Komletinaca. Dodaje kako su i njegova djeca i unučad, kao i svi ostali mještani, godinama pili takvu vodu pri čemu ih nikad nitko nije na bilo koji način upozorio. Kaže da je voda imala nekakav bljutav okus i čudan miris, ali i da su uvijek sumnjali da je to zato što je klorirana. – Tko sada meni ili bilo kome drugome mještaninu može garantirati da su nam djeca i unučad zdrava kad svi znamo što je arsen i da je on „okidač“ za razne bolesti. U Slavoniji danas gotovo da nitko više ne umire od starosti kao nekad, nego su to ili neke bolesti, poput karcinoma, ili prometne nesreće – ističe Šarić. Upravo stoga mještani i dalje razmišljaju o peticiji, u kojoj će tražiti isporuku zdravstveno ispravne vode, ali i o prosvjedima. Razmišlja se i da se od Ministarstva zdravstva i Vinkovačkog vodovoda i kanalizacije, koji je i distributer vode, zatraži da im se osiguraju sistematski pregledi kako bi vidjeli je li im zdravlje radi konzumacije takve vode ugroženo. Razmišlja se i o tužbi protiv Vinkovačkog vodovoda i kanalizacije za koje kažu da su ih godinama obmanjivali, lagali i skrivali pravu istinu. Dodatnu dozu zabrinutosti za mještane Komletinaca daju i riječi stručnjaka za poljoprivredu, tlo i ekologiju Darka Znaora koji tvrdi kako je arsen iznimno opasan po zdravlje ljudi posebno ako se na neki način „konzumira“ više godina. – Jedan od razloga pojave arsena u Slavoniji je geološka struktura tla, ali i višegodišnje tretiranje poljoprivrednoga tla umjetnim gnojivima za potrebe poljoprivrede. Prema navodima Svjetske zdravstvene organizacije (WHO), višegodišnje korištenje arsena pospješuje bolesti karcinoma, kožnih lezija, kardiovaskularne bolesti, dijabetes i mentalnu retardaciju u razvoju. Pri tome je najopasniji ako se uzima kao voda za piće i kod navodnjavanja poljoprivrednih proizvoda – kaže Znaor. Prema njegovim riječima, prije desetak godina u okolici Osijeka rađena su istraživanja koja su pokazala da je prisutnost arsena u kosi i noktima građana obuhvaćenih istraživanjem bila čak 60 puta veća od dozvoljenoga. Tvrdi i kako svih ovih godina izostaju bilo kakva istraživanja nadležnih ministarstva i agencija na ovu temu. Znaor tvrdi da problem s arsenom i neispravnom vodom nije problem samo Komletinaca nego da pogađa i većinu Slavonije. “Ako je dobra, neka je piju” U izjavi za HTV ravnatelj Hrvatskog zavoda za toksikologiju Zdravko Lovrić kazao je da se mještane Komletinaca svakako mora upozoriti da njihova voda nije za piće jer se radi o zdravstveno neispravnoj vodi. Za učinke arsena kazao je da oni stoje, ali samo ako je riječ o izrazito visokim količinama. – Čak niti WHO ne može točno reći koje su to količine koje bi mogle izazvati štetne učinke. Sukladno europskim propisima, arsen nije razvrstan kao kancerogena kemikalija. Takva voda u Komletincina nije samo u posljednjih 20 godina nego je takva oduvijek i ljudi je neprestano piju – rekao je Lovrić. Ovakvim i sličnim izjavama mještani Komletinaca u najmanju ruku ne vjeruju. – Ako je takva voda dobra, onda neka je nose svaki dan svojim kućama i neka je piju zajedno sa svojom obitelji. I to ne samo jedan dan nego više godina. Ne moraju niti platiti, mi ćemo to riješiti, zaključio je Šarić. U Ministarstvu zdravstva rekli su nam da ne raspolažu podacima o bolestima uzrokovanima arsenom i drugim teškim metalima te nas uputili na Hrvatski zavod za javno zdravstvo. Pročelnica Zavoda za javno zdravstvo Vukovarsko-srijemske županije Kata Krešić kazala nam je da na području te županije nijedna od bolesti ne iskače iz hrvatskog prosjeka te da je epidemiološka slika u dopuštenim granicama. >>Sumnjali 30 godina: tuže Vodovod jer piju vodu punu arsena >>Voda u Staroj Gradiški napokon se može piti 