Kandidat za ministra zdravstva Milan Kujundžić najavio je u utorak da će mu prioritet u radu biti što dostupnija zdravstvena zaštita pacijentima te sačuvati ljudske resurse u zdravstvenom sustavu. "Prioritet će mi biti što dostupnija zdravstvena zaštita pacijentima te sačuvati ljudske resurse u zdravstvenom sustavu", izjavio je Kujundžić novinarima večeras, nakon razgovora s mandatarom vlade i predsjednikom HDZ-a Andrejom Plenkovićem upitan što će mu biti prioriteti u radu. Najavio je da će u zdravstvu nastojati popravljati sve što se da popraviti. Istaknuvši kako poznaje većinu novih ministara koji imaju vrlo zavidne životopise, Kujundžić je rekao kako vjeruje da će nova vlada napraviti pozitivni pomak za hrvatski narod. "Većinu znam i drugima sam vidio životopise. Imaju svi zavide životopise i vjerujem da su to sve ljudi koji znaju što je zajedništvo, dijalog, što su argumenti, što je rad, vjera i nada koja sada manjka hrvatskom narodu. Vjerujem da svi zajedno, narod i vlada, bez podjela mogu napraviti iskorak", kazao je. Kandidat za ministra branitelja, koji je to bio i do sada, Tomo Medved izjavio je novinarima da će nastaviti raditi na realizaciji definiranih programskih područja. Podsjetio je i da je zadnjih pola godine svoj rad usmjerio prema hrvatskim braniteljima i stradalnicima Domovinskog rata i ispravljanju dugogodišnjeg lošeg odnosa prema njima. Smatra da su do sada napravili dobar posao i stvorili pretpostavku kako bi u idućem četverogodišnjem mandatu uspostavili potpuno drugačiji i odgovarajući odnos hrvatskog društva. >> Plenković o ministrima: Radi se o kvalitetnom i stručnom timu. Ne očekujem potrese u HDZ-u zbog Hasanbegovića 