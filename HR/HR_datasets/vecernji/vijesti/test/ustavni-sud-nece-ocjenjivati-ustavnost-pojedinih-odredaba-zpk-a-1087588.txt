Ustavni sud Republike Hrvatske neće ocjenjivati ustavnost pojedinih odredaba Zakona o potrošačkom kreditiranju (ZPK), a vezano uz žalbe banaka Visokom prekršajnom sudu, stoji u priopćenju Udruge Franak, objavljenom u petak. Udruga Franak navodi kako su se banke žalile Visokom prekršajnom sudu nakon niza nepravomoćnih presuda kojima su prekršajni sudovi banke i njihove odgovorne osobe kaznili novčanim kaznama od 80.000 do 100.000 kuna po svakom pojedinačnom ugovoru, odnosno predsjednike uprava od 10.000 do 12.000 kuna jer s korisnicima kredita nisu ugovorili fiksni dio kamate, promjenjivi parametar i razdoblja promjena kamata već su to odredili samovoljno, jednostrano i pogrešno.  Visoki prekršajni sud zbog toga je od Ustavnoga suda zatražio ocjenu ustavnosti pojedinih odredaba ZPK-a, čime se htio osigurati od potencijalnih zahtjeva za ocjenu ustavnosti nakon pravomoćnih presuda. Udruga Franak tvrdi u današnjem priopćenju da je Ustavni sud donio odluku da neće ocjenjivati ustavnost pojedinih odredaba Zakona o potrošačkom kreditiranju. "Ustavni sud odlučio je kako nije potrebno ocjenjivati ustavnost tih odredaba, pošto su sve odredbe zakona u potpunosti u skladu s Ustavom. Kao točno vrijeme počinjenja prekršaja za koje su banke osuđene Ustavni sud odredio je razdoblje nakon 1. travnja 2014. Budući da je evidentno da banke ni do 1. travnja 2014. nisu ugovorile fiksni dio kamate sa preko 100 tisuća dužnika u potrošačkim kreditima, bez obzira na valutu, dakle, i u euro, i u kunskim, i u CHF kreditima, sada se širom otvaraju vrata za prekršajno gonjenje banaka na temelju kojeg bi banke trebale uplatiti najmanje 8 milijardi kuna prekršajnih kazni u državni proračun. Radi se o 100.000 ugovora pomnoženim sa 80.000 kuna minimalne kazne,  dok bi predsjednici uprava banaka mogli platiti milijardu kuna kazni", ističe se u priopćenju Udruge Franak.  Udruga poziva sve dužnike, bez obzira na valutnu klauzulu, s kojima banke nisu ugovorile fiksni dio kamate, promjenjivi parametar i razdoblja promjena kamata, da podnesu optužni prijedlog protiv banke na prekršajnom sudu, i to na temelju članka 26. stavka 1. podstavka 28. Zakona o potrošačkom kreditiranju. Pozivaju ujedno hrvatske institucije i državno odvjetništvo na pokretanje sveobuhvatnih prekršajnih postupaka protiv poslovnih banaka zbog nezakonitog poslovanja i nanošenja štete hrvatskim građanima, a hrvatsku Vladu i  Sabor da pokrenu postupak propisivanja poreza na aktivu banaka i tako si stvore podlogu za odgovor na bankarske ucjene arbitražom. >> Odvjetnik banaka: Istječe rok za dogovor prije arbitraže. Udruga Franak: Država je već trebala nešto poduzeti, ali je kilava! 