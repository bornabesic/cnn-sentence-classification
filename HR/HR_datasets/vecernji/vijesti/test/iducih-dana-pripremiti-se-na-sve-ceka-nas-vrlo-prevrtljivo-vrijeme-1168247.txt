Danas će biti djelomice sunčano povremeno s umjerenom naoblakom. Ujutro će biti oblačnije na južnom Jadranu, ponegdje uz malo kiše, a sredinom dana i poslijepodne na sjevernom i u zapadnim krajevima unutrašnjosti mogući su i pljuskovi s grmljavinom, prognoza je Državnog hidrometeorološkog zavoda za Hrvatsku. Vjetar slab do umjeren, na Jadranu mjestimice i jak sjeverozapadnjak, uz obalu ujutro bura. Najviša dnevna temperatura zraka od 17 do 22 Celzijeva stupnja, u gorju malo niža. Također prema prognozi DHMZ-a u utorak će biti promjenljivo oblačno, ponegdje s malo kiše ili pljuskom uz mogućnost grmljavine te hladnije, a poslijepodne će se djelomice razvedriti. Zatim sunčanije, ali ne i posve stabilno. Puhat će povremeno umjeren sjeverni i sjeverozapadni vjetar, a na Jadranu umjerena i vrlo jaka bura i sjeverozapadnjak. U utorak ujutro u unutrašnjosti mjestimice magla, a u srijedu je ponajprije u gorju moguć slab mraz. U četvrtak pak osjetno toplije, a na Jadranu će vjetar uz slabljenje okrenuti na jugo. Toplije vrijeme trebalo bi se nastaviti i do kraja radnog tjedna, no i dalje nestabilno uz mogućnost kiše. 