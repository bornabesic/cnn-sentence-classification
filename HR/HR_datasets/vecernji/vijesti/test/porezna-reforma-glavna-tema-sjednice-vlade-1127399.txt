Najniža stopa PDV-a (od 5 posto) zadržat će se za kruh, mlijeko, lijekove, ortopedska pomagala i knjige, izjavio je u četvrtak premijer Andrej Plenković na sjednici Vlade, s koje je Saboru upućen paket od 15 zakonskih prijedloga porezne reforme. Porezna reforma predstavlja prvu i ključnu mjeru za unapređenje ukupne gospodarske situacije u zemlji, poručio je Plenković. Riječ je o velikom, cjelovitom paketu zakona, čiji je glavni cilj gospodarski rast i zapošljavanje, jačanje konkurentnosti hrvatskog gospodarstva, naglašenija socijalna pravednost, poticaji demografskoj obnovi, zadržavanje visokoobrazovnih kadrova u Hrvatskoj, poticaji razvoju poduzetništva, obrta i poljoprivrednicima. Uz rasterećenje poduzetnika i građana kroz snižavanje poreznih stopa, naglašava premijer, u poreznoj reformi vodilo se računa o održivosti javnih financija i održivosti financiranja funkcija lokalne samouprave, ali i ostvarivanju ključnog makroekonomskog cilja – deficita opće države u 2017. godini na razini 2 posto BDP-a. Pojednostavljenjem i izmjenama u sustavu poreza na dobit, dodaje Plenković, najvažnija promjena je smanjenje opće porezne stope s 20 na 18 posto, a za male, i srednje poduzetnike te poljoprivrednike na 12 posto. Ističe i da predloženim izmjenama poreza na dohodak "nitko ne gubi", a za 1,8 milijuna građana pada porezno opterećenje. – Za građane koji već danas nisu u poreznim škarama i kojima zbog toga ne možemo dići raspoloživi dohodak izmjenama poreza na dohodak, predvidjeli smo korekcije u sustavu PDV-a, posebno kroz redefiniranje sniženih stopa na isporuku električne energije i odvoz otpada – naveo je premijer. Plenković ističe da su u procesu konzultacija uvažene sugestije socijalnih partnera, resornih ministarstava te da je postignut dogovor s partnerima u Vladi. – Stoga smo napravili određena usklađivanja i uravnotežili prijedlog izmjena zakona o PDV-u s dodatno naglašenom socijalnom komponentom – kazao je. Objašnjava kako to znači da se "u ovoj fazi" zadržava opća stopa PDV-a, ali i postojeća najniža stopa PDV-a (5 posto) za kruh, mlijeko, lijekove, ortopedska pomagala te knjige. Ministar financija Zdravko Marić dodaje da bi se od početka 2017. snižena stopa PDV-a od 13 posto proširila i na isporuku električne energije, odvoz komunalnog otpada, dječje sjedalice za automobile, pogrebnu opremu te repromaterijal u poljoprivredi – sadnice, sjeme, stočnu hranu i sl. Snižena stopa od 13 posto, pak, više se neće primjenjivati na usluge u ugostiteljstvu i isporuku bijelog šećera, koji bi se tako od početka iduće godine oporezivali stopom od 25 posto. Od početka 2018. godine predloženo je, uz ostalo, dizanje praga za obvezatan ulazak u sustav PDV-a s trenutačnih 230 na 300 tisuća kuna. Glavna je promjene kod poreza na dohodak predloženo smanjenje stopa poreza s 25 na 24 i sa 40 na 36 posto, uz povećanje osobnog odbitka, koji bi bio na jedinstvenoj razini od 3800 kuna za sve. Predviđene su i korekcije za uzdržavane članove, uz znatnu progresiju za djecu, kazao je ministar financija Zdravko Marić, koji učinak promjena u sustavu poreza na dohodak procjenjuje na 1,4 do 1,5 milijardi kuna. I kod oporezivanja dobiti predlaže se sniženje opće stope poreza – s 20 na 18 posto, a poduzetnicima s godišnjim prihodima nižim od tri milijuna kuna na 12 posto. Predloženo je, uz ostalo, i ukidanje olakšica za reinvestiranu dobit, paušalno oporezivanje neprofitnih organizacija itd. Također, malim bi se poreznim obveznicima (s godišnjim prihodom do tri milijuna kuna) omogućilo da utvrđuju poreznu osnovicu prema novčanom modelu odnosno njih se, objašnjava Marić, štiti ako imaju određeni broj nenaplaćenih računa. Otpis djelomično nadoknadivih i potpuno nenadoknadivih plasmana Kao jednokratna mjera u 2017. godini kod kreditnih se institucija predlaže otpis djelomično nadoknadivih i potpuno nenadoknadivih plasmana, utvrđenih u skladu s Odlukom o klasifikaciji plasmana i izvanbilančnih obveza kreditnih institucija Hrvatske narodne banke, na dan 31. prosinca 2015. U sustavu doprinosa najveća je novina uvođenje obveze plaćanja doprinosa za mirovinsko i zdravstveno osiguranje i na drugi dohodak, ali po upola sniženim stopama (mirovinski 10 posto i zdravstveni 7,5 posto). Predlaže se i smanjenje razlike između minimalne plaće i najniže osnovice te ukidanje iznimaka od plaćanja doprinosa, npr. kod autorskih prava, za isporučena umjetnička djela ili primitke umirovljenika. Prema novom zakonu o porezu na promet nekretninama stopa tog poreza bila bi smanjena s 5 na 4 posto, a ukinulo bi se oslobođenje od plaćanja za kupnju prve nekretnine kojom se rješava vlastito stambeno pitanje. Novina je i da se za građane ukida obveza prijave prometa nekretninama, već bi se porezna obveza utvrđivala po službenoj dužnosti, ističe Marić, dodajući i da bi prihod od tog poreza ubuduće u cijelosti išao lokalnim jedinicama. U skladu sa sniženjem stope poreza na promet nekretninama, Ministarstvo financija novim zakonom o lokalnim porezima predlaže smanjenje stope poreza na nasljedstva i darove s 5 na 4 posto, a novina je plaćanje poreza na cestovna motorna vozila prilikom registracije u stanicama za tehnički pregled. Također, predlaže se i ukidanje poreza na tvrtku ili naziv za sve poduzetnike. Transformacijom komunalne naknade u tzv. jednostavni porez na nekretnine od 2018. mijenja se i plaćanje poreza na kuće za odmor i spomeničke rente, koji će biti objedinjeni. Novina je i da se u izračun poreza, uz postojeće koeficijente (kvadratura, zona i poslovna namjena), predlažu i dva nova koeficijenta – dob (godina izgradnje) i stanje građevine. Velika većina građana neće plaćati veći porez od dosadašnje komunalne naknade, objašnjavaju iz resora financija. Saboru je upućen i prijedlog novog općeg poreznog zakona, kojim se ukida relativni rok zastare i uvodi jedinstveni rok zastare od šest godina. Razrađuje se i sustav opomene za manje tzv. bagatelne prekršaje, čime se, ističe Marić, želi djelovati preventivno. Izmjenama Zakona o fiskalizaciji brisao bi se pojam "mali obveznik fiskalizacije", koji bi od 2017. morao izdavati račune putem elektroničkih naplatnih uređaja. Novi zakon o upravnim pristojbama predviđa da se unutar projekta e-Građani uspostavi i sustav e-Pristojbe, koji bi omogućio da se upravne pristojbe plaćaju elektroničkim putem neovisno o njihovu iznosu. Za pristojbe do sto kuna ostala bi i mogućnost plaćanja putem državnih biljega. Među zakonskim prijedlozima kojima se regulira porezna reforma su i izmjene zakona o trošarinama, o posebnom porezu na motorna vozila, o poreznom savjetništvu, o administrativnoj suradnji u području poreza, kao i o poreznoj i carinskoj službi. Tijek sjednice: 11.08 – Sjednica Vlade je završila 10.50 – Vlada je prihvatila Prijedlog odluke o osnivanju Povjerenstva za koordinaciju aktivnosti u vezi s procesuiranjem ratnih zločina u Bosni i Hercegovini. U povjerenstvu će biti predstavnici Ministarstava branitelja, obrane, unutarnjih i vanjskih poslova, pravosuđa i predstavnici iz premijerova ureda. Na čelu će mu biti ministar branitelja Tomo Medved. Vlada usvojila i Zakon o potvrđivanju protokola za pristupanje Crne Gore NATO-u i uputila ga u Sabor na odlučivanje po hitnom postupku. 10.43 – Mislim da smo pokazali veliku razinu socijalne osjetljivosti i uvažavanja partnera – kazao je Plenković nakon što je Marić završio s izlaganjem. Svi su se složili i paket zakonskih prijedloga je izglasan. Vlada je usvojila poreznu reformu. 10.40 – Jedinstveni porez na nekretnine bit će "supstitut komunalne naknade". – Računat će se po kvadraturi, stanju nekretnine i dobi – kazao je Marić i dodao da za veliku većinu građana neće doći do povećanja. 10.35 – Ukidaju se iznimke od obveze doprinosa za umirovljenike prema naknadama autora i umjetnika i istovremeno se primjenjuje smanjena stopa doprinosa po osnovi drugog dohotka i druge djelatnosti za 50%. Na taj način će biti određena poboljšanja za one koji ostvaraju drugi dohodak, a koji su do danas plaćali pune iznose, oni zajedno s umjetnicima i autorima plaćaju 10% mirovinsko i 7% za zdravstveno osiguranje – kazao je Marić. 10.30 – Porez na cestovna vozila plaćat će se prilikom registracije vozila – poručio je Marić. 10.24 – Marić je objasnio kako se diže prag za ulazak u sustav PDV-a na 300 tisuća kuna, no čeka se suglasnost EK i početak od 1.1. 2018. 10.18 – Snižena stopa PDV-a više se ne primjenjuje na ugostiteljstvo i isporuku bijelog šećera – kazao je Zdravko Marić. Snižena stopa PDV-a od 13% će se primjenjivati na urne i ljesove, odvoz smeća, električnu energiju, dječje sjedalice, isporuke sadnice i sjemenja, gnojiva i pesticida, stočne hrane. 10.16 – Uvažili smo sugestije i postigli dogovor s partnerima u Vladi – kazao je Plenković i dodao da se neće mijenjati najniža stopa za mlijeko, kruh, lijekove i ortopedska pomagala. 10.12 – Predloženim izmjenama poreza na dohodak nitko ne gubi – kazao je premijer Plenković. 10.08 – Počela je sjednica, prihvaćen je dnevni red. >> Uži kabinet Vlade satima raspravljao o reformi poreznog sustava >> Marić ne popušta, bez većeg PDV-a ugostiteljstvu reforma pada u vodu 