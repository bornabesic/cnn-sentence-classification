Potpredsjednik Vlade Božo Petrov rekao je u Dubrovniku kako će se u sklopu reformi umrežiti cijela javna uprava, a sva javna tijela bit će spojena tako da će građani sve informacije i zahtjeve moći pronaći na jednom mjestu. Petrov je na Međunarodnom investicijskom forumu ''Dubrovnik 2016.'' upozorio da država troši milijardu kuna na informatizaciju koja je u različitim segmentima nepovezana. – U nacionalnom planu reformi, koji je u pripremi, neke od mjera imat će izravni fiskalni učinak, a osobito promjene koje se planiraju u zdravstvu, sustavu javne nabave, informatizaciji javne uprave itd. Kod informatizacije javne uprave prvo je bilo stvaranje paketa u kojem će se umrežiti cijela javna uprava, što će na kraju donijeti korist građanima i javnim tijelima – rekao je Petrov. Ako se povežu sva javna tijela, sredstva koja se izdvajaju moći će se bolje uložiti, a sustav će postati mnogo transparentniji, brži i efikasniji, kaže Petrov dodajući kako će time sustav, koji je počeo s e-građaninom kao jednosmjerna komunikacija, postati dvosmjeran. Zamašnjak razvoju Hrvatske – Sustav će funkcionirati na državnoj, regionalnoj i lokalnoj razini, moći ćete pratiti svoje zahtjeve, tko ih i u kojem roku rješava, a osim toga bit ćete povezani sa svim ostalim institucijama i njihovim ispostavama – rekao je Petrov. To je jedna od najvažnijih poruka koja će se dogoditi u prvih godinu dana nove Vlade i koja će biti zamašnjak razvoju Hrvatske. Petrov je dodao da je Hrvatska prošla tešku ekonomsku krizu na koju nije najbolje odgovoreno, zato će nova Vlada postaviti temelje za dugoročni održivi gospodarski rast kroz nekoliko prioriteta – fiskalnu konsolidaciju, povećanje kreditnog rejtinga, smanjenje troškova financiranja i vraćanja povjerenja investitora, mjere za ekonomski rast kroz uklanjanje barijera i pojednostavljenje poslovanja, smanjivanje opterećenja poslovanja, reforme u javnom sektoru i dostupnost javnih usluga. Ovogodišnji proračun podrazumijeva rashode na razini 2015. godine, što će na kraju značiti uštedu od 2.5 milijardi kuna, rekao je Petrov dodavši kako se također planira ostvariti 500 milijuna eura prihoda kroz aktivaciju državne imovine, čime će se smanjiti potreba za zaduživanjem. Dubrovačko-neretvanski župan Nikola Dobroslavić istaknuo je kako su teme foruma ''Dubrovnik 2016.'' pametne zajednice i pametna ulaganja. – Svjesni smo da živimo u digitalnom dobu i informacijska i komunikacijska tehnologija ima vodeću ulogu u transformaciji života građana. Razvitak se temelji na takvim tehnologijama i pametne zajednice jedni su način kako ići u korak s vremenom s kojim se susrećemo – kazao je. Tri projekta širokopojasnog interneta za Dubrovnik Dubrovačko-neretvanska županija pripremila je tri projekta širokopojasnog interneta koji će se financirati iz EU fondova, čime će svaki dio županije biti pokriven brzim internetom, najavio je Dobroslavić. Pomoćnica ministra regionalnog razvoja i fondova EU Marija Vučković istaknula je da su u središtu projekta pametnih zajednica znanje, vještina i kreativnost te infrastruktura koja ljudima pomaže u tome. Razvoj pametnih zajednica nisu samo projekti poput e-Uprave i e-učenja, već je riječ o integriranom pristupu i promjeni načina razmišljanja i građenju vizije na integraciji tehnike i tehnologije, rekla je Vučković. Forum se sastoji od tri panela. U prvome, pod nazivom ''Trendovi tržišta investicija''  razgovaralo se o investicijskoj politici Hrvatske i globalnim trendovima. Drugi i treći panel odnose se na ICT-tehnologije, pa će se u drugom panelu, pod nazivom ''Pametni gradovi i pametne zajednice – generatori razvoja'' prikazati primjer Barcelone. U trećem će panelu biti govora o modelima financiranja ''pametnih investicija''. >>Sinčić napao Mostovca Bulja: Kako ga nije sram, neki imaju obraz kao đon! 