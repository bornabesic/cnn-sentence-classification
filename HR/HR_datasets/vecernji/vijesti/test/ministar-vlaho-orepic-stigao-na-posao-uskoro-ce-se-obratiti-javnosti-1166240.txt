Vlaho Orepić, ministar unutarnjih poslova kojeg je jučer premijer Andrej Plenković odlučio razriješiti dužnosti, stigao je danas na posao te se obratio javnosti. – Narod mora reagirati jer je riječ o uzurpaciji vlasti – rekao je Orepić. – Želim naglasiti da se nalazimo u ozbiljnoj političkoj krizi i da narod mora reagirati  – izjavio je Vlaho Orepić i dodao da je na parlamentarnoj većini da utvrdi je li on ministar ili nije te da će ''Plenković morati to prihvatiti''. – Plenković ruši politički ambijent. Ovo nema veze sa zaštitom gospodina Marića, ovdje se radi o zaštiti drugih političkih aktera koji su kreatori ovih politika. Zna se tko su bili ministri financija kad je Agrokor rastao. Mislim da je gospođa Dalić dosta upućena u odnos države i Agrokora u tom periodu, jer mislim da je politički manevar Plenkovića zaštita nje i njenih mentora koji su očito i njegovi mentori – poručio je Orepić. Za kraj je poručio da je Hrvatska sigurna zemlja te je otišao i nije odgovarao na pitanja novinara. Orepić se danas trebao susresti s ministrom unutarnjih poslova Republike Mađarske Sandorom Pinterom, no sastanak je otkazan. 'Nikad vas neću iznevjeriti' Orepić se jučer oglasio preko Facebooka o odluci Plenkovića te je poručio svojim simpatizerima da ih neće iznevjeriti. "Ekipa, iz srca hvala na nebrojenim iskazima potpore! Nikad vas neću iznevjeriti!" napisao je Orepić na Facebooku.  Podsjetimo, Vlaho Orepić odlučio je glasovati protiv očitovanja Vlade u kojem se odbija zahtjev za smjenom ministra Marića. Uz njega protiv očitovanja bili su i ministri Ante Šprlje i Slaven Dobrović. 