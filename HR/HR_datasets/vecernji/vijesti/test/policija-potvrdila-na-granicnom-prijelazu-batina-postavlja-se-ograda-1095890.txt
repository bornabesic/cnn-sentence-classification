Iz Ministarstva unutarnjih poslova stiglo je objašnjenje za postavljanje ograde na graničnom prijelazu Batina sa Srbijom. – U cilju sprečavanja eventualnog pokušaja nezakonitog ulaska u Republiku Hrvatsku preko graničnog prijelaza Batina, a temeljem čl. 7. Zakona o nadzoru državne granice (NN 83/13) preventivno su bile postavljene tehničke prepreke koje se po potrebi i u skladu sa stanjem sigurnosti mogu aktivirati, radi potpune blokade mosta, odnosno prometnice koja vodi prema navedenom prijelazu. U ovom trenutku na navedenom području nema sigurnosnih ugroza – stoji u priopćenju. Da se ograda diže zbog migranata, potvrdio je ministar unutarnjih poslova Vlaho Orepić. – Primijetili smo da se svakodnevno pojačao broj ljudi, odnosno migranata koji prelaze iz Srbije u Mađarsku. Iz čistog opreza poduzeli smo tehničke radnje kako bismo mogli spriječiti sve one kojima bi palo na pamet da uđu u Hrvatsku. Dakle ne radi se o nikakvom zatvaranju granice, već o jednostavnoj predradnji da bismo u slučaju potrebe mogli brzo reagirati – rekao je Orepić za 24sata. U prvom izbjegličkom valu ograda je bila postavljena na prijelazu Baranjsko Petrovo Selo, ali s mađarske strane. Ovo je prvi put da Hrvatska podiže ogradu na granici prema nekoj susjednoj državi. Nakon što je sinoć bio zatvoren granični prijelaz Batina policija je jutros bila potvrdila da se na tom mjestu postavlja ograda. – Možemo samo reći da se na graničnom prijelazu Batina postavlja ograda, prijelaz je zbog toga bio zatvoren u srijedu navečer – potvrdili su nam jutros u PU osječko-baranjskoj, no nisu željeli komentirati ima li to ikakve veze s informacijom da su s druge strane granice pristigle stotine izbjeglica. Ne radi se o nikakvom zatvaranju granice, već o jednostavnoj predradnji da bi u slučaju potrebe mogli brzo reagirati Vlaho Orepić Kako doznajemo, ograda će biti gotova i u funkciji danas popodne, a promet se odvija normalno još od noćas kada je granični prijelaz ponovno otvoren nakon zatvaranja. Ograda koja se postavlja na granici Hrvatske i Srbije nije žičana, nego poput metalne ploče, a visine preko dva metra. "Niče" negdje prije sredine batinskog mosta, na hrvatskoj strani. Postavljaju je radnici jedne tvrtke, a uz njih dežura hrvatska policija. Nitko se ne smije zaustavljati na mostu, a promet normalno teče. Čim je zatvoren prijelaz, počele su kolati informacije među građanima kako se podiže ograda, ali iz HAK-a su priopćili kako su u tijeku radovi, ne preciziravši o kakvim radovima je riječ. To je dodatno unijelo sumnju da se podiže ograda. Također, doznajemo da još od sinoć s mađarske strane granice kamionima patrolira vojska s oružjem. Unatoč našim upornim pozivima, službenim pismenim upitima i SMS porukama, nitko iz Ravnateljstva policije i MUP-a nije nam još odgovorio na upit, pa ni uopće na poziv vezan za situaciju u Batini. S druge strane granice, u Vojvodini je, pak, prilično mirno, a novi valovi izbjeglica ondje se uopće ne spominju. PU vukovarsko-srijemska: 'Nemamo dojava o podizanju ograda ili dolasku migrantskog vala' Prema riječima Maje Barbarić iz Odjela za odnose s javnošću PU vukovarsko-srijemske na graničnim prijelazima prema Srbiji na području ove županije ne podižu se nikakve ograde. – Zasad nemamo nikakvih dojava o podizanju ograda niti naznaka dolaska nekog migrantskog vala. Promet se preko graničnih prijelaza odvija normalno – rekla je Barbarić. >> Iznenada bio zatvoren granični prijelaz Batina: 'Nitko nam ništa nije govorio, šokirani smo' – Hrvatska mora imati promptno spreman odgovor na sve krize s izbjeglicama – komentirao je danas vijest da je zatvoren granični prijelaz Batina SDP-ov Ranko Ostojić, bivši ministar unutarnjih poslova. Ipak, podsjeća da nije ministar već osam mjeseci, pa nema relevantne informacije o zatvaranju granice. – Nisam više na čelu kriznog stožera pa na to pitanje nisam ovlašten odgovoriti. To ćete morati pitati one koji su odgovorni, jesu li u pitanju radovi ili možda postoji procjena opasnosti od eventualnog ulaska osoba koje bi pokušale ući u Hrvatsku mimo dogovora i dogovorenih situacija. Ja nisam u situaciji i nemam punu informacija da bih mogao odgovoriti. Načelno mogu reći da Hrvatska mora imati promptno spreman odgovor na takve situacije, a to znači kako će se postaviti prema eventualnim rizicima koji se mogu dogoditi. Ja sam davno govorio da se mogu ponoviti slične situacije i da moramo imati pripremljenu varijantu da i svi državni organi, a to nije samo MUP, moraju imati odgovor na ovakvu situaciju – kaže Ostojić. Podsjeća da se od početka izbjegličke krize borio protiv dizanja ograda na granicama. – To dokazuje i situacija s Mađarskom koja bez obzira na restriktivne zakone – pet godina je predviđena kazna zatvora ako oštetite žicu, a tri godine ako je se ilegalno prijeđe – nije sasvim zaustavila proboj imigranata. To u Mađarskoj nije dovelo do situacije da su uspjeli do kraja zaustaviti migrantski val. Ponavljam, ta situacija s preprekama i žicama u svim državama nije dala rezultat i bez jedinstvene politike Europske unije, koja to mora riješiti u ostvarivanju ugovora s Turskom. To mora biti riješeno na izvoru – pojašnjava Ostojić. (Tea Romić) 