 Potpredsjednica Vlade i ministrica obitelji, branitelja i međugeneracijske solidarnosti Jadranka Kosor uručila je danas u Solinu ključeve i rješenja za useljenje u 19 stanova hrvatskim ratnim vojnim invalidima iz Domovinskog rata.  Ukupna vrijednost kupljenih stanova je gotovo 10 milijuna kuna, priopćeno je, uz ostalo, iz Ministarstva obitelji, branitelja i međugeneracijske solidarnosti.  Uručujući ključeve hrvatskim braniteljima i članovima njihovih obitelji potpredsjednica Kosor rekla je da je ovo velik dan za stanare koji su uselili u stan, ali i za sve u Vladi, Ministarstvu obitelji, branitelja i međugeneracijske solidarnosti i Ministarstvu graditeljstva i zaštite okoliša.   Na temelju današnjeg događaja možemo reći da Vlada i ministarstva nastavljaju stambeno zbrinjavanje, a do danas je gotovo 13. 000 hrvatskih ratnih vojnih invalida i obitelji poginulih, zatočenih i nestalih hrvatskih branitelja riješilo svoje stambeno pitanje, kazala je Kosor.   Iznijela je i podatke da je u mandatu Vlade Ive Sanadera izgrađeno 4.774 stanova za hrvatske ratne vojne invalide i obitelji poginulih, zatočenih i nestalih hrvatskih branitelja, a stambeno su zbrinuti i svi 100- postotni hrvatski ratni vojni invalidi I. skupine, njih 492. U tijeku je priprema za izgradnju 645 stanova i priprema zemljišta za izgradnju 395 stanova.   Kosor je najavila i još dvije velike dodjele stanova u Splitsko - dalmatinskoj županiji, 90 stanova u Kaštelima i 60 u Trogiru.  Na kraju je potpredsjednica Kosor zahvalila svim hrvatskim braniteljima za koje je kazala da su uz prvog hrvatskog predsjednika dr. Franju Tuđmana najzaslužniji za to što je Hrvatska dobila pozivnicu za NATO i što će uskoro postati članica Europske unije, navodi se, uz ostalo, u priopćenju .  (Hina) 