Hrvatski sabor danas je s većinom od 90 glasova za i 12 suzdržanih te bez glasova protiv imenovao Kazimira Bačića za glavnoga ravnatelja Hrvatske radiotelevizije (HRT), nakon što ga je za to mjesto prethodno predložio Odbor za informiranje, informatizaciju i medije Hrvatskoga sabora. Na dužnost glavnoga ravnatelja Hrvatske radiotelevizije dolazi s mjesta rukovoditelja Radne jedinice Televizijska tehnika Hrvatske radiotelevizije (HRT). Kazimir Bačić diplomirao je na Elektrotehničkome fakultetu Sveučilišta u Zagrebu i završio studij menadžmenta na Bledskoj školi menadžmenta. Dugogodišnji je zaposlenik Hrvatske radiotelevizije. Od 1984. godine radio je na inženjerskim poslovima, potom je bio rukovoditelj Tehnike Hrvatske televizije (HRT – HTV) i pomoćnik glavnoga ravnatelja Hrvatske radiotelevizije za razvoj i tehnologiju. Sudjelovao je u tehničkome ostvarenju najvećih i najzahtjevnijih projekata Hrvatske radiotelevizije kao što su natjecanje za pjesmu Eurovizije, praćenje posjeta pape Ivana Pavla II. i Benedikta XVI. Republici Hrvatskoj, prijenosi Svjetskoga skijaškog kupa i Olimpijskih igara i brojnih drugih projekata. Vodio je ili sudjelovao u izradi i provedbi mnogih projekata televizijske tehnike i tehnologije kao što su projektiranje i opremanje HRT-ovih velikih televizijskih studija Anton Marti i Angel Miladinov, digitalizacija proizvodnje Informativnoga programa Hrvatske televizije (HRT – HTV), uvođenje sustava virtualne scene, automatizacija televizijskoga programa, uvođenje eksperimentalnoga emitiranja televizijskoga signala visoke razlučivosti (eng. high definition – HD). Aktivno je sudjelovao u radu ekspertne skupine projekta Vision 2020. Europske radiodifuzijske unije (eng. European Broadcasting Union – EBU). Ujedno je bio članom radne skupine Ministarstva pomorstva, prometa i infrastrukture za prijelaz s analognoga na digitalno zemaljsko emitiranje (DVB-T), a od 2006. godine aktivni je član Tehničkoga odbora Europske radiodifuzijske unije (EBU TC), krovnoga tehničkog tijela EBU-a za tehnologiju i inovacije. Od studenoga prošle godine na dužnosti je dopredsjednika Međunarodne skupine za povezivost medija (eng. International Media Connectivity Group – IMCG), koja djeluje u sastavu Svjetskih radiotelevizijskih unija (eng. World Broadcasting Unions’ – WBU). >> Nadzorni odbor HRT-a zbog nepravilnosti kod nabave audiovizualnih djela zove Državnu reviziju 