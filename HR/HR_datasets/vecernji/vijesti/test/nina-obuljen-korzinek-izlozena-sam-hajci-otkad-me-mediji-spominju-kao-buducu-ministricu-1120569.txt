Nina Obuljen Koržinek odlučila je odgovoriti na hajku koja je poreknuta protiv nje otkad se u medijima pojavilo njezino ime koje se povezuje s potencijalnim mjestom ministrice kulture. Obuljen je u priopćenju objavila kako je članica Upravnog odbora HAVC-a od početka 2015. te da je u HAVC-u u proteklih nekoliko godina objavljen niz nadzora te da "nisu utvrđene nikakve nepravilnosti koje se navode u medijima". Navodi i kako kao članica Upravnog odbora ne sudjeluje u procesu donošenja odluka o financiranju filmova, nego nadzire rad HAVC-a kao ustanove. Izražava žaljenje što su "pojedinci neistinama i klevetama manipulirali pojedine udruge te ustraju u svom naumu i dalje, čime meni nanose nenadoknadivu štetu". Za kraj dodaje kako će zaštitu tražiti "zakonom propisanim sredstvima". Priopćenje prenosimo u cijelosti: "Hajka na mene započela je u trenutku kada su u medijima krenule špekulacije o potencijalnim kandidatima za ministra kulture među kojima je spomenuto i moje ime. 25 godina radim u kulturi, od čega sam 9 godina provela radeći u državnoj službi, od šefice kabineta do pomoćnice ministra i državne tajnice. Sve svoje dužnosti uvijek sam obavljala maksimalno profesionalno, rukovodeći se isključivo javnim i nacionalnim interesom. Članica sam Upravnog odbora HAVC-a od početka 2015., a na to mjesto predložila me Hrvatska udruga producenata sukladno Zakonu o audiovizualnim djelatnostima (NN 76/07, NN 90/11) koji propisuje da predstavnike u tijela HAVC-a predlažu strukovne udruge te glavni dionici koji sudjeluju u produkciji i distribuciji hrvatskog filma. Napominjem da kao članica Upravnog odbora HAVC-a, a kako je propisano Zakonom, ni na koji način ne sudjelujem u procesu donošenja odluka o financiranju filmova nego isključivo nadzirem poslovanje HAVC-a kao ustanove. U HAVC-u je u proteklih nekoliko godina obavljen niz nadzora (Državna revizija, upravni nadzor, financijski nadzor Ministarstva financija itd.) i nisu  utvrđene nikakve nepravilnosti  koje se navode u medijima. Sve te klevete i anonimne  prijave koje godinama  plasiraju iste osobe bile su predmetom sudskih sporova. Donesene su, za sad, dvije nepravomoćne i jedna pravomoćna presuda  hrvatskih sudova, u kojima se potvrđuje kako nikakvih nezakonitih radnji u dodjeli sredstava i radu HAVC-a nije bilo  te  da  se  u  slučaju medijskih objava radi o neistinama i klevetama, za što su počinitelji proglašeni krivima, odnosno istima je naložena naknada štete. Zakon  o  audiovizualnim  djelatnostima  propisuje  stroge  procedure, kojih se HAVC u cijelosti pridržava. Sve procedure dodjele financijskih sredstava usklađene su s pravilima o državnim potporama te nije ostavljen prostor za manipulacije ili pogodovanja. Niti jedno nadležno tijelo Republike Hrvatske nije u provedenim postupcima utvrdilo nepravilnosti prilikom provođenja postupka dodjele financijskih sredstava HAVC-a. HAVC svake godine javno objavljuje izvještaje o svom radu te je kao takav  primjer transparentnog upravljanja javnim sredstvima u Republici Hrvatskoj. Vezano  uz  navodna  protuhrvatska djelovanja i navodno financiranje takvih filmova, ponavljam još jednom ono što je HAVC već više puta priopćio. Vezano uz film '15 minuta – masakr u Dvoru' HAVC je podrobno izvijestio ministra kulture, a zatim i javnost kako je odobrio sredstva temeljem scenarija koji je bio poslan na natječaj, koji nije sadržavao nikakve sporne elemente. Producent je, bez da je  tražio odobrenje  HAVC-a, jednostrano i, po  mom osobnom uvjerenju, nedopustivo izmijenio odobreni scenarij, film nije poslao na obaveznu kolaudaciju te ga je mimo propisane procedure pustio u distribuciju. Nakon što je isto utvrđeno, tijela HAVC-a poduzela su sve potrebne radnje te je producentu naloženo da vrati novac, što je on i učinio. Postupanja vezano uz taj film započela su odmah nakon što su primljene informacije kako je film pušten u distribuciju. Ministarstvu kulture slana su detaljna pisana očitovanja HAVC-a o ovom slučaju, počevši od 3.3.2016. do zaključno 19.7.2016. g. uključujući detaljnu pisanu informaciju o svim poduzetim radnjama, uključivo i u međuvremenu vraćenim sredstvima. Nemam saznanja zašto Ministarstvo kulture o istome nije izvijestio predstavnike braniteljskih udruga kada su bili primljeni u Ministarstvu budući da su na raspolaganju imali sve podatke i sve dokumente koje je HAVC pravovremeno dostavio. Neiznošenjem podataka doprinijeli su medijskim manipulacijama što je sve prijavljeno policiji i pravosuđu. Ponavljam još jednom da kao članica Upravnog odbora, a kako je propisano Zakonom, ne sudjelujem u procesu donošenja odluka o financiranju filmova, nego nadzirem rad HAVC-a kao ustanove. Tako ni na koji način nisam sudjelovala u donošenju odluka o sufinanciranju navedenih ili bilo kojih drugih filmova. Stoga su objede i manipulacije mojim imenom kojima ovih dana svjedočim potpuno neosnovane i neargumentirane klevete. Vezano uz navode kako sam kao državna tajnica 'proglasila knjige generala Praljka šundom' zbog čega je on navodno bio ovršen, radi se o još jednoj kleveti, a sami podaci vezano za slučaj su lako provjerljivi. Osobno apsolutno podržavam sve napore generala Praljka da dokumentima potkrijepi svoju obranu na sudu i mislim da mu država u tom smislu treba pružiti svu moguću pomoć. Potpisala sam mišljenje stručnih službi kako se radi o brošurama, riječ 'šund' se uopće ne spominje niti bih ju ikad koristila, a u daljnjoj proceduri knjige su oslobođene PDV-a i tvrtka generala Praljka nije morala platiti nikakav porez. Sve se ovo može vrlo lako provjeriti ako se želi objektivno i nepristrano istupati u javnosti što očito nije cilj ove nekorektne kampanje. Ministarstvo kulture ima uvid u sve dokumente i sve podatke, koji mogu potkrijepiti moje navode i navode HAVC-a te ih ovom prilikom pozivam da ih objave. Jednako tako, ovim putem javno postavljam pitanje zašto Ministarstvo kulture do danas nije demantiralo ove očite laži i podvale koje se plasiraju vezano uz ustanovu i pojedince koji djeluju u njihovom resoru te u čijem je interesu šutnja. Tehnički ministar kulture je od dolaska na tu funkciju pokazivao izrazito nerazumijevanje sustava HAVC-a te se posebno neprijateljski odnosio prema legalnim tijelima te ustanove. U osam mjeseci nije sadržajno odgovorio ni na jedan dopis Upravnog odbora niti na naše zahtjeve za sastankom. Odlukom da ne imenuje članove Povjerenstva za poticaje, de facto je svojom voljom, a bez odluke Hrvatskog sabora suspendirao Zakon i ugrozio program poticaja koji hrvatskom proračunu donosi milijunske prihode,  kroz koji je u protekle četiri godine zaposleno preko 1500 ljudi, i iz kojeg sustava je samo u 2015. g. sustav Državnog proračuna kroz razne vidove poreza uprihodio više od 50.000.000,00 kn. Izražavam žaljenje što su pojedinci neistinama i klevetama manipulirali pojedine udruge te ustraju u svom naumu i dalje, čime meni nanose nenadoknadivu štetu, za koju ću zaštitu tražiti kroz zakonima propisana sredstva", stoji u priopćenju. >> Plenkovićeve ministrice u Vladi: Obuljen, Juričev Martinčev i Maletić? >> Počinju razgovori s budućim ministrima. Sigurni su samo potpredsjednici: Stier, Marić i Krstičević 