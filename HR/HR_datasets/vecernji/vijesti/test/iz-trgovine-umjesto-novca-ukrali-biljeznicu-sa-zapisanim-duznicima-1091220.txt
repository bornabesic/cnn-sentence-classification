Noćas je provaljeno u samostalnu trgovačku radnju Grič u Grudama (BiH), piše Kamernjar koji neslužbeno doznaje da se počinitelj se udaljio u nepoznatom smjeru. Iako je pri početnoj inventuri i procjeni štete ustanovljeno kako ništa nije ukradeno, vlasnik trgovine, Jozo Š., tek je nakon otvaranja kase shvatio o kolikom se gubitku radi: “Ušao sam u trgovinu. Pomislio sam odmah da je uzeo njemačku Nutellu, jer smo jedni od rijetkih u Hercegovini koji gonjaju to preko granice. Odokativnim prebrojavanjem shvatio sam da je sve na svome mjestu. Uzeo sam ključ iz saksije i otvorio kasu. Na moje čuđenje, 1387 maraka pazara od prošlog dana je i dalje bilo tu.”, prepričava Jozo. U tom je trenutku stao, uzeo čašu vode, razmutio crni šećer te nastavio: “Izvadio sam kasu i onda sam vidio da je nema… Kao da je nestala. Što? Teka s dužnicima.” Na pitanje kolika je vrijednost duga iz teke, Jozo je odgovorio: “Gledajući unazad, radi se sigurno o nekih milijun i sto tisuća maraka. Tako to u nas ide. Uzme se, zapiše pa ako vrati, vrati. Od 1978. pa evo sve do dana današnjeg. Najveći dug ima izvjesni Miro, čiji dug iznosi oko 150.000 maraka i proteže se na više generacija.” >> Šlampavi provalnici u trgovinu skrivali se iza kartona 