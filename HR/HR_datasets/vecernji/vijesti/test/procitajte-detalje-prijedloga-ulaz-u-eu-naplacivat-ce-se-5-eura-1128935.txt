Ulaz u EU naplaćivat će se po 5 eura za državljane zemalja izvan EU, predložila je danas Europska komisija. Predlaže se, naime, uspostava novog sustava koji će omogućiti bolju kontrolu granica tako što će državljane zemalja izvan EU, kojima nije nužna viza, obvezati da se prije prelaska granice EU registriraju putem Interneta, što će ih koštati 5 eura i vrijedit će za sva putovanja unutar pet godina. Novi sustav zove se ETIAS, što je engleski akronim za europski sustav za informacije i autorizaciju putovanja. Detalji prijedloga predstavljeni su danas u Bruxellesu, ali samu ideju prvi je put najavio predsjednik Europske komisije Jean-Claude Juncker još u rujnu, u svome govoru o stanju Unije: – Moramo znati tko prelazi naše granice. Do studenog ćemo predložiti automatizirani sustav s pomoću kojeg se utvrđuje tko smije putovati u Europu. Tako ćemo znati tko putuje u Europu i prije nego što stigne ovamo  – rekao je tada Juncker. Sada je prijedlog tu. Ono što predlaže Komisija na tragu je sličnog sustava koji postoji u Sjedinjenim Američkim Državama, gdje takvo odobrenje za ulazak košta 14 američkih dolara. Državljani kojima nije potrebna viza za EU morat će ishoditi odobrenje putem prijave na Internetu, koja košta 5 eura i u koju se upisuju osobni podaci, ali i odgovori na neka sigurnosna pitanja poput: je li osoba kažnjavana, je li zdrava, je li osobi ikad uskraćen ulazak u neku državu i zbog čega… – Naš je najvažniji zadatak osigurati naše granice i zaštititi naše građane – rekao je potpredsjednik EK Frans Timmermans na današnjem predstavljanju prijedloga u Komisiji. – ETIAS će biti jednostavan, brz, jeftin i učinkovit – dodao je.  Europski povjerenik za sigurnosnu uniju Julian King dodao je kako teroristi i kriminalci ne mare za nacionalne granice te ih se može poraziti samo ako države članice EU udruže svoje snage.  – U tome će nam pomoći ETIAS: otkrivanjem problematičnih pojedinaca i sprečavanjem njihova dolaska povećat ćemo unutarnju sigurnost Europe – rekao je King. >> EU se boji osovine Trump – Farage  >> Uzdrmana Merkel mora još više preuzeti vodstvo u EU 