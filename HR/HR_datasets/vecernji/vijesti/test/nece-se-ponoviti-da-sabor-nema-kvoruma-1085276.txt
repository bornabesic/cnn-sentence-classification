Domoljubna koalicija jutro je započela sjednicom Kluba zastupnika na kojoj se govorilo i o nedolascima zastupnika na sjednice, a posebice na glasovanje. Predsjednik HDZ-a Tomislav Karamarko također je došao na sjednicu te poručio da će biti kvoruma za glasovanje. – Bio je malo življi sastanak jer nisam zadovoljan time što se dogodilo. To je jednostavno nemoguće, to su ljudi profesionalci koji moraju sjediti ovdje. Postoje opravdani razlozi zašto neki nisu mogli doći, ali ja se nadam da toga ubuduće neće biti ili će biti sve manje. U svakom slučaju, treba se najaviti kad se ne može doći. Ovo se više neće ponavljati, to je neodgovorno prema ljudima koji su glasali i birali ove ljude koji su danas u parlamentu – kaže Karamarko. U četvrtak HDZ ima sjednicu predsjedništva, dodaje, a razgovarat će se i o mogućem kažnjavanju zastupnika koji ne dolaze na svoje radno mjesto, jer takva praksa, naglašava, postoji i u drugim parlamentima. – Ovo se dogodilo tri puta zaredom i to je nesnosno, što da kažem, ne možemo tako raditi, ne možemo mi u Vladi donositi bilo kakve reformske mjere, ako ovdje ne funkcionira, a vjerujte, danas će sigurno funkcionirati – kaže Karamarko te dodaje kako će sigurno biti nekih promjena u vodstvu Kluba zastupnika, pa će se raditi "življe, bolje i organiziranije". U Sabor će doći i Milijan Brkić, kaže. – Kandidirao se za mog zamjenika, ima velike šanse da pobijedi, čuo sam da je jedini kandidat, šalim se, naravno. On će se morati vratiti u Sabor, to smo dogovorili prije 15-20 dana kad smo se dogovorili da se kandidira i sigurno da će to biti jedno pojačanje, upravo u ovom smislu organizacije, operativnosti itd. – tvrdi šef HDZ-a. Komentirao je i zahtjev SDP-a za njegovim opozivom. – SDP, budući da je oporbeni, mora poduzimati takve akcije, međutim volio bih da su ovakve akcije korektne, da su to fair play političke igre, no to očito nije tako. Sve te stvari koje se pričaju o Ini, MOL-u itd. su nevjerojatne i ne znam što bih rekao. Ne volim to komentirati, ja sam inicirao da povjerenstvo koje će odlučiti o sukobu interesa donese pravorijek, onda ćemo o tome malo više popričati. Ja u sukobu interesa nisam, po čemu bih bio, ja to sad mogu reći, čak ni to ne želim. Ne želim vršiti pritisak na povjerenstvo, što neki pokušavaju, kao jučer GONG ili slične organizacije koje se politički opredjeljuju, koje postaju političke stranke. Pričekajmo pa ćemo sve to lijepo iskomentirati i vidjeti što, kako i zašto se dogodilo – tvrdi Karamarko. Zgodno mu je, dodaje, što Zoran Milanović već sada kaže da Karamarko nije u sukobu interesa. – O nanošenju štete nacionalnim interesima, pa počnimo od Račana, a završimo i s njegovom Vladom, da ne komentiram više Inu, rekao sam da ću se izuzeti iz te teme, neke čudne stvari u odnosu prema Ini i Mađarskoj. Neću dalje komentirati. Najveće štetočine koje je Hrvatska ikad imala u novijoj povijesti su zadnje četiri godine upravo pod vodstvom g. Milanovića. Imamo tu dosta afera iz njegova vremena, koje su jednostavno nestale, a ovdje se ni iz čega stvara afera – naglašava Karamarko. On je, dodaje, zbog sebe tražio da povjerenstvo sve istraži. – Želim da čitava hrvatska javnost vidi da nema nikakvih sukoba interesa i da nisam veleizdajnik kao što bi oni htjeli, kao što ste rekli, oporbeni SDP. Pitanje veleizdaje su puno, puno krupnije stvari, od recimo lex Perković, nekih drugih stvari koje su oni napravili, da ih ne spominjem. Imam mišljenje o Ini, MOL-u, imam svoje mišljenje što bih trebao i mogao i kako izgleda interes RH u tom slučaju. Mene zanima interes RH, a ne interes SDP-a, Zorana Milanovića i njegovih trabanata – uvjerava prvi potpredsjednik Vlade. Nije mu se svidjelo pitanje je li pitao suprugu ima li još potencijalno spornih tvrtki s kojima posluje. – Pa, dajte. Ostanimo u granicama normale, nemojmo se time baviti. Zar bi članovi moje obitelji trebali baviti se ne znam čime, čekati doma da ja dođem i gledati mene na televiziji? O čemu govorimo, pričamo o poduzetništvu, o malom poduzetništvu, o srednjem, pričamo o šest, sedam ljudi koji sada trebaju ići na ulicu zato što netko objavljuje neke ugovore koji se ne smiju i ne trebaju objavljivati, ugovore između privatnih tvrtki, o čemu, o PR-u, o marketingu, o prodaji paštete. O čemu vi govorite, to je sve apsurdno, pustimo to – uzvraća Karamarko. Iz Mosta su poručili da će, ako ne donesu zajedničku odluku, svaki njihov zastupnik o Karamarkovu opozivu moći glasovati po svojoj savjesti, pa je novinare zanimalo što očekuje. – Ja očekujem, budući da nema sukoba interesa, da takva bude i odluka povjerenstva. Nakon toga, svakom na savjest, hoćemo li mi doista nasjedati na priču koje trebaju stvarati atmosferu pakla, kao što je to rekao notorni gubitnik Milanović zadnje četiri godine jer ovo je zadnji pokušaj da me se pobijedi. Pet puta nije uspijevao, i sada to pokušava. Moj drugi mandat, koji počinje 17. travnja s potvrdom 92.000 članova za mene kao jedinog kandidata za njih znači samo daljnje poraze, za njih znači samo realizaciju našeg programa, prije svega u gospodarskom smislu, to njima ne paše. Notorni gubitnici se očito ne mire, umjesto da su pozitivna, kvalitetna opozicija, oni su sve drugo samo ne to. Ako povjerenstvo zaključi ono što treba zaključiti, što ja mislim da bi trebalo, po pravdi i pravu i Božjoj istini, onda sigurno da očekujem potporu svih onih koji vole pravdu i istinu, pa i od Mosta – poručuje Karamarko. Upitan da komentira izjavu Zorana Milanovića kako se kao prvi potpredsjednik Vlade trebao odmah po dolasku iz Vlade izuzeti iz razgovora o Ini, Karamarko uzvraća da "pustimo Milanovića". – Sve što kaže je irelevantno. Sve što je govorio četiri godine Hrvatsku je dovodilo u propast i rekao bih čak međunarodnu izolaciju i gospodarsku propast. Kad njega citirate, ništa uvjerljivo niste napravili niti želim to komentirati – zaključio je Tomislav Karamarko. >>Milanović o opozivu Karamarka: Radi se o prljavoj, sivoj zoni. To su hrvatski specijaliteti >>UŽIVO Sabor započeo stankom, Šuker: Stankama nećete uspjeti razbiti kvorum 