Kada se činilo da će i Vlada Andreja Plenkovića dobiti neslavnog rekordera, a čak bi se i staž u Banskim dvorima u dan poklopio s onim nesretnog ministra Mije Crnoje, jučer poslije 12 sati ipak se rasplelo da Goran Marić ostaje ministar u Vladi HDZ-a i Mosta. Štoviše, baš jučer je na užem kabinetu Vlade definirano da Marić već sljedećeg tjedna dobiva svoje ministarstvo državne imovine, odnosno da na sjednici Vlade idućeg tjedna idu izmjene Zakona o Vladi koje su nužne da bi se formiralo još jedno ministarstvo, odnosno, u konkretnom slučaju Državni ured za upravljanje državnom imovinom transformirat će se u Marićevo ministarstvo. Tom dogovoru prethodila je neslužbena informacija u medijima koja je glasila da je Marić podnio ostavku jer ne želi biti ministar bez portfelja. Iako su i u Vladi, ali i sam Marić demantirali da je taj ministar podnio ostavku, i zaista formalno to ni u jednom trenutku nije učinio, taj demanti stigao je tek poslijepodne, kada je dogovoreno formiranje novog ministarstva. Praktički je tri sata u medijima egzistirala informacija o njegovoj ostavci premda se u 11.30 sati Goran Marić pojavio u Vladi na sastanku koji je premijer Plenković održao sa svim ministrima. – Zar vam ja sličim na čovjeka koji prijeti? Uostalom, nije Vlada željomat da razgovaramo o željama ministara. Vlada odlučuje je li joj neko ministarstvo potrebno ili nije. Meni ministarstvo nije potrebno niti sam podnio ostavku – rekao nam je jučer Goran Marić. On tvrdi da, suprotno informacijama koje su kolale medijima, preksinoć nije bio na sastanku s Plenkovićem niti je prijetio ostavkom. Opravdavao se da je jučer cijelo vrijeme bio na sastancima i da nije ni pročitao što je o njemu objavljeno, pa to nije ni stigao demantirati ranije. Ali je zato u Banske dvore ušao na stražnji ulaz jer su novinari i prije sastanka u Vladi čekali odgovor je li ministar ili nije. – DUUDI će se transformirati u ministarstvo, što ne znači da je loše radio, ali nužna je politika upravljanja državnom imovinom. Upravo zbog izostanka politike upravljanja imovinom DUUDI nije mogao napraviti sve što je trebao. Jedna od najvećih prepreka u upravljanju imovinom i stavljanju imovine u funkciju Državno je odvjetništvo koje je u nekim predmetima prerevno, a u nekima pretromo. Zato ću uspostaviti novi model suradnje s DORH-om kako bi se stvari pomaknule s mrtve točke – rekao nam je jučer Marić. Imao je potrebu naglasiti da on, suprotno javnoj percepciji, nije protivnik privatizacije državne imovine. – Ali nikada se više neće dogoditi da se neka tvrtka, kao što je bio slučaj s Končarom, prodaje na telefonskoj sjednici Vlade – poručio je Marić. Unatoč svemu posve je jasno da je Marić na neki način doveo Plenkovića pred zid, a vjerojatno i zaprijetio ostavkom ako ministarstvo državne imovine Vladi nije potrebno jer je od trenutka formiranja Vlade jasno govorio da u Banske dvore ne ide ako će biti ministar bez portfelja. Štoviše, prošlu srijedu, kada je Vlada potvrđena u Saboru, bilo je jasno kao dan da je Goran Marić nezadovoljan, pa su ga praktički priveli na Klub HDZ-a koji je prethodio saborskoj sjednici. I tog je dana Marić izjavljivao da neće biti ministar bez portfelja, nego da će imati ministarstvo, dok je Andrej Plenković bio puno neodređeniji i govorio je o koordinatoru koji je potreban za državnu imovinu, ali i koordinaciji državnih ureda, agencija i slično. Budući da je Goran Marić uz Davora Ivu Stiera bio najveći zagovornik dogovora HDZ-a i Mosta i da je Marić u odličnim odnosima s Mostom, vrlo je vjerojatno da je Most pogurao Marićev ulazak u Vladu. Naime, Marić je prvo konkurirao kao ministar gospodarstva, ali tu mu je poziciju “preotela” Martina Dalić. Zatim mu je ponuđeno Ministarstvo prometa, što je on prihvatio, ali Oleg Butković, resorni ministar, odbio je prihvatiti transfer u Ministarstvo turizma kako bi Marić dobio promet. I tu se sve zakompliciralo jer se u “pet do ponoć” Mariću tražila pozicija u Vladi, a da će ipak biti ministar bilo je jasno tek kada je popis ministara objavljen na saborskim stranicama uoči sjednice na kojoj je prošle srijede potvrđena Vlada. Butkovića je navodno spasilo prijateljstvo s predsjednicom RH, barem se tako priča u HDZ-u, a Plenković je s Marićem, radi kojeg sada osniva jedno novo ministarstvo pa ćemo imati jednu od najvećih Vlada u Europi, dobio realan problem. A očekivala se “drama” zbog Nine Obuljen. Premijer Plenković jučer je u Banskim dvorima prvi put sjeo sa svim svojim ministrima. Iznijeli su mu podatke o svojim ministarstvima, definirali prve poteze, najavili “dubinska snimanja” u svim ministarstvima kako bi Vlada bila što operativnija. Dogovorene su nužne izmjene zakona, ali i odrađivanje zaostalih situacija kojima se nije mogla baviti tehnička Vlada. Poznato je da su prioriteti Vlade donošenje proračuna za 2017. godinu kao i porezna reforma koju ministar financija Zdravko Marić danas treba predstaviti partnerima iz Mosta. 