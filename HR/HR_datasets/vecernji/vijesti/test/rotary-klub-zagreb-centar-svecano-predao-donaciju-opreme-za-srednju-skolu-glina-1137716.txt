Uz suradnju Rotary klubova Zagreb Centar i Rotary kluba Gleisdorf iz Austrije, te nekoliko rotary klubova i distrikata iz Hrvatske, Austrije, USA i Brazila, te potporu The Rotary Foundation koja ove godine slavi 100.obljetnicu osnutka, prikupljeno je 745.245 kuna za kupnju nove opreme za Srednju školu u Glini. Tako je u Glini 21. prosinca 2016., povodom dana škole, svečano predan najveći dio opreme koja uključuje foto-opremu kao i onu za informatiku i robotiku koje su odmah uključene u nastavu. Dobrodošlicu uzvanicima poželjela je ravnateljica škole Marija Margušić-Novosel, a posjet predsjednice Rotary kluba Zagreb Centar Marine Ajduković, župana Ive Žinića, zamjenice gradonačelnika Gline Sanje Štingl-Vlašić, voditelja odbora za Rotary fondaciju Distrikta 1913 Danijela Jozića, te desetak rotarijanaca iz kluba Zagreb Centar pratili su članovi foto-sekcije škole s novom opremom. Odabrana je i već naručena oprema za kabinet elektrotehnike i vježbe iz elektronike, te će uskoro biti isporučena, a u u fazi odabira u suradnji s osobljem škole su još razni alati, aparati za zavarivanje, elektromotori, oprema za knjižnicu, mjerni uređaji i ostala sitna oprema. Također, nabavljen je software za knjižnicu, tako da će nastavnici, profesori, te učenici brojnih obrazovnih programa i aktivnosti moći koristiti najsuvremenije tehnologije. Osim donacije opreme, osigurana je i edukacija nastavnika i učenika, a već su održane one iz robotike i informatike. Dodatno, Grad i Županija su obnovili učionice u vrijednosti gotovo 500.000 kuna. Glavni cilj ovog projekta je pomaganje mladima u procesu obrazovanja kako bi imali bolje životne mogucnosti. Time je u predbožićno vrijeme, vrijeme darivanja i kada razmišljamo i onima kojima je potrebna pomoć, Rotary klub Zagreb Centar još jednom ispunio svoju misiju pomaganja mladima. Osim ove donacije u Glini, Rotary klub Zagreb Centar već deset godina provodi program stipendiranja nadarenih srednjoškolaca i studenata iz vlastitog Fonda „Gordan Čačić“ koji ove godine pomaže trideset izvrsnih mladih ljudi. 