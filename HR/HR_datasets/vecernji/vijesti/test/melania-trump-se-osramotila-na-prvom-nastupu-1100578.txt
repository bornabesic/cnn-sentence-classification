Trebalo je to biti veliko finale – šlag na torti kampanje Donalda Trumpa za osvajanje kandidature republikanaca u utrci za predsjednika SAD-a. Njegova supruga, Melania, poznata po tome što se svim silama nastojala kloniti svjetala pozornice, govornice i kamera, stala je pred publiku Nacionalne konvencije republikanaca u Clevelandu u ponedjeljak navečer i prvi put održala govor. Zaradila je ogroman pljesak – poruke su bili jasne i potpuno u skladu s platformom njezina supruga: Amerika je velika, ponosni smo što smo Amerikanci, što je nama koji dolazimo iz komunističke Europe najveći san, a ključ uspjeha je predan rad i samo rad, uz osobni integritet. Sevnički Beverly Hills No kad je počela spominjati fraze poput “tvoja riječ je tvoje jamstvo”, što i nije svakodnevni izbor riječi – osim na londonskoj burzi čiji je to uostalom od 1801. moto (Dictum Meum Pactum), pa nastavila o “postignućima čija su granica samo snovi”, nekima je u glavi zazvonio govor koji je Michelle Obama održala na konferenciji Demokratske stranke 2008., u jeku kampanje njezina supruga Baracka za predsjedničkog kandidata. I nisu bili u krivu – najinspirativnije dijelove Melania je, očito, “posudila” od političke suparnice. Prije govora, Melania je kazala kako ga je sama pisala, uz malu pomoć drugih, što vjerojatno i nije potpuno točno jer takve govore priprema skupina savjetnika. Trump je nakon nastupa pohvalio suprugu, a nitko iz njegova tima nije odgovarao na pitanja o plagijatu, barem do zaključenja ovog izdanja. Veliki inauguralni nastup Melanie Trump tako je zasjenio skandal. A održala je i bez toga zanimljiv govor. Predstavila se kao komunistička Pepeljuga – ona koja je iz “komunističke Slovenije” otišla kako bi u svijetu napravila karijeru u “teškom modnom biznisu”. No gdje je Melaniji Trump danas Slovenija, osim u govorima jer od te činjenice ne može pobjeći pa ju je i prilagodila Trumpovoj doktrini useljavanja, da je to jedini način na koji se može doći u Ameriku, kao legalni imigrant, a onda naporno raditi da bi se zaslužilo američko državljanstvo. Daleko je Melaniji Slovenija, kažu nam neki Slovenci s kojima smo razgovarali. Čak joj, recimo, ne bi bilo mrsko da je smatraju Austrijankom – pa promijenila je ime iz Melanija Knavs u Melania Knauss. Slovenski novinar koji je s njom nedavno razgovarao otkrio nam je da je inzistirala da razgovaraju na engleskom jer je, kazala je, zaboravila slovenski. U rodnoj Sevnici na nju će frknuti nosom. Zaboravila nas je, kažu. Nije tamo ni loše živjela – iako je bio komunizam, otac joj je imao u Ljubljani dućan autodijelova pa se obitelj iz socijalističke zgrade i stančića preselila u sevnički Beverly Hills, novo naselje obiteljskih kuća. Nema je, kažu njezini sumještani, a jedini put kad nas se sjetila bila je donacija Domu zdravlja, za što su kupili vozilo hitne pomoći. – Bila je trudna pa je valjda zato bila emotivnija – kazala nam je nedavno njezina prijateljica iz školskih dana. Pokidala veze s domovinom No u slovenskom društvu postoji podijeljenost oko Melanije Trump, smatra urednik slovenskog portala Portal Plus Dejan Steinbuch i postavlja zanimljivu tezu. Melanijom Trump se, kaže, više bavi žuti tisak, ženske revije i forumi od mainstream medija. – Još je ne uzimaju za ozbiljno i zbunjeni su njezinom karijerom i činjenicom da će – postane li First Lady – postići više nego bilo koja Slovenka u povijesti. I to ne u kulturi, umjetnosti ili znanosti, već u funkciji supruge bogataša koji želi biti predsjednik SAD-a. To je za Slovence, koji su opsjednuti ženskom emancipacijom, strašan šok – kaže Steinbuch. Slovenci, dodaje, Melaniji zamjeraju tri stvari: uspjela je u životu, ne govori više slovenski te je pokidala veze s domovinom. Starije generacije nepovjerljive su prema inozemstvu. Ako je Melania uspjela, nešto tamo nije u redu. Tako misle i u Sevnici, no mlađe generacije je vole. Zovu je “caricom”, dodaje Steinbuch te kaže: – Fenomen Melanije Trump, rođene Knavs, u biti je konflikt između moderne i otvorene i kozmopolitske Slovenije s jedne, i stare, patrijarhalne i zatvorene Slovenije s druge strane. >> Supruga Donalda Trumpa prepisala govor Michelle Obame? Melania Trump, 18. srpnja 2016. Odmalena su mi roditelji usadili vrijednosti da treba naporno raditi za ono što želiš u životu, da je tvoja riječ tvoje jamstvo, da radiš to što kažeš i da održavaš obećanja, te da se prema ljudima odnosiš s poštovanjem. Kroz to kako su vodili svakodnevni život naučili su me i pokazali mi vrijednosti i moral. To su lekcije koje nastavljam prenositi na našeg sina. I mi moramo nastaviti prenositi te lekcije na mnoge generacije koje dolaze. Zato što želimo da naša djeca u ovoj naciji znaju da je jedina granica u njihovim postignućima snaga njihovih snova i spremnost da rade za njihovo ostvarenje. Michelle Obama, 25. kolovoz 2008. Barack i ja odgojeni smo na mnogim istim vrijednostima: da treba naporno raditi za ono što želiš u životu, da je tvoja riječ tvoje jamstvo, da radiš to što kažeš da ćeš napraviti, da se prema ljudima odnosiš s poštovanjem i uvažavanjem, čak i ako ih ne poznaješ i ako se s njima ne slažeš. Barack i ja smo krenuli graditi život vođeni ovim vrijednostima i prenositi ih na novu generaciju. Zato što želimo da naša djeca, i sva djeca u ovoj naciji, znaju da je jedina granica u visini njihovih postignuća domet njihovih snova i spremnost da rade za njihovo ostvarenje. 