Gotovo 17 sati potrajala je rasprava u Saboru o prijedlogu 46 oporbenih zastupnika za opoziv ministra financija Zdravka Marića. Tijek saborske sjednice pratite iz minute u minutu: 0.35 Nastavljena je sjednica nakon stanke. Nikola Grmoja je najavio inicijativu Mosta da zatraže samoraspuštanje Sabora. "Završimo tezgarenje. Najbolje je ići na nove izbore. Ovaj zahtjev smo spremni povući ako se u četvrtak u Saboru pokaže da postoji nova većina. Ako ministar Marić ne dobije potporu, očito je da te većine nema i da je najpoštenije da premijer Plenković da ostavku". Više o tome možete pročitati OVDJE.  0.30 - U tijeku je stanka koju je zatražio Nikola Grmoja zbog aktualne situacije u saboru, pa je Petrov odobrio pola sata stanke. Rasprava će se još nastaviti jer ima još 20 prijavljenih zastupnika za raspravu 0.00 - Premijer Andrej Plenković vratio se u Sabor s još nekolicinom ministara. Krešo Beljak iz HSS-a je potvrdio da je razgovarao s Plenkovićem, ali je istaknuo da HSS nije promijenio svoj stav da Marić mora otići te da neće u Vladu s HDZ-om. 22.45 - Šef HNS-a Ivan Vrdoljak u svom je izlaganju otkrio kako će se njegova stranka postaviti na sutrašnjem glasovanju o povjerenju ministru Mariću i pritom je bocnuo zastupnika Mosta i Nikolu Grmoju koji je proteklih dana javno isticao da su se HDZ i HNS već dogovorili o novoj većini: "Prestanite sa bezočnim lažima slati poruku građanima. Prvo su ljudi i onda dosljednost. Nećemo od toga odustati. Kao opozicijski klub glasovat ćemo o razrješenju ministra Marić" 21.50 - Ivan Pernar ne sjedi u Saboru na svojem mjestu već je došao na mjesto Gordana Marasa, a kraj njega je Bojan Glavašević. 21.21 - Nikola Grmoja je govorio kada nije imao riječ i Božo Petrov ga je upozorio da će dobiti opomenu. Budući da je to nastavio i dalje raditi dobio je opomenu 21.18 - Tada se nismo ni poznavali, malo sam pročitao vašu biografiju. Ja sam nestranački za razliku od vas, koliko vidim vi ste voljeli mjenjati stranke. Gdje sam ja išta rekao da se porezni Uskok ukida? - upitao je Zdravko Marić Mostovca Maru Kristića i rekao kako su ga djelatnici molili da ih makne od političkih utjecaja. Prije toga mu je kazao kako je već ranije govorio o tome, no njega nije bilo u Saboru. 18.55 - Predsjednik Sabora Božo Petrov odredio je stanku od 20 minuta na zahtjev Mire Bulja. 17.39 - Glavašević je rekao kako ima jednu opasku vezano uz njegovu izjavu za 'čuvanja institucije' pa je naveo primjer 'poreznog USKOK-a'. - To je bila institucija koja je nastala u vrijeme Vlade koju je vodio SDP. Ne moramo ponavljati sve argumente - rekao je Glavašević koji je odlučio 'podsjetiti na tu epizodu'. - Prije godinu dana krenula su ta nagađanja da ja navodno planiram ukinuti 'porezni USKOK', a porezna reforma je otkrila sve karte koje sam imao od početka. Bila mi je namjera, isključivo plemenita i časna, da takvu instituciju sačuvam od bilo kakvog utjecaja - rekao je Marić. 17.34 - Bio ja ministar financija do sutra, par godina, ja vas lijepo molim, čuvajmo institucije RH, ja nisam Superman, pa ne mogu ja nekome narediti - rekao je Marić koji je stao u obranu institucija. - Nemojmo institucije zbog ovakvih rasprava da naša javnost misli da se netko razbacuje novcem poreznih obveznika - izjavio je Marić. Posao NO HBOR-a je da dajemo suglasnost, rekao je Marić i dodao da nije dao nalog da neki kredit bude na dnevnom redu. - Spreman sam čuti sve ovo što slušam, teške optužbe ispod svake razine, ali nema veze, to je moja uloga. Ja vas lijepo molim, nemojte rušiti institucije RH - rekao je Marić i dodao da je njegova uloga da ih štiti. 17.14 - Čitava ova rasprava od strane Mosta mene podsjeća na brakorazvodnu parnicu - rekao je Tomislav Klarić. Ivani Ninčević-Lesandrić je rekao kako ona nije u NO HBOR-a mjesec dana i da je tu bila kad se odlučivalo o proračunu. - Ako ste u NO HBOR-a, onda ste vjerojatno vidjeli ugovore. Jeste vidjeli te klauzule? To je besmisleno, oni su se potpuno ogradili - rekao je Klarić i dodao da se više isplati uzeti komercijalni ugovor. - Nisam čuo niti jedan jedini argument da je ovaj čovjek pogriješio. Da pače, svi ga hvalite - rekao je Klarić. 17.01 - Ja sam po funkciji članica NO HBOR-a i ovo što ste izrekli je besramno. I ja dobijem materijale tri dana ranije i ono što ne pročitam jasno kažem - rekla je Grozdana Rosandić (HDZ) koja je Ninčević-Lesandrić optužila da nije čitala materijale. Lesandrić je rekla kako ne može vjerovati da žena u tim godinama može toliko lagati. - Meni je žao ako vi dođete na sjednicu i glumite vazu ako mene niste čuli - odgovorila je Ivana Ninčević-Lesandrić. 16.50 - Stav Mosta je jasan, nećemo podržati gospodina Marića. Neću ući u stručnost ministra Marića, ona od moje strane nije došla u pitanje.  - Marić je upoznat s mojim djelovanjem i načinu rada u HBOR-u i da odbijam glasovati na sjednicama NO. Nedopustivo je da članovi dobiju materijale tri dana prije glasovanja - rekla je Ivana Ninčević-Lesandrić (MOST) koja je rekla kako ne može razumjeti Marića kojeg je upozoravala da neki ljudi u NO nisu znali za što se daje novac za što dižu ruke. 16.20 - Glavašević je rekao Dalić kako joj može biti neugodno što nije spomenula sukob interesa. - Vi ste u većem sukobu interesa od gospodina Marića. I u slučaju INA-e - poručio je Bojan Glavašević. - S kim sam ja to u sukobu interesa? Možda s MOL-om? - upitala je Dalić. - Kada govorite o mom sukobu interesa u INA-i, on je s MOL-om - rekla je Dalić. 16.18 - Martina Dalić zatražila je riječ. - Mislim da možda treba malo sumirati raspravu. Govorilo se o poreznoj reformi, kao o velikom krimenu Marića. Rezultat te reforme koja se primjenjuje je da svi porezni obveznici plaćaju niži porez, da je više od 500 tisuća građana isključeno uopće iz obuhvata poreza na dohodak. Hrvatski poduzetnici plaćaju niži porez na dobit - rekla je Dalić. SDP-ovcima je rekla kako to njima ne odgovora što su Vlada i ministar učinili da građani imaju koristi od ekonomske politike.  Dotaknula se i zakona 'lex Agrokor'. - Posljedica je ta da 50 tisuća ljudi prima plaću. Ova je Vlada uz podršku Sabora zaustavila poslovanje i način poslovanja Ivice Todorića i to je rezultat ovoga zakona - rekla je Dalić i dodala da su dobavljači dobili novac za svoju robu. - Zbog čega ikome je da se takvi rezultati zakona o kojem govorim ne ostvaruju. Zbog čega sitno politikantstvo stavljate iznad interesa čak i svojih birača - izjavila je Dalić. 16.08 - Ovo danas prelazi neke granice dobrog ukusa, nekakav lov na nečiju glavu opravdava sve što se dogodi. Najglasnija su dva zastupnika, jedan ima 7 kredita, drugi 4 kredita. A napadaju ovog koji ima dva kredita - rekao je Josip Borić. 16.00 - Ovo je orkestrirani napad na gospodina Marića, ovo je mobbing i nasilje - rekla je Majda Burić (HDZ). - Ono što ste pokazali je da ćete sve oprostiti, ali uspjeh nećete. Što bi trebao? Nositi ceker i voziti se u 'stojadinu' - upitala je Grbina. 15.47 - Mi u SDP-u ćemo sutra glasovati protiv Marića, mi smo srušili dvije nesposobne vlade - poručio je SDP-ovac Saša Đujić. 15.40 - Ministar Marić nije uzrok ove farse, on je samo povod. On Mostu smeta sada kada bi trebao provoditi 'lex Agrokoru'. To da HDZ potiče kriminal mi u HDZ-u znamo 25 godina. Pa i mačići progledaju nakon nekoliko dana, a Most nikako da progleda - poručio je Nenad Stazić. 15.35 Grmoja je Pernaru poručio kako sada očekuje da će sutra glasovati protiv ministra Marića kojeg napada. Upitao ga je hoće li njegovklub zastupnika glasovati protiv Marića jer mu 'svi čine upitni'. - Sutra će biti veliko razotkrivanje - rekao je Grmoja. Pernar mu je odgovorio kako 'najteže čovjek doživi kada mu leđa okrenu ljudi koji su bili s njim'. - U našem klubu nalazi se četvero ljudi i svi ćemo glasati za opoziv ministra Marića. To će napraviti i Lovrinović, a kolega Škibola je rekao da će postupiti po savjesti, a pretpostavljam da znate što to znači. Žao mi je što je kolega Mišić stao na tamnu stranu i podržati korupciju - izjavio je Pernar. 15.28 -- Kada već provjeravate krvna zrnca i sve ono što je Marić stekao tijekom svog života možete li reći kako ste vi živjeli sa svojom plaćom i svojim kreditima - upitala je Grozdana Perić Bunjca. - Govoriti iz usta HDZ-ovca da nekome broji krvna zrnca jednostavno zvuči bljutavo. Vaša stranka je ta koja broji krvna zrnca i  mrzi sve manjine - poručio je Bunjac. Rekao je i kako su oni Ivana Pernara prozivali zbog bicikla, a protive se kada se proziva zbog 'Rolexa i Audija A6'. 15.10 sati – Sjednica Sabora nastavljena je u 15 sati, a prvi je za govornicu stao zastupnik Živog zida Ivan Pernar. – Što je ministar Marić napravio za blokirane građane? Jedno veliko ništa, a zbog čega. Velika je razlika od njega i običnog građanina. On recimo ima sat od 50.000 kuna, a ja sata ni nemam. Što je Vlada s ministrom Marićem napravila, poskupila je sve, cijene idu gore, ugostiteljima je dignuo cijenu 25 posto. Koji je Marićev program? Diže nove kredite kako bi vratio dugove, tako je i gazda radio – kritizirao je Pernar te se osvrnuo i na Most. – Mostu pada rejting, pada mu podrška birača i sad oni traže smjenu ministra Marića a bio im je dobar već drugi put kao ministar, ja sam od početka upozoravao da HDZ vodi državu u propast, a Most je svejedno koalirao s njima, i to dva puta. Pitam ih sada, što ste napravili u ove dvije godine s HDZ-om, ništa osim što kada ulazim u Sabor moram se legitimirati karticom, ali građani nemaju nikakve koristi od toga – rekao je. – Iako gospodina Marića i njegovu politiku ne podržava velika većina građana, kao niti većina saborskih zastupnika, postavlja se pitanje zašto se drži grčevito za ovu stolicu, to je samo borba za stolicu na isti način kao što se držao i Tim Orešković – dodao je i pozvao ministra Marića da sam podnese ostavku.  14.10 – Predsjednik Sabora Božo Petrov odredio je stanku do 15 sati. 13.50 – Saborski zastupnik SDP-a Gordan Maras uvjeravao je , u raspravi o povjerenju ministru financija Zdravku Mariću, kako oporba ima 77 zastupničkih ruku za njegov opoziv, a premijera Andreja Plenkovića je pozvao da pokaže ima li dovoljno ruku za Vladu. "Sedamdeset sedmero ljudi, toliko mi je kazalo da je za opoziv Marića. Show me the numbers! Mi imamo za opoziv, a vi nemate za Vladu", poručio je Maras HDZ-u i premijeru, mašući listom papira sa saborske govornice. Pokaže li se Marasova tvrdnja točnom, Hrvatski sabor će sutra, za kada je najavljeno glasovanje o tome, srušiti ministra. To bi bio prvi put da je uspjela neka oporbena inicijativa za iskazivanjem nepovjerenja ministru. 13.45 – U odgovorima na replike Marić je rekao da se na Vladi nije glasalo iz perspektive sučeljavanja argumenata. – Prema kolegama iz Mosta ponašao sam se jednako kao prema kolegama iz HDZ-a – rekao je Marić. Kazao je da je u četiri godine provedene u Agrokoru stavio tek dva potpisa na neki dokument – na svoj ugovor o radu i na raskid ugovora o radu.  Mostovac Miro Bulj pitao je Marića kako se osjećao kada je prošle godine bio kandidiran za mandatara nakon Tihomira Oreškovića. – Ako zaista niste znali ništa o Agrokoru, onda niste stručnjak, a ako ste stručnjak, onda ste znali sve – kazao je Bulj u replici Mariću. – Ne osjećam se ugodno danas, a ni prošle godine nisam se osjećao ugodno. To ne bih nikome želio. Implicirate mi da sam imao veze s padom prošlogodišnje Vlade. Premijera Oreškovića izuzetno cijenim – kazao je Marić.  SDP-ov Gordan Maras pitao ga je je li moralno uzeti povlašteni kredit u HBP-u gdje ga je postavila država. – Iskoristili ste mogućnost koju imaju zaposlenici te banke, a država vas je imenovala kao nadzornika – rekao je Maras i dodao da je dobio 2 posto nižu kamatu nego što je u HPB-u dobivaju građani. Pitao ga je i je li "marketizirao" taj kredit nakon što je otišao iz banke.  – Kredit je odobren u skladu sa svim aktima banke i zakona. Nitko meni nije ništa poklonio. Ja tu kamatu vraćam HPB-u. Imam još jedan stambeni kredit u jednoj komercijalnoj banci koji ima nižu kamatu od ovoga. Hoćete li vi progovoriti o svojim kreditima? –odgovorio je Marić. – Imamo veliku krizu u kojoj je ministar financija radio u kompaniji koja je izazvala krizu – rekao je Mostovac Šimić i pitao Marića zašto nije dao ostavku. – Moja ostavka ili opoziv. Ja s tim osobno nemam nikakvih problema. Ali, dajte mi priliku da iznesem argumente i obranu. Tužen sam i osuđen, a da me se nije pitala ni jedna jedina stvar. Dva potpisa u četiri godine stavio sam na dva papira, na ugovor o radu i na raskid ugovora. Što sam to konkretno napravio da bih trebao snositi odgovornost? – odgovorio je Marić.  13.20 – Mariću je replicirao i predsjednik HSS-a Krešo Beljak i kazao da je posao opozicije da bude protiv. – I da ste najbolji, bili bi protiv vas – kazao je Beljak. – Zakuhala se kriza u Agrokoru i svi pokušavaju skupljati političke poene. Stvorili ste probleme Plenkoviću i HDZ-u. Stvorili ste politički problem Hrvatskoj i, molim vas, odstupite s pozicije ministra – kazao je Beljak Mariću u replici. – Nemam nikakvih problema i rekao sam: niti sam se rodio kao takav, niti ću vječno biti ministar financija. Što će sutra donijeti, to ćemo vidjeti – odgovorio je Beljaku Marić.  – Izuzeo sam se u samo dvije odluke vezane uz Agrokor. Kod davanja kredita HBOR-a i kod donošenja ''lex Agrokora''. To su dvije jedine situacije u kojima sam govorio da sam se izuzeo od odlučivanja – odgovorio je Marić na repliku zastupniku Lackoviću. 13.13 – Zastupnik Živog zida Ivan Pernar replicirao je ministru Mariću. – Zašto ne kažete narodu da ćete samo ove godine dići 45 milijardi kuna kredita. Kada vi to mislite vratiti i svodi li se vaš plan u državi na ono što ste radili u Agrokoru. Te kredite nemate odakle vratiti. Cijeli cirkus treba što prije završiti, a vi trebate otići. Vi mislite da je bolje da sve propadne – i država i Agrokor, samo da vaša stolica ostane netaknuta – rekao je Pernar vičući u Saboru.  – Zahvaljujem se što ste me pitali za rezultate. Prvi put smo u našoj recentnoj povijesti uspjeli smanjiti javni dug. Posebno me raduje što smo u 2016. godini smanjili rashode za kamate za 763 milijuna kuna – rekao je Marić. Premijer Plenković otišao je iz Sabora.  12.57 – Mostovka Ines Strenja Linić u svojoj replici je pitala Plenkovića kako može dati povjerenje ministru koji je dezinformirao javnost o stanju u Agrokoru.  – Nitko u Vladi, Saboru ne može stati iza politike prikrivanja nečega nezakonitog ili zaštite kriminala. Ja sam zadnji koji bi to napravio i to ne bih nikome dopustio – odgovorio joj je Plenković i dodao da policija, DORH i istražitelji imaju slobodu i neovisnost raditi svoj posao. – Naš je politički dogovor bio da u javnoj komunikaciji nitko od nas ni najsitnijim migom ne uzburka javnost. Htjeli smo iskoristiti vrijeme da bismo našli rješenje i našli smo ga zajedno – kazao je Plenković misleći na donošenje zakona nazvanog lex Agrokor.  – Agrokor, što se tiče Porezne uprave, spada u velike porezne obveznike. Interakcija između Porezne uprave s takvim kompanijama je na dnevnoj razini – kazao je Plenković odgovarajući zastupniku HSS-a Davoru Vlaoviću. – Most je pokazao kolegijalnost jer ste mjesec dana prije poslovničkog roka znali da nećemo podržati Marića – kazao je Mostov zastupnik Šimić te dodao kako je Plenković pokazao "kolegijalnost" kada je pregovarao s oporbenim strankama.  – Mostovi ministri pokazali su odgovornost. Vlada niste ni vi, niti mora glasovati jednoglasno. U vrijeme Sanadera ministri su glasali jednoglasno pa znamo gdje su neki od njih završili – rekao je Šimić, a Plenković ga je pitao "implicira li nečiju kaznenu odgovornost" i dodao da to nije od njega očekivao. 12.27 – Zastupnik Ivan Pernar zatražio je stanku zbog deložacije u Zagrebu, a Petrov ju je odobrio. 12.15 - SDP-ov Siniša Hajdaš Dončić izazvao je pravu buru u Saboru izjavom kojom je podsjetio na 2. svjetski rat. - Znate tko se 1945. branio da je sve bilo po zakonu? SS-ovci na suđenju - kazao je Hajdaš Dončić.  "Jeste vi prisebni što govorite? Uspoređujete da je netko dobio kredit sa SS-om. Koliko je kreativnosti potrebno da to izgovorite? Moram vas pitati pred javnosti, što se s vama događa? Ja bih vam preporučio da tako nešto ne izgovarate, ako mislite ići na izbore. To nije dobro za vas", odgovorio mu je Plenković.  12.08 – Mostovac Miro Bulj upitao je Plenkovića je li mu poznato da Marić nije upozorio njega i ministre o stanju u Agrokoru. – On je stručna osoba. Kako je moguće da smo u najtežoj financijskoj krizi, a on se izuzme od donošenja odluka. To je kao da se general u ratu izuzme od sudjelovanja u bitci – rekao je Miro Bulj te poručio Plenkoviću da nije "faraon i Bog na zemlji". – Vi kažete: svi su sve znali. Kako znate interne podatke bilo koje privatne kompanije. Kako možete znati ako vam ne dođe neki provjeren papir na stol – odgovorio mu je Plenković i dodao da svoje odluke temelji na precizno utvrđenim činjenicama. Kazao je da je za davanje kredita HBOR-a Agrokorovim kompanijama glasao i Mostov ministar Dobrović.  Mostovac Nikola Grmoja kazao je da je Plenković vidljivo nervozan. – Mislili ste da ćete obračunom s Mostom u raspravi profitirati, ali potpuno ste promašili. Ministar Marić u prošloj Vladi izigrao je povjerenje premijera Oreškovića i zajedno je s Karamarkom pokušao složiti novu vladu. A vi pričate o lojalnosti ministara Mosta – poručio je Grmoja Plenkoviću i dodao da je mogao na jedan "ljudskiji" način napraviti smjenu ministara.  – Vlada nije pala. Taj tko je pokrenuo proces destabiliziranja Vlade sigurno nisam ja – odgovorio je Plenković Grmoji i dodao da bi jednako "srčano" branio Marića je Mostov ministar.  11.50 – U odgovoru SDP-ovcu Hajdukoviću, Plenković je kazao da se ova situacija ne može usporediti sa situacijom prošle godine kada je pala vlada Tihomira Oreškovića, a Most tražio smjenu Karamarka.  SDP-ovac Željko Jovanović u replici je kazao da Plenković nema 76 ruku i da mu je Vlada pala i prigovorio mu da je radio ono što je radio SDP-ov Željko Sabo kada je osuđen zbog pokušaja "kupnje" HDZ-ove zastupnice. – Vi meni kažete da je sve što se radilo jučer jednako onome što je radio kolega Sabo koji je završio u zatvoru. Ako imate argument da sam učinio nešto nezakonito zbog čega bih trebao završiti u zatvoru, onda to recite. Ne možete reći: zbog svega što ste radili jučer, mogli biste završiti u zatvoru. Znam što sam radio jučer, i nisam radio ništa nezakonito. Nemojte me optuživati za nešto za što nemate ni grama argumenta. Ne bih nikada očekivao da ćete tako nešto reći, i to tako lakonski – poručio je Plenković Jovanoviću.  11.40 – SDP-ov Gordan Maras kazao je Plenkoviću da se ne zavarava pljeskom s HDZ-ove strane sabornice "jer oni su pljeskali i Karamarku, a on nije bio neki govornik". – Recite imena 76 zastupnika koji vas podržavaju – kazao je Maras u replici Plenkoviću. – Treba li nama da premijer jučer snubi zastupnike da ga podrže. Recite nam tko vas podržava – kazao je Maras, na što mu Plenković nije konkretno odgovorio.  – Vi mi trebate pokazati brojeve. Kolega Maras, "You show me the numbers", replicirao mu je njegovim riječima. – Hoćeš, nećeš nemaš... Kad moja tema dođe na red, a doći će kad ja to budem htio, onda ću pokazati brojeve – odgovorio je Plenković Marasu. – Premijer vam nema većinu, a vi se smijete – poručio je Maras u "povredi Poslovnika" HDZ-ovcima i rekao da "skaču kao dječica". – Tebi, Andreje, ne godi vlast, bio si puno simpatičniji u opoziciji. Ne glumi Sanadera – rekao je Maras, a Petrov je upozorio sve zastupnike da ne zloupotrebljavaju institut povrede Poslovnika.  11.32  – Odbacujem sve što stoji u zahtjevu kao potpuno promašeno i neutemeljeno – kazao je ministar Zdravko Marić.  – Nitko od moje uže, a ni šire obitelji nije zaposlen u Agrokoru – kazao je Marić te dodao kako je najavio da će se izuzeti iz donošenja odluka o Agrokoru jer je tamo bio zaposlen.  – Ponosan sam na sve to sam u životu radio. Od studentskog posla, do posla ministra – zaključio je Marić.  11.20 – Premijer Plenković govorio je uime Vlade. – Sličnu vježbu prošli smo prije nekoliko mjeseci. Bernardić je u svom uvodnom slovu objasnio viđenje njegove odgovornosti, ali nije citirao ni jedan jedini redak iz pismenog zahtjeva koji je uputio Vladi – kazao je Plenković i dodao kako su naveli četiri točke u zahtjevu – sukob interesa, dodjela kredita Agrokoru, dodjela kredita Mariću i pogodovanje Agrokoru.  – Kolega Marić čovjek je koji je dobio moje povjerenje da bude ministar financija, a tu dužnost obavljao je i u Oreškovićevoj vladi. Bio je dobar kolega ministara i Mosta, a i Bože Petrova – kazao je Plenković te dodao kako se u njegovoj Vladi nije znalo tko je ministar iz HDZ-a, tko je nestranački, a tko iz Mosta.  – Elementarna politička abeceda kaže da oporba pusti zahtjev baš kada treba – pred lokalne izbore. Kolega Petrov i ja smo se dogovorili u rujnu da idemo svatko svojim putem na izborima. To je bio dogovor kojeg se držim. No Vlada nije debatni klub ili udruga gdje se ljudi nađu u slobodno vrijeme i svatko kaže svoj stav. Vlada je najviše izvršno tijelo i institucija Vlasti u RH. U njoj može biti glasovanja oko nekih sektorskih zakona. Postoje ključna pitanja koja se svode na lojalnost i ljudskost. Ne možete, kolege iz Mosta, sjediti u istoj Vladi i kao gladijatori na TV-u uživo reći kolegi, u trenutku kada Vlada usvaja ovaj dokument... – kazao je Plenković.  – Ne pravite komediju – prigovorio mu je Petrov. – U tom trenutku kolege u Vladi kao gladijatoru tom su čovjeku pokazali prst dolje. To se u mojoj Vladi s mojim političkim načelima i integritetom, kolega Grmoja, bez ičijeg savjeta, neće dogoditi – kazao je Plenković i poručio Grmoji da letaju kao "osice, komarci ili muhe".  – To je priča koja se zbila na Vladi. Tu javnost mora vidjeti tko je tko. U krizi ljudi pokazuju svoje lice. U krizi partner kojeg smo odabrali, taj politički partner ne dopušta da kolega Marić zajedno sa mnom kaže nešto u svoju obranu – rekao je Plenković i dodao da to "neće ići".  – Ova situacija je jednostavna. Sve tri i pol točke koje ste naveli – ne stoje. Rasprava će se pretvoriti u klasični amalgam o svemu – rekao je Plenković i izrugivao se kritikama da postoje neke "mračne sile" koje utječu na njega. – Spreman sam i na lokalne i na parlamentarne izbore. Ali u parlamentarnom sustavu teret na opozivu Marića nije na meni nego na onima koji traže smjenu – rekao je Plenković i Grmoju nazvao "revolucionarom". 11.09 – Bernardić je izazvao cijeli niz replika iz HDZ-a, ali i od SDP-ovca Gordana Marasa. – Nemojte više stavljati u istu rečenicu HDZ i odgovornost – rekao je Maras i dodao kako se Plenković bavi spletkarenjem.  – Ne treba Hrvatskoj sitno spletkarenje i kupnja glasova – rekao je Maras, a HDZ-ov Reiner odmah je podigao palicu "povreda Poslovnika". – Maras je govorio o temi koja uopće nije bila navedena – kazao je Reiner, a Petrov je svima povišenim glasom predložio da se drže teme. 10.50 – Predsjednik SDP-a Davor Bernardić predstavio je prijedlog za smjenu ministra financija Zdravka Marića. Mariću je prigovorio pokušaj ukidanja Poreznog USKOK-a i poreznu reformu.  – Nakon toga slijedi velik lanac odgovornosti u slučaju Agrokor. U njemu je sudjelovao i ministar financija koji je ovdje manje važan. On je radio i bio zadužen za financiranje u tom poduzeću. Ako je tamo imao veliku plaću, kako je moguće da ništa o tom poduzeću nije znao. Zar mu nije barem malo neugodno. Ovdje nije pitanje kaznene, nego moralne, ljudske i političke odgovornosti – kazao je Bernardić.  – Ovo nije pitanje smjene i Marića, nego obraza i odgovornosti. Da imate obraz, ne biste govorili da ste u pravu uz jasne dokaze. Da imate odgovornost, sami biste otišli i time pomogli Plenkoviću i HDZ-u – kazao je Bernardić i dodao da postoji "interesna veza" koja štiti jednog čovjeka od interesa Hrvatske i HDZ-a. – Sutra ćemo glasati, no manje je važno kako će proći glasovanje – kazao je Plenković. – Kamo god da se okrenemo u HDZ-ovoj Vladi, sudarimo se u sukob interesa. To je OIB ove Vlade – zaključio je Bernardić. Bernardić je izazvao cijeli niz replika iz HDZ-a. 10.05 – Na ulasku u zgradu Hrvatskog sabora premijer Andrej Plenković kazao je da "drži konce" u rukama, što bi trebalo značiti da još uvijek ima potporu većine, iako nije jasno tko tu većinu čini. 9.59 – SDP-ov zastupnik Peđa Grbin (SDP) poručio je u srijedu kako aktualna Vlada mora otići, jer je, tvrdi, ta Vlada najveća šteta koju je Hrvatska pretrpjela u proteklih 27 godina, HDZ-ov Dražen Bošnjaković to odbacuje i uzvraća da je sve loše naslijeđeno od SDP-a, odnosno njegove Vlade.  Pod aktualnom Vladom Hrvatska ima veći rast BDP-a, nizak deficit, rast stope zapošljavanja, polako, zaslugom premijera Plenkovića, rješava probleme na granicama, naveo je Bošnjaković nakon jutrošnje stanke u Saboru. Alternativa je Vlada SDP-a, šesta najgora vlada na svijetu, sve loše trendove naslijedili smo od vas – uzvratio je Grbinu. Na Grbinovo problematiziranje "lex Agrokora", uzvraća da je taj zakon donesen da se stabilizira kriza u toj tvrtki. Što ste vi ponudili? – pita Grbina i odgovara: – Ništa! Možete dolaziti i pokretati pitanje odgovornosti, ali vaš problem je u tome što nemate program, ideju kako biste zemlju izvukli iz ovoga – poručio je Bošnjaković SDP-ovu zastupniku koji je ustvrdio da u sukobu interesa u aktualnoj Vladi nije samo ministar Marić. Pozivajući se na medije, navodi da se protiv ministrice Martine Dalić vodi postupak pred Povjerenstvom za odlučivanje o sukobu interesa vezan uz odnos s Inom. Premijer je zove na sjednice Povjerenstva za Inu, a ona se po svim indicijama odaziva – rekao je Grbin. Gdje god zagrebete kod ove Vlade, bila Ina ili Agrokor, jedino što izlazi jest sukob interesa. O tome nećemo šutjeti, nego govoriti, poručio je Grbin. Citirao je i portal Index da su mali dobavljači prisiljeni isporučivati robu Agrokoru, a ne dobivaju naknadu. Gazda je otišao, ali su njegove navike ostale, ustvrdio je Grbin. Ova Vlada je, kaže, najveća šteta koju je Hrvatska u pretrpjela u 27 godina, pokazatelj da nam nitko izvana ne može napraviti štetu kao mi sami i zato mora otići.  – Nemojte tezgariti, iziđimo na izbore pa da vidimo kako će proći arhitekti koji su štitili kriminal. Premijer je prevario građane i treba odgovarati – poručio je politički tajnik Mosta Nikola Grmoja HDZ-u. Premijer, ponavljao je Grmoja, nema većinu, a prevario je građane štiteći kriminal u Agrokoru. – Arhitekti Božinović i Šeks shvatili da većine nema. Žele agoniju i tezgarenje produljiti do iza lokalnih izbora pa sastaviti vladajuću većinu koje nema – isticao je Grmoja. Premijer, kaže Grmoja, treba doći u Sabor, ispričati se i reći da je destabilizirao državu, poslušao mentore i napravio krivi potez. Predsjednik HNS-a Ivan Vrdoljak podsjećao je Most kako su zajedno s HDZ-om digli ruku za ''lex Agrokor'', a pozivao se čak i na kršćanske vrijednosti, spominjao božje zapovjedi poručujući kako hrvatski građani danas "gledaju ovaj cirkus i s gađenjem okreću glavu". U eteru, kaže, čuje gnusne laži "od osobe koja se nerijetko poziva na moralne i kršćanske vrijednosti i bez treptaja laže u kameru".  – Nismo svi isti, mi biramo drukčije, da se sukobimo na idejama i rezultatima, a ne na gnjusnim lažima – poručio je. 9.45 – Sjednica Sabora počela je stankom na zahtjev nekoliko klubova koji žele progovoriti o aktualnoj političkoj situaciji i događajima vezanima uz Agrokor. Stanku su zatražili SDP, HDZ, Most, HNS i HDS. 9.40 – Zastupnik Ivan Lovrinović kazao je da se HDZ i Most nisu mogli ni oko čega dogovoriti. – Neću podržati ni Zdravka Marića ni Božu Petrova, a neću podržati ni Jandrokovića – rekao je Lovrinović za koga se pretpostavljalo da pregovara s premijerom Plenkovićem o podršci novoj vladajućoj većini.  9.28 – Goran Aleksić rekao je da je s Plenkovićem razgovarao o podršci Jandrokoviću za predsjednika Sabora. – Nisam dao potporu. Mi u stranci moramo razgovarati o tome – kazao je Aleksić te dodao da mora razgovarati s kolegama u stranci.  – Glasat ću za opoziv Marića – rekao je Aleksić za televiziju N1. Dodao je i da neće glasovati za opoziv Bože Petrova. 9.25 – Ne mogu znati hoće li biti dovoljno ruku za rušenje Marića. Sigurno je da vladajuća većina ne postoji – kazao je zastupnik Mosta Nikola Grmoja za televiziju N1.  – Premijer Plenković sinoć je kapitulirao. Sada je svima jasno da nove većine nema. Glasnović i Esih nisu jedini. Neće biti ništa od suradnje s HNS-om i IDS-om koju su već dogovorili – kazao je Grmoja. – Premijer će možda imati većinu nakon lokalnih izbora. Pitanje je treba li mu dopustiti i dalje da tezgari dok nema četiri ministra – kazao je Grmoja. – Premijer Plenković zaletio se i nema većinu – kazao je Grmoja te dodao da su oni spremni na raspuštanje Sabora i nove izbore. – Ako nema većine, a očito je da nema, građani očekuju da izađemo pred njih – kazao je Grmoja.  – Argumenti su na našoj strani i nitko ne može tvrditi da Zdravko Marić nije znao što se događa u Agrokoru – kazao je Grmoja o tome zašto podržavaju smjenu Marića.  8.55 – HDZ-ov Branko Bačić kazao je sinoć u HRT-ovoj emisiji Otvoreno da HDZ ima većinu i da će Zdravko Marić ostati ministar financija kao i da će do kraja tjedna biti odabran novi predsjednik Sabora. MOST-ov Miroslav Šimić rekao je da imaju potvrdu niza saborskih zastupnika da se "trgovina vodi već danima".  S druge strane, SDP-ovac Gordan Maras rekao je da HDZ nema većinu. – Po ovome što ja čujem, bit će to vrlo blizu ili dovoljno za opoziv ministra Marića, ali bitno je da neće biti 76 glasova protiv te inicijative – kazao je Maras. Predstavnik srpske nacionalne manjine i SDSS-ov saborski zastupnik Milorad Pupovac kazao je da bi predstavnici manjina željeli da Hrvatska ima stabilnu Vladu. – Prije bih naga prošetala Trgom bana Jelačića nego glasala za to da Petrov i Marić ostanu na svojim mjestima – kazala je haenesovka Nada Turina Đurić. 8.20 – Sinoć su nezavisni zastupnici Bruna Esih i Željko Glasnović odbili dati potporu Andreju Plenkoviću u sakupljanju potpore za imenovanje Gordana Jandrokovića za novog predsjednika Sabora. Glasnović je jučer rekao da se na izglasavanju povjerenja Mariću vjerojatno neće ni pojaviti. Opširnije OVDJE 8.19 – Ministar financija Zdravko Marić jučer je u RTL-u Danas rekao da je spreman za raspravu. – Moj je stav vrlo jasan: sve optužbe su neutemeljene i niže su od nekih granica etičkog ponašanja. Ja jednostavno ne mogu prihvatiti takve optužbe – kazao je Marić, ali i dodao da je svjestan da "neće dovijeka biti ministar financija".  8.15 – Klub zastupnika SDP-a podnio je prijedlog za pokretanje pitanja povjerenja ministru financija Zdravku Mariću, a taj je prijedlog svojim potpisima podržalo 46 saborskih zastupnika iz SDP-a, HNS-a, HSS-a, Snage i HSU-a. U prijedlogu za opoziv SDP navodi kako je ministar financija Marić prije dolaska u Vladu u Agrokoru bio na funkciji izvršnog direktora za strategiju i tržište kapitala te zaključuju da sama ta činjenica znači kako se Marić u skladu sa Zakonom o sprječavanju sukoba interesa treba izuzeti iz svih postupaka i odluka koje bi mogle utjecati na koncern Agrokor.   SDP u prijedlogu podsjeća i na Agrokorova financijska izvješća koja su, navodno, bila nepotpuna, a koja je Marić kao direktor u Agrokoru koristio kako bi osigurao financiranje koncerna.    