Aleksandar Vučić ponovno je danas izabran za predsjednika Srpske napredne stranke (SNS) i poručio da će Srbija razgovarati sa svima, "i na Zapadu i na Istoku". Izborna skupština jednoglasno je, s glasovima svih 3862 izaslanika izabrala Vučića za predsjednika stranke i umjesto dosadašnjih šest na Vučićev prijedlog četiri potpredsjednika. Najbliži suradnici u SNS-u bit će mu Milenko Jovanov, Miloš Vučević, Marko Đurić, Marija Obradović, a predsjednik izvršnog odbora Darko Glišić. "Mi smo Srbiju postavili iznad stranke", rekao je Vučić i poručio da će Srbija i dalje razgovarati sa svima "i na Zapadu i na Istoku". Nakon izborne skupštine, SNS je nastavila sjednicu središnjeg odbora poslije koje će uslijediti dogovori o formiranju vlade, nakon što je Vučić dobio od predsjednika Tomislava Nikolića mandat za sastav vlade. Vučić je najavio da će nove vlade Srbije i  Vojvodine biti formirane do 16. lipnja, a da će državni parlament održati konstitutivnu sjedncu 3. ili 4. lipnja, nakon što se 2. lipnja konstituira pokrajinski parlament u Novom Sadu. Koalicija okupljena oko Vučićevih naprednjaka pobjedila je na izvanrednim parlamentarnim izborima 24. travnja i osvojila 131 od 250 mandata, a prema dosadašnjim najavama skupštinskoj bi se većini trebao pridružiti i Savez vojvođanskih Mađara (SVM) s četiri zastupnika. 