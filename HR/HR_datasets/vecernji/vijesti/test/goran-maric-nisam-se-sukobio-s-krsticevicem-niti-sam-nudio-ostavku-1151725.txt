HSS-ovac Marin Pucar novi je predsjednik uprave Podravke, odlučio je Nadzorni odbor kompanije nakon dva dana razgovora i pregovora. Dugotrajni proces odabira trajao je dulje zbog sukoba dvaju ministara, Damira Krstičevića i Gorana Marića koji je eskalirao na užem kabinetu Vlade u srijedu jer je Marić htio Pucara na čelu Podravke, a Krstičević svog  dugogodišnjeg poznanika, a trenutačno i suradnika, Gordana Kolaka. Obojica su pak u četvrtak sukob negirali, nakon što je premijer zatražio da se situacija mora primiriti, ali je ipak u konačnici stao na stranu Marića. No primirje je tražio i u ostalim strujama HDZ-a koji su se dan ranije protivili odabiru Pucara. Svoje zadovoljstvo izborom Pucara ali i ostalih članova uprave izrazili su nakon sastanka i predsjednik Nadzornog odbora Dubravko Štimac iz PBZ CO mirovinskog društva i član NO Luka Burilović poručivši da je izbor bio jednoglasan te da je Pucar najbolji izbor jer mu je karijera vezana za prehrambenu industriju, od čega čak 12 godina u Podravki. I ministri zamjeraju Mariću -Izbor je za mene velika čast i odgovornost, ali i obveza da Podravka bude još bolja i uspješnija. Uvjeren sam da je to moguće, a kroz dva mjeseca donijet ćemo i strategiju poslovanja – rekao je Pucar i dodao kako je prednost što kompaniju pozna kao i njezine potencijale.  Prema dogovoru mirovinski fondovi su trebali izabrati članove uprave, no na kraju nisu se za to izborili. U upravi će sjediti tri Podravkaša – Ljiljana Šapina, Iva Brajević i Hrvoje Kolarić, tek bi im se kroz dva mjeseca trebao pridružiti Davor Doko iz AZ mirovinskog fonda. Neki mirovinci već iskazuju nezadovoljstvo jer opet je država pokazala da na njih računa samo kada treba novac, ali ne i kada trebaju sudjelovati u upravljanju. No u javnosti su svi zadovoljni i složni. A jasno je da je Podravka bila tek početak potencijalnih sukoba u vladi, kada na red dođe odabir i  ostalih, za vođenje poželjnih kompanija. A gdje će, barem kako se čuje iz redova stranke, opet glavnu riječ htjeti imati G. Marić. Na ovotjednom užem kabinetu je tako oštro lobirao za Pucara, a navodno je čak i prijetio ostavkom ako se Pucar ne odabere. Marić nam je odgovorio da nije bilo nikakvih lobiranja i prijetnji. – Nadzorni odbor mjerodavan je za upravu. Ne preferiram nikoga niti o tome odlučujem. Samo su tri člana ispred države u NO. Nisam u sukobu s ministrom Krstičevićem niti razumijem zašto bih bio u sukobu s njim, kao ni to zašto bih davao ostavku. Ostavka je izmišljotina. Nikada, koliko pamtim, nisam ni s kim ucjenjivački razgovarao niti znam tako razgovarati – rekao nam je Marić. Ovaj tjedan svog je kandidata Gordana Kolaka predložio ministar Krstičević i tako poremetio Marićeve planove koji, kako se govori u HDZ-u, sebe smatra ključnom osobom u kadroviranju u tvrtkama u kojima država ima svoj udjel, bio on manjinski ili većinski. Međutim ili Marić nije dovoljno fleksibilan ili bi ostali ministri kadrovirali po svojem i gurali svoje ljude pa im ne odgovara Marićevo revno shvaćanje svoje uloge u postavljanju novih direktora. – Marić je obuo prevelike cipele. Nisam upućen u zbivanja u Podravki, ali znam da tvrdo inzistira na tome da on odabire nove članove i predsjednike uprava. Ali na kraju dana ministri moraju surađivati s tim ljudima pa bi se i ministre trebalo nešto pitati – smatra jedan HDZ-ov ministar, a neki drugi zamjeraju presporo kadroviranje i kažu da sve stoji. Potpredsjednik Vlade Krstičević odgovorio nam je da je on fokusiran na Ministarstvo obrane i nacionalnu sigurnost, odbacujući bilo kakve sukobe i miješanje u kadroviranje u Podravki. Tvrdi da za takvo što ne bi ni imao vremena. Kaže samo da je Kolak vrhunski operativac i profesionalac. – Čast mi je što sam radio s takvim čovjekom. Da nije bilo tisuće Kolaka u Domovinskom ratu, ne bi bilo ni Damira Krstičevića ni mnogih drugih. Kolak nije nikakav politički uhljeb, nego profesionalac koji je uz sudjelovanje u Domovinskom ratu završio strojarstvo, školovao se u Americi, kao prvi časnik bio je u misiji u Africi... Od 2005. Gordan Kolak je na tržištu, vodio je kompanije poput Mega Tradea, King ICT-a, Dok-inga... Njemu sigurno ne treba namještati posao, dovoljno se o njemu raspitati u poslovnoj zajednici – rekao nam je Krstičević.  Utjecaj HDZ-a u Koprivnici Veći dio koprivničkog HDZ-a nije u srijedu gledao s odobravanjem mogući dolazak Pucara, no s vrha stranke i njih se je pokušalo primiriti, što je izgleda i uspjelo.  Marić zna  Pucara iz nogometnih dana, kada je Marić bio sudac, a Pucar igrao u NK Zadar, iako je Marić u četvrtak izjavio da Pucara ne zna. Velika potpora Pucaru je i predsjednik HGK i član NO Podravke Luka Burilović, koji je na sjednici u srijedu upravo forsirao Pucarovo ime. Pucar je radio u upravi Podravke u koju je došao 2001. godine, ali više se o njemu pročulo nakon afere Spice. Rođen je u Zadru i član je HSS-a, a do rujna prošle godine bio je direktor Zvečeva. >> Dubravko Štimac novi je predsjednik Nadzornog odbora Podravke >> Tedeschi: Podravka nam je zanimljiva, ali ne po svaku cijenu 