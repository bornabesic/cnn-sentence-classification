Tehnički ministar pravosuđa Ante Šprlje rekao je danas da će Hrvatska goniti i nastojati kazniti sve koji su počinili zločin na njezinom području, među ostalim i suodgovornike premininulog haškog optuženika Gorana Hadžića. Gonit ćemo ih "dokle god smo mi živi i dokle god su oni živi", kazao je Šprlje nakon sjednice Vlade odgovarajući na novinarski upit postoji li mogućnost da Hrvatska pokuša kazniti suodgovorne, s obzirom da je Hadžić, haški optuženik i nekadašnji predsjednik tzv. Republike Srpske Krajine, u utorak navečer umro u bolnici u Novom Sadu. "Niti jedna osoba neće mirno spavati do kraja svog života za ni jedan zločin koji je počinila na području Hrvatske. Tu ćemo imati jedan jako dobar primjer - kao što se nacistima sudilo do dana današnjeg za ratne zločine koji su počinili, tako će i Hrvatska goniti sve one koji su počinili zločine dokle god smo mi živi i dokle god su oni živi", kazao je. Ustvrdio je i da će Dragan Vasiljković, poznat kao kapetan Dragan, kojeg je prije godinu dana Australija izručila Hrvatskoj i u splitskom zatvoru čeka suđenje za ratni zločin nad civilnim stanovništvom i ratnim zarobljenicima - "imati pravedno suđenje kao i svi ostali kojima se sudi u Hrvatskoj". Nije želio komentirati to što je tehnički premijer Tihomir Orešković na sjednici Vlade rekao da je izložen napadima zbog najave da će se politički aktivirati ni medijske napise da će bivši predsjednik Stjepan Mesić na predstojećim parlamentarnim izborima biti kandidat Narodne koalicije. "Ja o političkim stvarima ne govorim. Da li će se politički aktivirati (Orešković), ja to ne znam. Mogu napomenuti da sam i ja ovih dana bio izložen neistinitim podacima. Jedan od zadnjih podataka je taj da je u mom Ministarstvu zaposleno još 43 ljudi. To nije istina. U samom Ministarstvu pravosuđa je 15 manje zaposlenih, a u ukupnom pravosudnom sustavu sedam manje zaposlenih. To govori o određenim stvarima", rekao je Šprlje. Nije želio spekulirati tko stoji iza toga, dodavši da se određene činjenice mogu provjeravati. "Ovo je jedan od neistinitih podataka koji se tiču mene, nadam se da će se ubuduće istinito izvještavati, pogotovo zato što je Ministarstvo pravosuđa vrlo brzo u odgovaranju na upite novinara, tako da nema razloga da se objavljuju neistiniti podaci", kazao je. Upitan da prokomentira nedavne slučajeve bijega, onaj iz sisačkog zatvora i psihijatrijske bolnice na Rabu te što se može učiniti po pitanju sigurnosti, rekao je da se, što se tiče zatvorskog sustava dogodio samo jedan bijeg -  iz zatvora u Sisku. Dodao je i da se Hrvatska što se tiče bjegova ne nalazi u negativnom prosjeku te da su mogućnosti bijega ograničene. Istaknuo je da Ministarstvo pravosuđa uvijek poduzima mjere da se poveća sigurnost u zatvorskom sustavu. "Naravno, moramo biti svjesni da je potrebno određeno ulaganje financijskih sredstava. Hrvatska nije prebogata država i mora racionalno raspolagati svojim sredstvima", dodao je. Istaknuo je i to da je slučaj bijega iz psihijatrijske bolnice na Rabu pitanje koje se tiče Ministartva zdravlja te da stoga ne može komentirati što se u tom slučaju može poduzeti kako bi se povećala sigurnost. >> Protiv dvojice državljana Srbije podignuta optužnica zbog smaknuća civila 1991. 