Premijer Andrej Plenković u četvrtak je na početku prve sjednice nove Vlade poručio da su glavni ciljevi u četiri godine mandata ostvariti stabilan gospodarski rast, otvoriti nova radna mjesta, zaustaviti iseljavanje, demografska obnova te društvena pravednost i solidarnost, a u pogledu posljednjih zbivanja oko sisačke rafinerije poručio je da neće dopustiti da Ina postane podružnica MOL-a.  – Ostvarivanje održivog gospodarskog rasta bit će ključni prioritet rada 14. hrvatske Vlade. Stoga ćemo posebnu pozornost posvetiti definiranju mjera usmjerenih na gospodarski razvoj. One će biti usmjerene na povećanje životnog standarda svih hrvatskih ljudi, poticanje proizvodnje te stvaranje novih radnih  mjesta. S tim ciljem provest ćemo i cjelovitu poreznu reformu, čije predstavljanje je jedna od glavnih točaka današnje sjednice Vlade – rekao je Plenković u uvodnom obraćanju.  Ta će porezna reforma, najavio je, obuhvatiti sve segmente poreznog sustava, a posebno će biti usmjerene na pojednostavljenje sustava, širenje porezne baze i porezno rasterećenje građana i poduzetnika. Ina mora biti jamac energetske sigurnosti Hrvatske U svom se govoru posebno osvrnuo na odnos s MOL-om, koji je strateški partner Vlade u Ini, a u kontekstu posljednjih informacija da bi moglo doći do zatvaranja sisačke rafinerije. Podsjetivši da je Ina najveća kompanija u Hrvatskoj s više od 11 tisuća zaposlenih, premijer je poručio da će cilj Vlade biti osiguranje uvjeta za njezin daljnji rast i razvoj te najavio izradu strategije koja će pokazati "kakvu Inu želimo". – Temeljem te strategije pristupit ćemo rješavanju svih otvorenih pitanja između dva najveća dioničara – rekao je. Dodao je da Hrvatska nastavlja s arbitražnim postupkom u Washingtonu koji je, kazao je, bitan za rješavanje spora između hrvatske države i MOL-a. – Inzistirat ćemo da Ina investira u istraživanje, proizvodnju i preradu i zadrži sve osobine moderne, vertikalno integrirane kompanije. To znači projekte i u Hrvatskoj, ali i u inozemstvu, upravo kako je to predviđeno i dioničarskim ugovorom – rekao je. Ina mora svojim investicijama biti jamac energetske sigurnosti i stabilnosti Hrvatske, naglasio je te dodao kako očekuje da MOL "prema Ini postupa kao odgovoran strateški partner i razvija sve dijelove Ine u skladu s potpisanim ugovorima i dobrom poslovnom praksom". – Nikako nećemo dopustiti da se Ina pretvori u podružnicu MOL-a – poručio je Plenković te najavio sastanak idući tjedan u Vladi. Plenković je ponovio da je razgovarao s predsjednikom Uprave Ine Zsoltanom Aldottom te da su dogovorili da se idući tjedan održi sastanak "relevantnih ministara u Vladi s članovima Uprave Ine na kojem će razmotriti trenutačnu situaciju". >> Marić predstavio poreznu reformu: Ovo su stvari koje će se uskoro promijeniti >> Plenković: Dogovorili smo hitni sastanak Ine i Vlade, Dobrović: Nema govora o zatvaranju 