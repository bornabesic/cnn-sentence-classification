Arbitraža granice između Hrvatske i Slovenije, iz koje se Hrvatska zbog arbitražnog skandala prije dvije godine naprasno povukla, vraća se na velika vrata u hrvatsko-slovenske odnose. Nakon što je u hrvatskim medijima sredinom tjedna objavljena informacija da je konačna arbitražna odluka napisana i da se samo čeka povoljan trenutak za njezinu objavu, oglasio se i arbitražni sud, potvrdivši da je vijećanje zaključeno i da će arbitražna odluka biti objavljena sljedećih mjeseci, piše Deutsche Welle. Objava konačne odluke ovog ad hoc suda, formiranog temeljem arbitražnog sporazuma što su ga 2009. potpisali tadašnja hrvatska premijerka Jadranka Kosor i slovenski premijer Borut Pahor, dodatno će zakomplicirati ionako komplicirane odnose Zagreba i Ljubljane. Hrvatska strana napustila je arbitražu nakon što je otkriveno nedopušteno lobiranje slovenskog arbitra i agentice u arbitražnom postupku, poručujući ovih dana da će za Hrvatsku arbitražna odluka ostati "mrtvo slovo na papiru". Slovenija će pak učiniti sve ne bi li privoljela Hrvatsku da prihvati i implementira arbitražnu odluku, o čemu svjedoči i kontroverzna najava slovenskog šefa diplomacije Karla Erjavca koji je početkom godine spomenuo mogućnost blokade stranih turista na granici u slučaju hrvatskog nepoštivanja arbitražne odluke.  Arbitražni pravorijek stiže u krajnje delikatnom trenutku za Hrvatsku, usred turističke sezone i u vrijeme političke nestabilnosti u Zagrebu. Situaciju dodatno otežavaju gužve na graničnim prijelazima zbog provedbe Schengenske uredbe o sistematskim kontrolama, za koje mnogi u Hrvatskoj vjeruju da su rezultat namjernog pritiska Ljubljane na Hrvatsku zbog arbitraže. O političkim i diplomatskim izazovima koji uoči objave arbitražne odluke stoje pred Hrvatskom razgovarali smo s političkim analitičarom i filozofom Žarkom Puhovskim te Ivicom Maštrukom, zadarskim sociologom i jednim od najuglednijih hrvatskih diplomata. Puhovski smatra da, premda se to na prvi pogled čini paradoksalno, Hrvatskoj odgovara da arbitražna odluka, za koju je uvjeren da će za Hrvatsku biti nepovoljna, bude donesena usred turističke sezone. Cijeli članak možete pročitati ovdje. 