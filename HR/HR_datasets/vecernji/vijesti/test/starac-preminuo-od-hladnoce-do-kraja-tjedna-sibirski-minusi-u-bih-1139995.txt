Hladnoća i snijeg odnijeli su svoju prvu ovogodišnju žrtvu u BiH. Beživotno tijelo starca inicijala V. Š. (88) pronašli su lovci u ponedjeljak ujutro na makadamskoj cesti u mjestu Sokoli, u općini Foča. Neslužbeno doznajemo da je riječ o Vladi Šupeti. Očevidom je utvrđeno da na tijelu nema tragova nasilja te da je smrt, najvjerojatnije, nastupila smrzavanjem jer je temperatura bila minus 15 Celzijevih stupnjeva, priopćeno je iz Centra javne sigurnosti Istočno Sarajevo. Starac je bio oskudno odjeven i bez obuće. U razgovoru s mještanima došlo se do saznanja da je riječ o V. Š. iz sela Sokoli koji je živio sam u kući. Nakon očevida, tijelo je prevezeno u mrtvačnicu u Foči, gdje će biti predano obitelji radi pokopa. Snijeg je jučer iznenadio i Hercegovce. Naime, snježni pokrivač je tijekom dana zabijelio Grude, Posušje, ali i dio Mostara. U većem dijelu BiH tijekom jučerašnjeg dana snijeg je stvarao probleme vozačima i pješacima, promet je bio otežan, a u nekim dijelovima i potpuno zaustavljen. Na Blidinju su promet blokirali bura i dodatnih 15 cm snijega. Iz BiHAMK-a navode kako su učestali odroni zemlje ili kamenja, a posebna pozornost skreće se vozačima na dionicama koje prolaze kroz usjeke. Zanimljivo je spomenuti kako se uslijed pada temperature zaledila rijeka Bosna u dijelu Zenice, te dio Miljacke. Inače, snijeg, koji je jučer paralizirao dio BiH, samo je uvod u ekstremne hladnoće koje meteorolozi najavljuju u idućim danima. Vrlo hladna zračna masa s područja Euroazije izvršit će “katapult” hladnoće nad zapadni dio Balkana uzrokujući temperature za 14 do čak 19 stupnjeva niže od normalnih prosječnih vrijednosti za siječanj, što se može okarakterizirati kao svojevrsni i vrlo jak ekstrem. Ovaj prodor hladnoće mogao bi biti jedan od najjačih koji je Bosna i Hercegovina zabilježila još od čuvene sibirske hladnoće iz veljače 2005. godine. Ono što će biti pomalo neuobičajeno je da će BiH, zajedno s Kosovom i Srbijom, biti najhladniji dio europskog kontinenta u razdoblju od 5. do 9. siječnja.      Od četvrtka do petka navečer očekuje se dodatnih 5 do 15 cm snijega. U petak navečer će nastupiti razvedravanje, a onda slijede ekstremni minusi. Jačih minusa neće biti pošteđena ni Hercegovina. Iako će već u četvrtak temperature padati do -15 stupnjeva, a danju jedva prelaziti -7, u noći s četvrtka na petak stiže daljnji dotok hladnoće sa sjevera te bi stoga temperature mogle pasti do čak -22 stupnja, a danju vrlo lako ostajati i u dvoznamenkastom minusu, konkretno na oko -10 ili -11 stupnjeva. No vrhunac stiže u noći s petka na subotu kada bi, kako uz razvedravanje tako i uz snijeg na tlu, ionako niske temperature dodatno pale. U velikom dijelu BiH u prvim satima subote očekuju se ekstremno niske vrijednosti pa bi stoga u Sarajevu mogle varirati između -22 i -23 stupnja, a na planinama taj broj bi mogao lagano skliznuti i ispod -26. U Hercegovini temperature bi mogle ići i do -12.      