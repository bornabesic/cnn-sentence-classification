Njemački ministar vanjskih poslova Frank-Walter Steinmeier rekao je ruskom kolegi Sergeju Lavrovu da dogovor iz Minska mora ostati središnji dio ukrajinskoga mirovnog procesa unatoč napetostima na pripojenom Krimu, objavila je novinska agencija RIA. Dvojica ministara razgovarala su u uralskome gradu Ekaterinburgu nakon što je ruski predsjednik Vladimir Putin prošli vikend optužio Ukrajinu da koristi terorističku taktiku u pokušaju izazivanja novog sukoba i destabilizacije pripojenog Krima. Ukrajina je to odmah opovrgnula. Putin je rekao da zasad ne vidi razloga održavati novi krug razgovora o uzdrmanom mirovnom procesu u istočnoj Ukrajini na rubu summita G20 u Kini sljedeći mjesec, dodatno pojačavajući nagađanja da se Moskva možda priprema napustiti ugroženi proces dogovoren u Minsku. Dogovor iz Minska mora biti glavno uporište Agencija RIA u ponedjeljak je navela Steinmeierovu izjavu da dogovor iz Minska mora i dalje biti glavno uporište mirovnoga procesa i Lavrova koji je rekao studentima u Ekaterinburgu da Rusija mora ispuniti svoj dio dogovora. Rusija je u više navrata optužila Ukrajinu da ne poštuje svoje obveze u sklopu mirovnog dogovora. Ukrajina je rekla da Moskva izaziva nevolje time što podržava proruske separatiste u istočnoj Ukrajini. 