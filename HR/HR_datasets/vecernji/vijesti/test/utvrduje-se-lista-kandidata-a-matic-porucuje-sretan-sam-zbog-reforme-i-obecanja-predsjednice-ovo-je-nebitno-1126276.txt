Glavni odbor SDP-a danas utvrdio listu osam kandidata za novog predsjednika SDP-a čime je počela službena kampanja za unutarstranačke izbore 19. studenoga. Iako u stranci kažu da predizborna kampanja traje već dva mjeseca, iduća dva tjedna intenzivirat će se predizborno odmjeravanje snaga između kandidata Davora Bernardića, Orsata Miljenića, Ranka Ostojića, Karoline Leaković, Tonina Picule, Vesne Škulić, Domagoja Hajdukovića i Gordane Sobol. Predsjednik Središnje izborne komisije (SIK) Vedran Lendić izjavio je novinarima da je svih osam kandidata ispunilo uvjete i prikupilo najmanje tisuću potpisa potpore članova stranke.  Veća odstupanja kod jednog kandidata Neslužbeno se doznaje da su veća odstupanja u valjanosti potpisa - od čak 1500 potpisa, uočena kod jednog kandidata, dok su kod ostalih sedam kandidata odstupanja bila znatno manja. To, međutim, nije htio u izjavi novinarima potvrditi predsjednik SIK-a.  "Kandidature su jednoglasno prihvaćene, osam je kandidata za predsjednika stranke, 78 za predsjedništvo i 383 za Glavni odbor", rekao je Lendić novinarima. Kandidat Davor Bernardić, zbog čije je procedure prikupljanja potpisa podnesena i prijava izbornoj komisiji, ponovio je u izjavi novinarima da se protiv njega vodi prljava kampanja iz stožera jednog protukandidata, koji mu je podmetnuo lažne potpise.Bernardić nije htio reći na čiji stožer misli, no, na pitanje novinara je li riječ o stožeru Orsata Miljenića, rekao je "Imate pravo". Prljavom kamapanjom je ocijenio i "brisanje 170 članova iz Siska", koje je, uoči unutarstranačkih izbora, isključila gradska organizacija SDP-a zbog neplaćanja članarine.  Vođenje "prljave kampanje" u SDP-u nije htjela komentirati kandidatkinja Gordana Sobol koja je novinarima samo rekla da "Nitko tu baš nije nevin". Na Glavnom odboru dogovoreno je da će se u iduća dva tjedna održati pet sučeljavanja predsjedničkih kandidata u najvećim gradovima, a na raspolaganju će im ukupno biti 300.000 kuna iz stranačke blagajne. Matić poručuje: Sretan sam zbog reforme i obećanja predsjednice, ovo je nebitno  Inače pitanje vjerodostojnosti potpisa član Predsjedništva SDP-a Arsen Bauk smatra “napuhanom temom”. - To je napuhana tema i ne treba je dalje napuhavati. Smisao prikupljanja potpisa je da dokaže da svaki kandidat može skupiti 1000 potpisa i poprilično sam siguran da je osam kandidata za koje se priča da su skupili 1000 potpisa to i napravilo, Svaka druga okolnost nema nikakvnog utjecaja na izobrni proces i političko tijelo ne treba o tome raspravljati. Ako je u određenom broju od tisuća viška neki potpis koji nema broj iskaznice ili nije naveden ili nešto drugo, to ne dovodi u pitanje valjanost kandidature, rekao je Bauk. Koji mu je od devet kandidata za nasljednika Zorana Milanovića najbliskiji Bauk nije želio otkriti, a taj podatak taji i njegov kolega Branko Grčić, koji na informacije o neregularno prikupljenim potpisima uzvraća tek kako je SIK utvrdio da svi kandidati ispunjavaju uvjete da uđu u finalnu utrku. Na sjednicu je došao i SDP-ov zastupnik i bivši ministar branitelja Predrag Matić, no nije želio odgovarati na novinarska pitanja. - Ja sam danas sretan čovjek - predsjednica je obećala da ćemo živjeti u najbogatijoj zemlji Europe i svijeta, porezna je reforma takva da će svima biti dobro i Mišo Kovač pjeva na Marsu. Ovo što je danas je manje bitno, rekao je Matić prilikom dolaska na sjednicu. 