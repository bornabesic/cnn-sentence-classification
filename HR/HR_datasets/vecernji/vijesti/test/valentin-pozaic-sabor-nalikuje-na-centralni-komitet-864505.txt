Iako je pomoćni zagrebački biskup Valentin Pozaić održao propovijed prije gotovo mjesec dana, još se uvijek na internetu komentiraju njegove žestoke kritike na račun hrvatskih političara. Biskup je otvorio dušu te napokon rekao popu pop, a bobu bob.  – Jesu li u Sabor izabrani de.de.o. katolici: de-klarativni katolici – za potrebe popisa; de-korativni katolici – za prve svečane klupe; o-zebli katolici – nemoćni da podignu glas za istinu, za čovjeka, za Boga, pita se Pozaić.  Smatra da Sabor nije neovisna institucija iznad koje je samo Bog, nego je postao kazalište lutaka, nestašna ponašanja, košara pognutih glava, na priliku Centralnog komiteta. Upozorio je da nam kumrovečki i soroševski laureati pišu pravopis, gramatiku i povijest, a navodna Hrvatska akademija znanosti i umjetnosti uvježbava strogu šutnju – šutnju izdaje. Umijeće mogućeg postalo je umijeće nemoralnog.  – Usred bijela dana šalju nam poruke urlajući: “Po šumama i gorama”. Očito, premalo je masovnih grobnica po parkovima grada, po šumama i gorama i livadama, od Gračana preko Sljemena i Macelja – kaže Pozaić.  Podsjeća da se u komunizmu sudilo zbog verbalnog delikta, ali da se sada, ciljajući na Zakon o suzbijanju diskriminacije, otvara prostor u kojem će biti moguć mentalni delikt. 