Turski predsjednik Tayyip Erdogan i ruski predsjednik Vladimir Putin u srijedu su se telefonskim putem dogovorili kako će što prije moguće zajedno pokušati pokrenuti evakuaciju civila i pobunjeničkih boraca iz istočnog Alepa, otkrivaju izvori bliski turskom predsjedniku.  Putin i Erdogan su naglasili potrebu sprječavanja kršenja primirja koje su dvije države dogovorile u utorak. Evakuacija se rano u utorak zaustavila nakon što je sirijski saveznik Iran postavio nove uvjete, te su nastavljene borbe između snaga sirijske vlade i opozicije.  Erdogan je Putinu rekao kako je Turska spremna poduzeti sve moguće mjere kako bi osigurala privremena skloništa i humanitarnu pomoć nakon što se otvore sigurnosni koridori.  Zakaria Malahifji iz opozicijske skupine Fastaqim u srijedu je rekao da su pobunjenici pokrenuli protunapade protiv snaga vlade, a Sirijski opservatorij za ljudska prava prenosi izjavu svjedoka o napadu automobilskom bombom u povijesnom dijelu jugozapadnog Alepa.  Istražitelji Ujedinjenih naroda za ratne zločine u srijedu su objavili kako sirijska vlada najodgovornija za sprječavanje napada i odmazdi u istočnom Alepu i da mora osuditi sve vojnike iz svoje koalicije koji krše zakone.  Istražno povjerenstvo UN-a je priopćila kako je dobila "brojne izvještaje" o kršenju konvencija, uključujući egzekucije, samovoljna uhićenja i nestanke ljudi.  Dodali su kako su primili i informacije o tome da pobunjeničke skupine sprječavaju odlazak civila iz grada, te da se njihovi borci infiltriraju u civilnu populaciju.  Ujedno još traju pregovori o odlasku pobunjenika iz Alepa, ali još nije postignut nikakav dogovor, rekao je jedan izvor blizak vladi Damaska. "Do sada pregovori nisu donijeli rezultat u vezi izlaska pobunjenika iz Alepa. Kada će dogovor biti postignut, sirijske vlasti će ga objaviti", dodao je taj izvor koji nije govorio o civilima. Prema izvoru bliskom ovom slučaju, četiri strane sudjeluju u pregovorima i to Sirija i njezina dva saveznika Rusija i Iran, kao i Turska koja podržava pobunjenike. Taj sporazum je suspendiran u srijedu. Prema pobunjenicima režim i njegovi saveznici, posebice iranski, odredili su nove uvjete za sporazum, dok je izvor blizak vlasti naglasio da se Damask ne slaže s velikim brojem osoba koje bi trebale izaći. "Damask također želi popis imena svih onih koji će izaći, kako bi se uvjerio da među njima nema prorežimskih talaca ni zatvorenika", naglasio je izvor blizak vlasti. 