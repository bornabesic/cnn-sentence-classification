Na plenarnoj sjednici Europskog parlamenta u Strasbourgu danas će predsjednik tog doma Martin Schulz i službeno predstaviti dvoje novih hrvatskih zastupnika, Željanu Zovko i Ivicu Tolića, koji stupaju na dužnost kao zamjena za Andreja Plenkovića i Davora Ivu Stiera, aktualnog predsjednika i potpredsjednika hrvatske Vlade. – Osjećam se uzbuđeno jer ovo je velik privilegij. U mom životu to je veliki preokret s obzirom na to da sam dosad bila veleposlanica Bosne i Hercegovine. Ali sudjelovala sam u dvije predizborne kampanje, na europskim izborima 2013. i 2014., i pripremala sam se za ovu dužnost. Nastavljamo ono što smo kao grupa i započeli – kaže Željana Zovko, bivša međunarodna tajnica HDZ-a BiH i donedavno veleposlanica te zemlje u Italiji (a prije toga i u Francuskoj, pri UNESCO-u te u Španjolskoj). Svjesna da u dijelu javnosti postoji dojam da je neobično da veleposlanica BiH postaje hrvatska zastupnica u EP-u, Željana Zovko podsjeća da BiH nema karijerne diplomate na mjestima veleposlanika te da je i ona bila politički imenovana na prijedlog HDZ-a BiH, čija je članica. Također je članica i HDZ-a u Hrvatskoj, a i hrvatska je državljanka. U EP ulazi umjesto Stiera, ali i zahvaljujući osobnoj odluci Ivana Tepeša (HSP AS) da ne postane zastupnik u EP-u. Tepeš je bio sedmi na listi Domoljubne koalicije, na kojoj je Zovko bila deveta. Ivica Tolić, umirovljeni komodor, na HDZ-ovoj listi za europske izbore 2014. bio je sedmi na listi kao predstavnik hrvatskih branitelja. U kampanji 2014. najavljivao je kako će se zalagati da “vrednote Domovinskog rata budu prepoznate u Europi”, a od danas ima priliku tu najavu pokušati ostvariti. >> Tepeš: Nije istina da mi je vrh HDZ-a obećao da ću voditi Maticu iseljenika 