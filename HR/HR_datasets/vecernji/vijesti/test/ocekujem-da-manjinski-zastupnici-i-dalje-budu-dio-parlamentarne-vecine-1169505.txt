Hrvatski premijer Andrej Plenković ustvrdio je danas da Vlada ima jasnu potporu svih manjinskih zastupnika u Hrvatskom saboru te kako očekuje da oni i dalje budu dio parlamentarne većine, a što se tiče pregovora s ostalim parlamentarnim strankama, ostaje otvorena za razgovor o tome kako osigurati funkcionalnost i stabilnost vlasti. "Potpora vladi svih manjinskih zastupnika u Hrvatskom saboru vrlo je jasna", kazao je Plenković odgovarajući na pitanja novinara prilikom posjeta manifestaciji "Doručak s hrvatskih farmi" u središtu Zagreba. "Ja sam danas u intervju u jednom dnevniku vrlo jasno markirao službeni stav i vlade i HDZ-a i moj osobni, glede inkluzivnosti i poštivanja prava manjina. Mi gradimo hrvatsko društvo u kojemu se svi građani, a manjine osobito moraju dobro osjećati, koristiti sva prava koja su im zajačena i ustavom i ustavnim zakonom i nizom drugih zakona koje smo uredili, ja bih rekao, u europskom i komparativnom kontekstu, na najvišoj razini zaštite prava manjina. Prema tome očekujem da svih osam manjinskih zastupnika i dalje bude dio parlamentarne većine kao što su i bili od samoga početka rada vlade i na tom tragu je i naša dosadašnja suradnja, i buduća", istaknuo je. Komentirajući mogućnost suradnje s HNS-om, premijer Plenković je kazao kako je na predsjedništvu HDZ-a, nakon dogovora o raskidu suradnje s Mostom i u ozračju lokalnih izbora, dogovoreno da se razgovara s parlamentarnim strankama o tome kako rekonfigurirati novu parlamentarnu većinu, te osigurati funkcionalnost i stabilnost vlasti, "a ako to uspije nastavit ćemo raditi na našem programu i onome što je dobro za Hrvatsku". U situaciji smo kad ćemo rekonfigurirati parlamentarnu većinu i s partnerima dogovoriti popunjavanje vlade, kazao je Plenković o "pitanju novih ministara".  Napomenuo je kako hrvatski BDP raste, javni dug se smanjuje, nikad nije bio manji proračunski manjak, zemlja bilježi rast zaposlenosti, pad nezaposlenosti, raste joj kreditni rejting s podizanjem izgleda iz negativnih u stabilne, ostvaruje se rast industrijske proizvodnje, rast potrošnje i izvoza. "Hrvatski brod ide dobrim putem, to je ono što je najvažnije", poručio je premijer. Na moj nalog gradonačelnik Požege odmah povučen iz kampanje  Na pitanje novinara što će biti s gradonačelnikom Požege Vedranom Neferovićem, koji je u petak napao novinara 034 Portala Mladena Mirkovića nakon čega je novinar završio na obradi u bolnici, premijer je istaknuo kako je on taj čin vrlo jasno osudio. "Nema tog razloga koji može opravdati fizički nasrtaj na novinare, to je apsolutno neprihvatljivo i neprimjereno. On se na moj nalog istog trena povukao iz kampanje i dalje će procese voditi nadležno stranačko tijelo", rekao je. U slučaju Agrokor Vlada radi svoj posao, a DORH svoj  Što se tiče situacije s krizom u Agrokoru, istaknuo je kako ju vlada rješava "na način da upravlja procesom". "A to je najbitnije. Pokazali smo hrvatskim ljudima da imamo načina donijeti zakonski okvir koji nam omogućuje upravljanje tom krizom. Puno je bolje ako imate vlast koja je odgovorna, koja preuzima na sebe da upravlja procesom, nego da se stihijski odvijaju stečaji, pa onda i gubljenje radnih mjesta i kriza, Mi smo išli za tim da osiguramo stabilnost hrvatske ekonomije i hrvatskoga financijskog sustava i radna mjesta svih naših ljudi. Na tome ćemo ustrajati, to je politika naše vlade", poručio je Plenković. Na novinarsko pitanje, vezano uz optužbe čelnika Mosta nezavisnih lista Bože Petrova zbog navodnog kriminala u Agrokoru, jesu li u planu kakva uhićenja, premijer je odgovorio kako je to posao institucija, dok je uloga vlade pružanje podrške.  "Vlada radi svoj posao, institucije kao što su DORH i policija svoj. Niti se u to miješamo, niti imamo saznanja u kojoj su fazi bilo koji postupci ili istrage. Naša je uloga institucionalna; ukoliko treba dodatnih sredstava za provođenje određenih specifičnih aktivnosti, vještačenja financijskih stručnjaka, onda je zadaća onoga tko upravlja proračunom, a to je vlada, da u tome izaže u susret, na zahtjev DORH-a", pojasnio je Plenković. Doručak s hrvatskih farmi Premijer Plenković izjave je novinarima dao na završnoj manifestaciji Doručak s hrvatskih farmi koja se održava u organizaciji Hrvatske poljoprivredne agencije i Ministarstva poljoprivrede na zagrebačkom Trgu bana Josipa Jelačića gdje se predstavlja 60-ak proizvođača. Plenković je rekao da se takvim akcijama promoviraju domaći proizvodi, hravtska kvaliteta i u konačnici hrvatsko selo i poljoprivreda. Danas živimo u globaliziranom, liberaliziranom svijetu i tržištu gdje je konkurencija otvorena. Međutim, kvaliteta naših proizvoda, ono što naši ljudi proizvode je vrijedno, kvalitetno i jako dobro. Stoga ćemo zakonodavni okvir, sustav propisa kojim se reguliraju poljoprivredni proizvodi, sigurnost hrane, javno zdravstvo i trgovina učiniti takvim da bude otvoreno, ali da ljudi znaju što je kvaliteta, rekao je Plenković koji smatra da će odabir hrvatskih potrošača najčešće biti - hrvatski proizvod. Ministar poljoprivrede Tomislav Tolušić je napomenuo kako je doručak najvažniji obrok i najbolje ga je započeti domaćim i zdravim proizvodima, no, kako se to zadnjih godina zaboravilo. "To smo zadnjih desetak godina malo zaboravili, pa smo ujutro davali poticaje za poljoprivredu, a navečer smo davali dozvole za uvoz svega i svačega u Hrvatsku", ustvrdio je. Dodao je kako nema ništa protiv uvoza, ali ima protiv "uvoza smeća" te će se učiniti sve da hrvatski proizvodi budu zastupljeniji i da hrvatska poljoprivreda bolje i kvalitetnije živi. Rekao je i kako njega kao ministra poljoprivrede nitko ne može uvjeriti da je kineski med ili kineska piletina bolja od domaće proizvodnje. Pozvao je građane da kupuju domaće proizvode jer se na taj način čuvaju radna mjesta, pomaže domaća poljoprivreda i gospodarstvo. Na Doručku s hrvatskih farmi predstavljeni su tradicionalni domaći poljoprivredni i mliječni proizvodi, meso, jaja, med i kruh s oznakama Mlijeko hrvatskih farmi, Meso hrvatskih farmi, Med iz Lijepe naše, Jaja hrvatskih farmi i Kruh hrvatskih polja. Predstavljaju se također i hrvatski autohtoni proizvodi zaštićeni na razini Europske unije. Premijer Plenković je obišao štandove na Trgu te uručio nagrade sudionicima kulinarskog showa. Plenković i na Dolcu te na Sajmu malih poljoprivrednika  Prije početka manifestacije obišao je tržnicu Dolac, a također je posjetio Sajam mladih poljoprivrednika na Cvjetnom trgu. Na novinarski upit hoće li se hrvatski proizvođači vratiti na police Konzuma, primjerice tvrtka Perfa koja je predala zahtjev za stečaj Konzuma, Tolušić je kazao kako je to pitanje za Upravu Agrokora. "Koliko ja znam, u Konzumu definitivno ima hrvatskih proizvoda. Volio bih da ih bude i više i vjerujem da će ih u budućnosti i biti", rekao je. 