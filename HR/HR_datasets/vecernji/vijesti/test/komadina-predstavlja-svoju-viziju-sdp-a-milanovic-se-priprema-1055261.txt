Za sada jedini protukandidat Zoranu Milanoviću na unutarstranačkim izborima za šefa SDP-a Zlatko Komadina danas u 12 sati predstavit će smjernice svojeg programa. Kako neslužbeno doznajemo od njegovih bliskih suradnika, riječ je o dokumentu podijeljenom u tri dijela. U prvom će Komadina ukratko predstaviti svoju viziju Hrvatske, odnosno svoje stavove o bitnim društvenim segmentima, poput mirovinskog sustava, socijale, zdravstva, branitelja, svoje stavove o izbjegličkoj i migranskoj krizi... Predizbori za izvršne funkcije Drugi dio prezentacije odnosit će se na sustav vrijednosti koje SDP mora njegovati i štititi, a treći na demokratizaciju stranke do čega se, između ostalog, planira doći izmjenama stranačkog statuta kojima bi se svim članovima dalo na važnosti. Primjerice, Komadina planira predložiti uvođenje predizbora u stranci za sve izvršne funkcije pa i za predsjednika države i premijera. U Komadininu timu naglašavaju kako će on danas predstaviti tek smjernice, a ne program, koji će se, u slučaju njegove pobjede, izraditi i dati svim stranačkim tijelima na javnu raspravu. Ni u drugom taboru ne miruju. SDP-ovci bliski Milanoviću kažu da i aktualni šef priprema program, no još ne znaju kada će ga predstaviti. – Koliko znam, program je u nastajanju, a Milanović je dijelove otkrio već na zadnjoj sjednici Glavnog odbora. Kazao je da će slobodarstvo biti okosnica našeg djelovanja, a zalagat će se i za nastavak procesa tranzicije SDP-a u modernu socijaldemokratsku stranku – kaže jedan saborski zastupnik koji podupire Zorana Milanovića. Inače, u Milanovićevu su taboru uvjereni u pobjedu. Drže da ima znatno veću potporu među članstvom od Komadine i poručuju da Glavni odbor, u kojem su prošle subote Komadinini pristalice bili glasniji, nije preslika terena. – Komadinina ekipa pokušava stvoriti dojam da ima široku potporu. A to nije tako – kaže jedan član predsjedništva SDP-a. Izbori 2. travnja Tko će uspješnije motivirati članove SDP-a – Milanović ili Komadina – znat će se 2. travnja kada će se održati prvi krug izbora za predsjednika. Eventualni drugi krug održat će se 9. travnja. SDP predsjednika bira po principu jedan član - jedan glas, a za pobjedu je potrebna natpolovična većina. >> Komadina se kandidirao za predsjednika SDP-a, sutra predstavlja program 