Udruga poreznih obveznika Lipa pozvala je građane da izraze svoje protivljenje uvođenju poreza na nekretnine potpisivanjem peticije na www.manjiporezi.hr/peticija, izvijestili su u utorak iz te udruge. "Porezna presija u Hrvatskoj je previsoka te smatramo da nema prostora za uvođenje novih nameta građanima", poručuju iz udruge Lipa. U priopćenju navode kako je do kraja prošloga tjedna Vlada tvrdila da će komunalna naknada od 1. siječnja 2018. prerasti u porez na nekretnine, ali sada se u Nacrtu prijedloga zakona o komunalnom gospodarstvu pojavljuje novi namet – građevinska renta. "Kako je građevinska renta zapravo zamjena za postojeću komunalnu naknadu, porez na nekretnine predstavlja potpuno novi namet za porezne obveznike", ističu iz Lipe. Napominju i kako uvođenje poreza, za razliku od dosadašnje komunalne naknade, donosi i novi izračun – osnovica za porez nadopunjuje se procjenom vrijednosti nekretnine temeljem godina gradnje/rekonstrukcije, odnosno stanja. "Kad svemu rečenom dodamo opću sklonost politike da jednom uvedenom porezu tijekom godina poveća poreznu stopu, naše odlučno ne ovom novom nametu ne može biti jasnije", ističu iz udruge Lipa. Naglašavaju i kako 88 posto hrvatskih građana živi u vlastitom stambenom prostoru te će ovaj porez pogoditi najšire slojeve stanovništva. Nemogućnost plaćanja novih troškova izbacit će na tržište brojne nekretnine, što će za posljedicu imati pad vrijednosti nekretnina i ukupnog bogatstva građana. Isto tako, posljedica ovog nepravednog poreza bit će i pad aktivnosti u građevinskom sektoru koji je tek ove godine počeo pokazivati znakove oporavka nakon katastrofalnog potopa koji je doživio izbijanjem krize, navode iz Lipe. Porez na nekretnine, kako ističu, uzrokuje dvostruko oporezivanje dohotka građana - jednom u trenutku ulaganja u kupnju, gradnju i održavanje nekretnine, ponajviše kroz PDV i porez na dohodak, a drugi puta kroz porez na nekretnine. Budući da je porez godišnji i ponavljajući, on predstavlja opterećenje vlasnika do njegove smrti, nakon čega prelazi na njegove nasljednike, i tako u nedogled, ističe se u priopćenju. Udruga Lipa poziva Vladu da odustane od uvođenja ovog poreza i okrene se nastavku porezne reforme s ciljem smanjenja poreznog opterećenja građana. >> Uz porez na nekretnine, od 2018. uvodi se i skupa građevinska renta! >> Kako će porez na nekretnine utjecati na građane? Evo što kažu ministri Goran i Zdravko Marić 