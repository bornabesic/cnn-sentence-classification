Zastupnik Živog zida Ivan Pernar u svojoj je replici ministru financija Mariću, u tijeku rasprave o njegovu opozivu, u jednom trenutku počeo vikati na ministra.  Prozvao je Marića zbog toga što će Hrvatska ove godine podići 45 milijardi kuna kredita i pitao ga kako ih misli vratiti. – Svodi li se vaš plan beskonačnog zaduživanja i rasprodaje imovine u suštini na istu stvar koju ste radili u Agrokoru jer Agrokor je isto funkcionirao kao hrvatska država – upitao je ministra Pernar aludirajući na činjenicu da je Marić prije nego što je radio u Vladi bio zaposlen u Agrokoru.  – Cijeli ovaj cirkus treba što prije završiti, a vi otići s ovog mjesta jer nemate legitimitet. Zbog vas i vaše propale politike mi danas raspravljamo o povjerenju vama. Ali vi mislite da je bolje da sve propadne – i Agrokor i država i neka budu novi izbori, samo da je vaša stolica sigurna. To je vaša politika gospodine Marić – vikao je na kraju replike Pernar na Marića, a cijelu snimku s odgovorom ministra je objavio na Facebooku.     