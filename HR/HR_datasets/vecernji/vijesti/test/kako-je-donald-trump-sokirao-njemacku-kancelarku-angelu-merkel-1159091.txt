Američki predsjednik Donald Trump šokirao je njemačku kancelarku Angelu Merkel kad joj je, tijekom privatnog razgovora za njezina službenog posjeta Washingtonu, iznio neobičnu računicu prema kojoj on smatra da Njemačka duguje NATO-u više od 300 milijardi dolara.  A sličan račun Trump ima spreman za svaku od NATO-ovih saveznica koje ne troše 2 posto svoga BDP-a na obranu, otkrio je londonski The Sunday Times pozivajući se na neimenovane njemačke izvore. Računica je neobična jer je pravilo o tome da članice NATO-a trebaju trošiti 2 posto BDP-a na obranu dogovoreno tek nedavno, na summitu u Walesu 2014., s time da cilj od 2 posto treba doseći do 2024., postupno u roku od deset godina. Po Trumpovoj logici Hrvatska duguje 2,6 milijardi dolara A Trump je u svojoj računici zbrojio Njemačkoj sve godine od 2002. u kojima Nijemci nisu trošili 2 posto svoga BDP-a na obrambene svrhe, i još na to zaračunao kamate. – Koncept koji se krije iza iznošenja takvih zahtjeva pokušaj je da se zastraši drugu stranu, ali kancelarka je to primila smireno i neće odgovarati na takve provokacije – rekao je neimenovani njemački ministar za Sunday Times. Pokaže li se točnom neslužbena informacija iz Timesovih diplomatskih izvora o tome da je Trump svojim suradnicima naložio da izračunaju koliko po istom, neobičnom principu “duguje” svaka članica NATO-a, to bi značilo da u Trumpovoj glavi Hrvatska od 2009. do danas “duguje” oko 2,6 milijardi dolara.  To je vrlo neformalna, ne Trumpova, nego naša, novinarska računica na temelju NATO-ovih podataka o hrvatskom BDP-u i proračunu MORH-a od 2009. do lani, no ipak računica koja prati logiku koju je Trump navodno iznio njemačkoj kancelarki. Suradnici Angele Merkel, citirani po Sunday Timesu, podsjećaju da je računica provokacija i zato što NATO nije klub u kojem se plaća članarina. Zacrtani cilj od 2 posto BDP-a države troše na opremanje i plaćanje svoje vojske, a ne plaćaju iznos tog zacrtanog cilja u nekakav zajednički NATO-proračun, kao što sugerira Trumpova računica koja polazi od toga da Njemačka i druge saveznice nešto duguju NATO-u. Ako i duguju – a izračun je samog “duga” na logički vrlo klimavim nogama – duguju same sebi i svojim oružanim snagama, a ne Trumpu ili NATO-u. >>Hvala tata! Trump je kći Ivanki upravo dodijelio još veće ovlasti >>Merkel se htjela rukovati, ali Trump nije reagirao 