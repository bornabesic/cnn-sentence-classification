Makedonski redarstvenici su u Idomeniju, na grčko-makedonskoj granici, suzavcem rastjerivali stotine migranata koji su htjeli srušiti ogradu na granici, doznaje se od izvora u grčkoj policiji. Neki migranti su izgubili svijest u tom izgredu, a pomoć su im pružile nevladine organizacije u kampu u Idomeniju, navode isti izvor i grčka javna televizija ERT. Policija je počela bacati suzavac kada su nešto prije podneva migranti, koji su se okupili tražeći "otvaranje granice" zatvorene početkom ožujka, pokušali srušiti ogradu, navodi policijski izvor. Makedonska policija je za AFP potvrdila izgrede na granici, ali je demantirala uporabu suzavca, rekavši da je to "učinila grčka policija". "Na makedonskoj strani je mirno", rekao je za istu novinsku agenciju čelnik makedonske policije. Migranti su se ujutro okupili na prosvjed nakon glasina koje su ovih dana kružile u improviziranom i prljavom kampu u Idomeniju da će Makedonija otvoriti granicu. Više od 11.000 migranata i izbjeglica već mjesec i pol dana boravi u Idomeniju u bijednim uvjetima i gotovo svakodnevno prosvjeduju radi otvaranja granice, zatvorene početkom ožujka nakon zatvaranja takozvane balkanske rute. Pokušaji grčke vlade da uvjeri migrante u Idomeniju da napuste kamp i presele se u obližnje prihvatne centre, zasad nisu postigli očekivane rezultate, budući da migranti radije ostaju u Idomeniju nadajući se kako će se granica ipak otvoriti. Dana 29. veljače makedonska policija je suzavcem rastjerala velik broj migranata koji su pokušali prijeći granicu. Petnaest dana poslije, propao je još jedan pokušaj oko 1500 očajnih migranata, kada je makedonska policija uhitila čitavu skupinu i vratila je u Grčku. 