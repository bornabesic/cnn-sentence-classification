Alep, mjesto konačnog obračuna između snaga sirijskog režima Bashara al-Assada potpomognutog ruskim snagama i pobunjeničkih snaga koje pomaže SAD, ušao je u novu fazu ratnih djelovanja. Za razliku od dosadašnjih ofenziva režimske vojske i udara ruskih zrakoplova, sada su u kontranapad krenule pobunjeničke postrojbe s ciljem probijanja okruženja u kojem se već mjesecima nalaze. Raketama na aerodrom Prema informacijama s terena, sve je započelo u petak ujutro ispaljivanjem nekoliko stotina raketa na zapadni dio grada koji kontroliraju Assadove snage. U tom je napadu navodno ubijeno najmanje petnaest civila, a deseci su ranjenih. Pobunjenici su istovremeno započeli i sa samoubilačkim akcijama automobilima bombama, a u pokušajima probijanja obruča sudjeluju gotovo sve pobunjeničke i džihadističke skupine koje djeluju u istočnom Alepu. – Ofenzivu smo započeli ispaljivanjem raketa “Grad” na zračnu bazu Nayrab u Alepu. Sve revolucionarne frakcije bez izuzetka sudjeluju u borbi. To uključuje Džabhat Fateh al-Šam, bivšu Frontu al-Nusra kao i Ahrar al-Šam – rekao je vojni glasnogovornik frakcije Fastakim u dijelu grada u kojemu se pod opsadom vladinih snaga nalazi oko 275 tisuća ljudi. Napadnuta je i baza Hmeimim u blizini Latakije koja je glavno središte ruskih postrojbi u Siriji. Oko uspjeha same protuofenzive s terena stižu proturječne informacije. Dok se džihadističke skupine i pobunjenici hvale postignutim vojnim uspjehom i napredovanjem prema snagama režima, s druge strane stiže odgovor kako je Assadova vojska krenula u stezanje još snažnijeg obruča, a u zračnu potporu podignuti su i ruski borbeni zrakoplovi. Moskva za novi napad optužuje prije svega bivšu Frontu al-Nusra koja po njihovim riječima kontrolira istočni Alep i očekuje da Sjedinjene Države sukladno dogovoru naprave jasnu razliku između pobunjeničkih postrojbi i džihadista. Rusija ističe kako su sada sve protuvladine snage legitimni ciljevi njihovih zrakoplova te kako je jasno da je ova ofenziva na zapadni Alep i probijanje obruča započeta od strane islamističkih skupina izvan grada, no ne postoji sumnja da su im se pridružili i njihovi suborci u samom gradu. Lavrov: SAD je jak na riječima U Moskvi su se gotovo istovremeno s početkom pobunjeničke ofenzive sastali ruski ministar vanjskih poslova Sergej Lavrov i njegovi sirijski i iranski kolega Valid Mualem i Mohamed Džavad Šarif. – Naš sporazum sa Sjedinjenim Američkim Državama temeljio se na tome da se odvoje frakcije pobunjeničke Slobodne sirijske vojske od terorista. Nažalost, Washington to nije učinio i ne vidimo da će u budućnosti to i učiniti – kazao je Lavrov nakon sastanka i dodao kako Rusija, Sirija i Iran smatraju da teroristi moraju biti uništeni i dok njihovi partneri iz SAD-a o tome samo govore, Moskva je sa svojim saveznicima spremna u potpunosti plan uništenja terorizma provesti u djelo. Iako je pokušaj proboja bio i očekivan jer je potpuno jasno kako je obruč sirijskih snaga i Rusije iz dana u dan sve snažniji, postavlja se pitanje zašto nije prihvaćen koridor za izvlačenje koji je pobunjenicima ponuđen prije nekoliko dana. Iz istočnog Alepa poručili su kako ne vjeruju u iskrene namjere druge strane, dok iz Moskve stiže nova ponuda za nastavak humanitarnog prekida vatre. – Ako do toga dođe, očekujemo da se prekid vatre i primirje koriste da bi se zaista pomoglo civilnom stanovništvu. Želimo da se civili evakuiraju putem humanitarnih koridora – poručio je Lavrovljev zamjenik Genadij Gatilov. >> Ruski i američki zrakoplovi bili opasno blizu na sirijskom nebu 