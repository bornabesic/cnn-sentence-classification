SAD je danas prozvao rusko djelovanje u Siriji "barbarizmom" a ne protuterorizmom dok je moskovski predstavnik u UN-u rekao da je okončanje rata sada "gotovo nemoguća zadaća" dok snage sirijske vlade potpomognute Moskvom bombardiraju grad Alep.     Vijeće sigurnosti UN-a sastalo se danas na zahtjev SAD-a, Velike Britanije i Francuske zbog eskalacije borba u Alepu nakon što je sirijska vlada u četvrtak objavila da poduzima ofenzivu kako bi zauzela Alep. "Ono što Rusija podupire i što čini nije protuterorizam, nego barbarizam", kazala je američka veleposlanica pri UN-u Samantha Power na sastanku Vijeća sigurnosti UN-a. "Umjesto da nastoje održati mir, Rusija i Assad stvaraju rat. Umjesto da do civila dođe pomoć koja bi im spasila živote, Rusija i Assad bombardiraju humanitarne konvoje, bolnice i one koji pomažu i očajnički se trude održati ljude na životu", rekla je Power. Primirje dogovoreno 9. rujna između američkoga državnog tajnika Johna Kerryja i ruskog ministra vanjskih poslova Sergeja Lavrova propalo je u ponedjeljak kad je bombardiran humanitarni konvoj. "Stotine naoružanih skupina u Siriji dobilo je oružje, područja u zemlji trpe neselektivna bombardiranja a mir je sada gotovo nemoguća zadaća", rekao je ruski veleposlanik pri UN-u Vitali Čurkin na sastanku Vijeća. Britanski veleposlanik  pri UN-u Matthew Rycroft rekao je u nedjelju da je nastojanje SAD-a i Rusije o miru "vrlo, vrlo blizu kraja svojega života i Vijeće sigurnosti mora biti spremno preuzeti svoje odgovornosti". "Režim i Rusija umjesto toga potonuli su u nove dubine i omogućili novi pakao u Alepu", rekao je Rycroft. "Rusija je partner sirijskome režimu u izvođenju ratnih zločina", kazao je Rycroft pred Vijećem sigurnosti UN-a. >> Zračni udari kod Alepa, gađani kamioni s humanitarnom pomoći 