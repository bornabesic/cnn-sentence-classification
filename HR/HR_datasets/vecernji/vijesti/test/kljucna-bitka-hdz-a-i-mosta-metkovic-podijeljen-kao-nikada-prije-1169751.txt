Neće pobijediti nitko, sve se previše podijelilo. Bit će vam 30:30:40. Moja je procjena da će tih 40 dobiti HDZ. Mostovci su bili neiskusni, a ovi s druge strane previše su lavovi. Oni nisu bili pokvareni sigurno, oni su željeli nešto napraviti, ali borili su se s lavom. Tako je bilo na državnoj razini, a to se odražava i u Metkoviću – mišljenje je Ante Dominikovića, jednog od žitelja Metkovića, s kojim smo razgovarali u gradu koji je nakon svađe HDZ-a i Mosta postao glavni poligon za odmjeravanje snaga na izborima u nedjelju. – Tko će pobijediti, mislim da će Most, nema tko. Ne vjerujem u HDZ, oni su negdje kao i Jambo koji će isto uzeti nešto glasova, ali Most pobjeđuje sigurno. Sredili su situaciju, uredili su grad – kaže Jovo Pokrajac. – Pobijedit će tko bude bolji. Ja vazda znam za koga ću glasati, ne mijenjam ni vjeru ni stranku – rekla je Tereza Dragojević. – Mene politika danas ne interesira. Meni su oni svi isti: jedni, drugi, treći... Neki dan umro je čovjek u Metkoviću, on je provalio u trafiku pa je bio šest mjeseci u zatvoru u Novoj Gradiški, a krao je da preživi, dok drugi kradu milijarde i nikom ništa. Neću glasati, oni nas zavaravaju obećanjima, a od toga nema ništa – misli Toni Majić. – Izaći ću na izbore i očekujem pobjedu HDZ-a. Volila bih da Jambo pobijedi, ali, žao mi je, to nije moguće – kaže Ankica Dodig. – Most obavezno zaslužuje još jedan mandat. A za koga ćeš glasati nego za mlade – otkrio nam je Todo Banjanin. Neizvjesnost Na metkovskim ulicama postaje nam jasno koliko su neizvjesni izbori u nedjelju na kojima Most brani svoju utvrdu koja bi Plenkoviću bila najslađa pobjeda. Jučer je osobno bio na predizbornom skupu HDZ-ova kandidata Dalibora Milana, 39-godišnjeg diplomiranog pravnika koji se nakon raspada koalicije na državnoj razini prometnuo u glavnog protukandidata Mostovoj aktualnoj gradonačelnici Katarini Ujdur, potisnuvši Stipu Gabrića Jamba (HSS), Mostova rivala otprije 4 godine, u drugi plan. Najnovija anketa RTL-a stavlja ga na treću poziciju s 11% podrške. Prva je Katarina Ujdur s 40%, a drugi Milan s 33%. U drugom krugu pobjeđuje Ujdur, ali sva tri kandidata vrlo su oprezna s komentarima ankete. – Još je sedam dana do izbora, znamo da ankete treba uzeti s rezervom. Ipak, mislim da će ponašanje Mosta na državnoj razini, kada smo pokazali da nas ne zanimaju fotelje, nego javni interes, ljudi prepoznati i nagraditi. Ako itko to prepozna, to su građani Metkovića koji znaju što smo mi uradili u protekle četiri godine. Zatekli smo grozno stanje, kosturi su ispadali iz ormara svaki dan, a uspjeli smo srediti financije i uspostaviti normalno funkcioniranje Grada u koji sad slobodno može doći svaki građanin Metkovića, a ne samo prijatelji gradonačelnika, kako je bilo u Jambino vrijeme. Meni je najveća plaća da se moj grad digne na noge i to ljudi vide – kaže Katarina Ujdur koja smatra da raskol Mosta i HDZ-a na lokalnim izborima Mostu može samo koristiti. – Maske su pale. Moj protukandidat Milan ide sa sloganom “Bez podjela”, a HDZ i SDP su podijelili Hrvatsku, davno prije nego što je Most postojao. Kakve mi veze imamo s njihovim podjelama, ja sam gradonačelnica svih Metkovaca, tako sam se uvijek ponašala. Meni je Metković bitan zbog Metkovića, a njima je bitan da se Most sruši. Ja bih gradila, oni bi rušili – tvrdi Ujdur koja je uvjerena u pobjedu, ali kaže, ako i izgubi, neće smatrati da je kraj svijeta. Bit će i dalje ponosna na ono što su ona i Božo Petrov sa svojom ekipom u Metkoviću napravili. Ujedinjeni HDZ – Most neće dobiti još jedan mandat jer u protekle četiri godine nije ništa napravio. Metković im je poslužio kao odskočna daska prema Zagrebu. Ne mogu više ništa napraviti za Metković kada su izgubili vlast na državnoj razini, a kada su i bili u Vladi, smatram da se moglo i moralo napraviti puno više – kaže Dalibor Milan. – Meni je žao što Božo Petrov nije predsjednik Sabora i što Neretva nema svoja dva ministra, ali sutra, kada ja postanem gradonačelnik, kada naš Nikola Dobroslavić ostane župan, a na vlasti smo u državi i uspostavit ćemo vertikalu vlasti. Imam čvrsta obećanja na najvišoj državnoj razini da će se Metkoviću pomoći – tvrdi Milan koji se nada nakon 20 godina HDZ vratiti na vlast u Metkoviću. – HDZ je uvijek gubio lokalne izbore jer je bio razjedinjen. Mojim dolaskom HDZ je napokon ujedinjen, nema frakcija i ja vjerujem da ćemo pobijediti – kaže Milan. Najavljuje da će se, kada postane gradonačelnik, zalagati za reviziju dodjele poljoprivrednog zemljišta, misli da je bilo nepravilnosti i tvrdi kako su zemlju dobili ljudi bliski Mostu. – U četiri godine želio bih postići zajedništvo. Metković ni u Jambino doba nije bio tako podijeljen – kaže Milan. Stipe Gabrić Jambo ne predaje se bez borbe iako mu ankete na daju šanse za ulazak u drugi krug. – Moji glasači su ljudi srednje i starije dobi koji na ankete ne odgovaraju. I prije mi nisu davali šanse za Dubrovačko-neretvansku županiju pa sam poslije mogao odlučivati o županu. Sačekajmo izbore, ljudi znaju što je Jambo radio i vide da Most nije napravio ništa. Oni će u Metkoviću izgubiti, gotovo je – tvrdi Jambo i dodaje da će, ako se slučajno ne plasira u drugi krug, “riječju, mišlju i djelom” podržati HDZ.     Zvučnim razlazom na državnoj razini HDZ je umjesto Jambe došao u prvi plan i Metkovci se sada dijele na one koji su za HDZ i one koji su za Most. Mnogi od njih ne žele reći što misle, a kamoli za koga će glasati, a jedan HDZ-ovac, koji se nije htio predstaviti, dao nam je zanimljiv opis situacije. – Tko pobijedi da pobijedi, morat će pružiti ruku gubitniku ili će ovisiti o Jambi, a svi znamo što Jambo i Most misle jedni o drugima i kako se HSS u državi ponaša prema HDZ-u, što znači da je to nemoguće. Dobro, izbori su, nek se puca iz svih oružja, ali kad prođu, ako ne sjednemo, ništa Metković neće dobiti – poručuje naš sugovornik. Katarina Ujdur i Dalibor Milan isključuju koaliciju nakon izbora.       