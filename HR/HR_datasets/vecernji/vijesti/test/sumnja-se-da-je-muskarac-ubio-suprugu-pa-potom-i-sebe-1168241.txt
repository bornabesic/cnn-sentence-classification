Iz stana na prvom katu kuće širio se toliki smrad da su policajci u njega morali ući s maskama na licu. Kada su ušli, i to uz pomoć vatrogasaca koji su “razvalili” ulazna vrata koja su bila zaključana, dočekao ih je stravičan prizor – za kuhinjskim stolom ležalo je krvavo tijelo Sandre Jakopčić (39). U drugoj prostoriji na krevetu su, također mrtvog, zatekli njezina četrnaest godina starijeg supruga Miroslava Jakopčića (53). Pokraj njegova tijela nalazio se pištolj kojim je, prema svemu sudeći, najprije ubio suprugu, a zatim presudio i sebi. Vraćao se iz trgovine Da u kući u Kanarinskoj ulici u zagrebačkoj Dubravi nešto nije u redu, prvi su u nedjelju navečer posumnjali članovi obitelji, i to kada su vidjeli da u jednoj od prostorija gori svjetlo, a ni Sandra ni Miroslav već duže vrijeme nisu odgovarali na telefonske pozive. Sumnja se dodatno povećala jer je u dvorištu bio parkiran stari crni Mercedes koji je Miroslav godinama vozio. Sve je upućivalo na to da nešto nije u redu, a oko 19.30 sati, kada su vatrogasci i policajci provalili u stan, njihove su se crne slutnje potvrdile. Stanje u kojem su se nalazila tijela jasno je pokazivalo da je od trenutka kada se dogodio grozomorni čin prošlo barem nekoliko dana. Do zaključenja broja još uvijek nije bilo poznato kada se ubojstvo i samoubojstvo točno dogodilo jer su se čekali rezultati obdukcije, a prema izjavama susjeda velika je vjerojatnost da se to dogodilo sredinom prošlog tjedna jer su Miroslava tada posljednji put vidjeli dok se vraćao iz obližnje trgovine s vrećicom u ruci. Odvikavanje od alkohola – Sandra je Miroslavu bila druga ili čak treća supruga. U Dubravu se doselila prije nekih pet ili šest godina, a zajedno nisu imali djece. Ali zato su i ona i on imali djecu iz prijašnjih brakova, Miroslav dva sina, a za nju nismo sigurni. Miroslavovi sinovi prije petnaestak godina završili su u domu jer se on za njih navodno nije mogao brinuti zbog malih primanja. Prehranjivao se u pučkoj kuhinji, a preživljavao je tako da je radio na crno – postavljao je pločice i radio razne poslove vezane uz građevinu. Bavio se i krijumčarenjem raznih stvari koje je preprodavao na Hreliću – kaže jedan od poznanika Miroslava Jakopčića. O razlozima koji su mogli dovesti do toga da počini ubojstvo i samoubojstvo malo je tko želio nagađati jer preminuli supružnici nisu ostavljali dojam kao da imaju problema jedno s drugim. – On je doduše nakon rata u kojem je proveo oko tri godine počeo dosta piti, a to je postalo toliko kritično da je čak završio u Vrapču na odvikavanju. Međutim, nakon što je izašao, više nije popio ni pivo – kaže prvi susjed pokojnoga bračnog para.   