U HDZ-u je krenula prava pobuna protiv Tomislava Karamarka. Dominantan je stav da šef HDZ-a mora podnijeti ostavku nakon što je inzistirao na rušenju Vlade, a nije uspio sastaviti novu parlamentarnu većinu. Tomislav Tolušić, potpredsjednik HDZ-a i tehnički ministar, jučer je prvi za Večernji list javno rekao da Karamarko treba otići s mjesta predsjednika stranke. Neslužbeno doznajemo da će takav stav na sjednici Predsjedništva, koja bi trebala biti u ponedjeljak, zauzeti i potpredsjednik Oleg Butković, potpredsjednica Ivana Maletić i zamjenik Milijan Brkić koji se prvi usprotivio rušenju Vlade. Riječ je o ljudima iz samog vrha HDZ-a, a Tolušić i Butković potpredsjednici su izabrani s najvećim brojem glasova delegata. I dio utemeljitelja HDZ-a jučer je javnim pismom zatražio Karamarkovu ostavku u HDZ-u. – Karamarku smo dali povjerenje da presloži parlamentarnu većinu i sastavi novu Vladu, ali u tome nije uspio. Zato smatram da sada treba podnijeti ostavku – rekao je Tolušić. HDZ se, nastavio je, odmah mora početi pripremati za parlamentarne izbore, koji se očekuju početkom rujna. – Ne smijemo kasniti ni minute – rekao je Tolušić. Pozvao je i šefa Sabora Željka Reinera da što prije stavi na dnevni red glasanje o zahtjevu većine za raspuštanje parlamenta. Ljudi iz Predsjedništva HDZ-a konsternirani su činjenicom da ih je Karamarko lažno uvjeravao da ima novu parlamentarnu većinu. – Vjerovao sam mu jer je on moj šef, predsjednik je HDZ-a, a sada ne mogu vjerovati da je govorio neistinu – rekao nam je jedan član Predsjedništva. Osim ljudi iz vodstva HDZ-a, nastavio je naš sugovornik, Karamarko je svojom iluzijom uspio obmanuti i pedesetak ljudi na Klubu zastupnika HDZ-a. Doznajemo da je Oleg Butković večer uoči izglasavanja nepovjerenja premijeru Oreškoviću, uvjeravao Karamarka neka odgodi, makar na sedam dana, rušenje Vlade. Bio je svjestan da HDZ nema novu većinu, a da rušenje premijera znači nove izbore. Uži krug se sastao u jednom zagrebačkom hotelu, a Butković ga je tražio: “Šefe, odgodi glasanje”. Karamarko je bio neumoljiv i odgovorio mu je protupitanjem: “Šta, bojiš se da više nećeš biti ministar” – prepričao nam je svjedok tog razgovora. Najapsurdnije je to što nam izvori iz HDZ-a prenose kako navodno u Karamarkovu krugu i sada uvjeravaju u mogućnost slaganja nove većine. – Čista iracionalnost i utopija – kažu na to naši sugovornici. A doznajemo da zamjenik Brkić diže stranačku vojsku zbog priprema za nove izbore, ali bez Karamarka. Očekuje se da će Karamarko sam dati ostavku. Ako se to ne dogodi, u HDZ-u najavljuju da će ga smijeniti na izvanrednom saboru. Sada je samo pitanje kako će se izabrati novi predsjednik HDZ-a, budući da u rujnu slijede novi izbori. Dvije su opcije. Vjerojatnija, da se u roku od 30 dana sazove izvanredni sabor HDZ-a na kojem će delegati birati novog predsjednika koji će imati mandat do redovnih izbora koji slijede unutar šest mjeseci od parlamentarnih izbora. Tijekom tih mjesec dana, stranku preuzima zamjenik Milijan Brkić. Druga je opcija da Nacionalno vijeće HDZ-a raspiše izbore za predsjednika HDZ-a po načelu jedan član jedan glas, što je model biranja šefa HDZ-a. U HDZ-u se kao ljude koji bi bili prihvatljivi za novog šefa HDZ-a spominju Andrej Plenković, Tomislav Tolušić, Oleg Butković, Ivana Maletić, Damir Jelić... >> Skupina osnivača HDZ-a: Karamarko treba smjesta odstupiti sa svih dužnosti u HDZ-u 