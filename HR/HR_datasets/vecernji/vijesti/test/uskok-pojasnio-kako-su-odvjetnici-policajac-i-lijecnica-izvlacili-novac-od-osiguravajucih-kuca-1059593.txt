Nekoliko sati nakon jučerašnjeg privođenja građana s područja Vukovarsko-srijemske županije, oglasio se i USKOK navodeći kako je rješenje o provođenju istrage protiv 58 osoba doneseno na temelju kaznene prijave PNUSKOK-a i USKOK-a Osijek. Tereti ih se za počinjenje kaznenih djela zločinačkog udruženja, zlouporabe osiguranja, prijevare, prijevare u pokušaju i krivotvorenja isprave. Prema navodima USKOK-a, osnovano se sumnja da je 1. okrivljenik, kao odvjetnik iz Vinkovaca, u razdoblju od početka kolovoza 2015. do 11. veljače 2016. godine okupio i povezao u zajedničko djelovanje 2. okrivljenika, odvjetnika iz Vinkovaca, 3. okrivljenika, zamjenika zapovjednika PP Ilok te posrednika i liječnicu iz vinkovačke bolnice i to u cilju da bez osnove ishode isplate znatne nepripadajuće nematerijalne štete po policama osiguranja od automobilske odgovornosti od osiguravajućih društava za sebe i veliki broj lažnih oštećenika te time pribave znatnu nepripadnu materijalnu dobit. S ciljem realizacije plana, policajac iz Iloka je ulazio u biltene događanja Informacijskog sustava MUP-a i potom 4. okrivljeniku, koji je bio posrednik, dojavljivao osobne podatke o sudionicima prometnih nesreća i njihove adrese. Po potrebi je posrednika i prvookrivljenika neovlašteno obavještavao o načinu na koji se prometna nesreća dogodila, utvrđenjima policijskih službenika, mogućoj krivnji… Za to svoje postupanje je od drugookrivljenika mjesečno primao nagrade u iznosu od najmanje 3000 kuna. Nakon što bi dobio informacije iz policije, posrednik je dolazio u kontakt s osobama koje su sudjelovale u prometnim nesrećama neistinito se predstavljajući da je zaposlenik odvjetničkog ureda i nudio zastupanje prve dvojice okrivljenika.  – Upućivao ih je kako mogu ostvariti naknadu nematerijalne štete i u istom cilju im davao upute kako da simuliraju postojanje bolova i strahova uslijed prometne nesreće i smanjene životne aktivnosti uslijed pretrpljene prometne nesreće, posebno naglašavajući kako se ti bolovi i ozljede ne mogu medicinski osporiti, navodi USKOK dodajući kako ih je potom upućivao u Odjel za hitan prijam u Općoj županijskoj bolnici Vinkovci. Prethodno je prvookrivljenik s liječnicom koja je petookrivljena dogovarao hitan prijam, a kasnije i nepotrebno liječenje i terapeutske postupke kako bi se prikupljanjem neistinite medicinske dokumentacije ostvarila čim veća neosnovana naknada nematerijalne štete i privid stvarnih ozljeda i strahova kod lažnih oštećenika. Za svoju ulogu četvrtookrivljenik je za svoje postupanje primao nagradu u iznosu od 500 kuna po oštećeniku. Liječnica je po navodima USKOK-a, sukladno dogovoru s prvookrivljenikom, zaprimala lažne oštećenike, sastavljala neistinite dijagnoze, neistinito predočavala da su im potrebna daljnja liječenja i terapeutski postupci i dogovorno obavljala daljnje nepotrebne preglede kako bi nepotrebno liječenje trajalo što dulje i time se postigla što veća neosnovana naknada nematerijalne štete. Mjesečno je za svoju ulogu od prvookrivljenika primala najmanje 3000 kuna. – Temeljem tako postignutog dogovora i opisanog plana udruženja najmanje je 48 tobožnjih oštećenika, prema uputama IV. okrivljenika i uputama još petorice okrivljenika, obavilo nepotrebna liječenja, preglede i terapeutske postupke. Nakon toga su uime najmanje 23 okrivljenika podneseni zahtjevi za naknadu nematerijalne štete osiguravajućim društvima i zahtjevi za naknadu odvjetničkog troška, dok su temeljem podnesenih zahtjeva pet okrivljenika osiguravajuća društva do danas isplatila naknadu nematerijalne štete i neistinite odvjetničke troškove. Na taj su način podnijeli zahtjeve za naknadu nematerijalne štete u iznosu od najmanje 116.915 kuna i zahtjeve za naknadu odvjetničkog troška u iznosu od najmanje 43.125 kuna, temeljem kojih zahtjeva su osiguravajuće kuće isplatile iznos od najmanje 21.915 kuna na ime naknade nematerijalne štete i iznos od najmanje 7500 kuna na ime odvjetničkih troškova – stoji u priopćenju USKOK-a koji je sucu istrage Županijskog suda u Osijeku podnio zahtjev za određivanje istražnog zatvora protiv četiri okrivljenika.  >> U akciji USKOK-a u Vinkovcima uhićeni odvjetnici, liječnici, policajac... 