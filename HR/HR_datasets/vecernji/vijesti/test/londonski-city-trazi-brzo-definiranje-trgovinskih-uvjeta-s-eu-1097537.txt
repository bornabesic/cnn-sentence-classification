Velika Britanija trebala bi brzo reagirati kako bi zadržala priljev investicija i sačuvala dominaciju četvrti City of London u financijskim uslugama nakon odluke Britanaca o napuštanju Europske unije, kazao je u srijedu čelnik te londonske financijske četvrti. Čelnik Citya Jeffrey Mountevans kazao je da Britanija mora zaštititi pristup jedinstvenom tržištu EU-a zadržavanjem dozvola za poslovanje (passporting) nakon što napusti Uniju. Banke, upravitelji imovinom i klirinške kuće u Velikoj Britaniji pružaju usluge kupcima iz cijele EU putem sustava dozvola koje im daju pristup jedinstvenom tržištu ako poštuju sve propise Unije. Britanija će morati pregovarati s EU o novim trgovinskim uvjetima, ali nije jasno hoće li se zadržati sustav tzv. "passporting" prava. Bez tih prava, banke u Velikoj Britaniji mogle bi biti  isključene iz velikog dijela europskog tržišta. "U našem je interesu da zaštitimo pristup jedinstvenom tržištu, britansko fleksibilno tržište rada, 'passporting' prava Citya. Svi se nadamo da će britanska vlada brzo djelovati kako bi osigurala kontinuirana ulaganja u zemlju - i kontinuiranu konkurentnost za naše međunarodne tvrtke", rekao je Mountevans. Upozorio je i na moguće posljedice 'Brexita' na sektore koji podržavaju financijske usluge. Naime, u Londonu imaju svoja sjedišta četiri od 10 najvećih svjetskih odvjetničkih društava. Financijska četvrt Londona zagovarala je ostanak u EU jer je London najveće financijsko središte u Europi, a klijentima nudi i usluge pravnika,  računovođa, luksuzne nekretnine i šoping, kvalitetno privatno obrazovanje i kulturu bez premca u Europi. Sada mnogi strahuju da će izlazak iz EU-a i posljedična previranja dovesti u opasnost londonski prosperitet, a da će njegovu vodeću ulogu u europskom svijetu financija preuzeti Pariz, Frankfurt, Amsterdam ili Milano. Bruxelles ističe da će Britanija za zadržavanje "passporting" prava morati nastaviti omogućavati građanima EU-a da žive i rade u Britaniji, dok se Francuska, Njemačka i Nizozemska nadaju da će se banke i druge institucije preseliti u njihove financijske centre kako bi ostale unutar jedinstvenog tržišta. Britanija će početi formulirati nove trgovinske uvjete nakon što u rujnu bude izabran novi britanski premijer. Mountevans je istaknuo da financijska industrija mora imati pravo glasa.  "Potrebne su nam rane i opsežne konzultacije na putu prema naprijed - okviri temeljeni na stručnosti britanskih financijskih, profesionalnih i poslovnih usluga", poručio je Mountevans. >>Novi potres na svjetskim tržištima: Funta na novoj najnižoj razini od 1985. 