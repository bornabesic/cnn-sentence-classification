Nakon što su lani u proceduru uputili prijedlog izmjena Zakona o upravljanju i raspolaganju imovinom u vlasništvu Republike Hrvatske koji zbog ljetne stanke u zasjedanju, pa onda i izbora nije nikada raspravljen, Klub zastupnika HNS-a odlučio je isti zakon ponovno uputiti u saborsku proceduru. Izmjenama zakona omogućilo bi se prebacivanje vlasništva nad državnim nekretninama koje nisu od strateškog interesa za državu sa Državnog ureda za upravljanje državnom imovinom (DUUDI) na jedinice lokalne i regionalne samouprave. – Sada revitaliziramo naš stari prijedlog za brži i efikasniji način raspolaganja, a ključna poruka prijedloga je decentralizacija. S obzirom da DUUDI zbog prekapacitiranosti ne stiže rješavati sve predmete, sve bi se ubrzalo prebacivanjem vlasništva na lokalnu samoupravu – pojasnio je predsjednik HNS-a Ivan Vrdoljak te dodao kako se njihov prijedlog ne odnosi na raspolaganje poljoprivrednim zemljištem i šumama, već na nekretnine u građevinskim zonama koje nisu od strateškog interesa za Hrvatsku, poput stanova, poslovnih prostora, napuštenih vojarni... Nada Turina Đurić, gradonačelnica Kraljevice, kaže da se lokalni čelnici na dnevnoj bazi susreću s problemom centralizacije i prekapacitiranosti DUUDI-ja. – Procedura naših razgovora s DUUDI-jem traje predugo, pa su sve aktivnosti u lokalnim sredinama usporene – kaže Turina Đurić te poziva premijera Tihomira Oreškovića da podrži ovaj prijedlog HNS-a koji bi trebao samo olakšati njegove najave o stavljanju državne imovine u funkciju. – Ovo ide u funkciju razvoja i povoljnijeg investicijskog okruženja. Spriječilo bi se funkcioniranje države iz centra, jer je centar uvijek sklon manipulaciji. Tako se neprijetko događa da neki samo temeljem zavičajnog principa lakše i brže rješavaju svoje probleme. Ovako bismo postigli transparentnije upravljanje državnom imovinom – tvrdi Turina Đurić. Milorad Batinić, inače i gradonačelnik Ivanca kaže da su ovaj prijedlog izmjena zakona, o kojem je lani provedena i javna rasprava, podržali i predstavnici udruga općina, gradova i županija. Prijedlog šalju u redovnu proceduru, dakle u dva čitanja, kako bi se, ako je to potrebno, mogao dodatno doraditi prije usvajanja. U zakon su stavljene i određene obveze, tako lokalne jedinice mogu raspolagati spomenutim nekretninama samo temeljem odluke Gradskog vijeća ili Županijske skupštine, ovisno na koga je vlasništvo prebačeno. Propisani su, dodaje Batinić, i rokovi za raspolaganje nekretninama, a omogućena je i prodaja tih nekretnina pod određenim uvjetima. – Ovo može omogućiti ravnomjerniji razvoj Hrvatske – naglasio je Batinić. Upitan što misli o izjavi premijera da će u mjesec dana prodajom udjela u tvrtkama zaraditi do 200 milijuna eura, Vrdoljak je odgovorio da mu je teško povjerovati u to kad u tri mjeseca mandata ove Vlade nismo prodali ništa ni u vrijednosti od tri tisuće kuna. – Voditi Vladu je ozbiljan posao i ne treba zabavljati javnost s nerealnim ciljevima, kao što je i ovo nerealna ideja. S ovim našim prijedlogom zakona toliko mi mogli zaraditi u godinu do dvije dana – kazao je Vrdoljak. Vezano uz najave prodaje udjela u državnim tvrtkama, Vrdoljak je rekao da nema ništa protiv prodaje manjinskih udjela, no ako je riječ o većim udjelima, poput recimo Podravke, treba brinuti o uvjetima, poput obveze zadržavanja mjesta sjedišta tvrtke ili prava države da prva otkupi dionice koje bi se stavljale u prodaju.   >>  Porez na nekretnine zamijenit će komunalnu naknadu >> Orešković: Ove godine slomit ćemo javni dug, smanjit ćemo ga za 100 do 200 milijuna kn 