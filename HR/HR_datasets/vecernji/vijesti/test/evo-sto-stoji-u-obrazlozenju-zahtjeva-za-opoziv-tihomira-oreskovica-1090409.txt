U obrazloženju zahtjeva za opoziv Tihomira Oreškovića, koji su potpisala ukupno 42 zastupnika HDZ-a te dva zastupnika HSP-a AS, HDZ je među sedam-osam razloga za opoziv napisao da premijer kojeg su oni doveli na vlast više ne uživa njihovo povjerenje. – Nije se bavio gospodarstvom, socijalnim pitanjima, otvaranjem novih radnih mjesta, zaustavljanjem iseljavanja mladih i drugim poslovima od prioritetnog interesa za RH. Umjesto toga, bavio se kadroviranjem u represivnom aparatu, držao je političku napetost u državi u interesi stjecanja osobne političke moći, a kad je trebalo održavati važne sjednice Vlade, odlazio je u SOA-u na razgovore o kojima nije želio ništa reći svojim potpredsjednicima ni ministrima – piše u obrazloženju HDZ-a gdje zaključuju kako je spominjanjem SOA-e od nje napravio političko tijelo. Spočitnuli su mu u tom obrazloženju otkazivanje prošlotjedne sjednice Vlade u posljednji trenutak te ustvrdili da osim pokazivanja "nevjerojatne razine političke neodgovornosti", pokazuje da ne zna ni ustavni poredak Hrvatske ni naš parlamentarni politički sustav. – Ne zna da predsjednik Vlade nije kancelar. Činjenica da je tražio ostavke lidera stranaka o čijoj podršci ovisi njegov mandat, dodatno svjedoči o potpunoj odsutnosti volje Oreškovića da surađuje s predstavnicima stranaka koje su mu dale povjerenje – zaključuju u HDZ-u te dodaju kako su svi navedeni postupci doveli do ugrožavanja funkcioniranja države i njezine financijske stabilnosti. Na zahtjevu za opoziv nema potpisa zastupnika iz HSLS-a, HSS-a, Kluba Milana Bandića. Iako nisu bili potrebni svi potpisi zastupnika, već samo 31, u kontekstu priča da neki ne žele potpisati opoziv premijera, zanimljivo je primijetiti da se nisu potpisali Miroslav Tuđman, Damir Krstičević, Željko Dilber, Željko Glasnović, Leon Žulj, Sandra Jakelić te Stjepan Pintarić. Pokretanje Pitanja Povjerenja Oreskoviću >> UŽIVO Miroslav Tuđman odbio dati potpis za opoziv premijera. Varaždinski HDZ za ostavku Karamarka. Petrov bio na sastanku u Oreškovićevom domu >> 'Ovi članovi Vlade bili su zaista za promjene, ali problem su postali odnosi između političkih stranaka' 