Čelnici SDP-a, HNS-a i HSS-a sastali su se u ponedjeljak, prvi puta nakon potpisivanja sporazuma Narodne koalicije, a razgovarali su o zajedničkom programu koji bi javnosti trebali predstaviti idućeg tjedna. Pred novinare su nakon sastanka izišli predsjednik HSS-a Krešo Beljak i HNS-a Ivan Vrdoljak, koji je na pitanje je li utvrđeno tko će što od njih raditi u kampanji za rujanske izbore, odgovorio kako nisu razgovarali na taj način. "Razgovarali smo o tome kako Hrvatsku učiniti ljepšom i boljom u narednim godinama", rekao je Vrdoljak. 'To su kvazi afere' Upitan je li dio strategije to što se Narodna koalicija ne očituje na afere u vlastitim redovima, poput isplate milijunskih bonusa članovima Uprave Hrvatskih šuma, Vrdoljak je odgovorio potvrdno, ustvrdivši kako je riječ o "kvazi aferama". "To je sve čime se HDZ i Most bave. I međusobnim reformiranjem - HDZ reformira Most, a Most HDZ", rekao je Vrdoljak. Naglasio je kako u Narodnoj koaliciji žele pričati isključivo o politikama, poljoprivredi, obrazovanju, kurikularnoj reformi i privlačenju investicija. Beljak par smatra kako isplata bonusa direktorima Hrvatskih šuma jest afera, iako je uvjeren da je riječ o uobičajenoj praksi u proteklih 25 godina. "To je sigurna afera, a pitanje je - je li i zakonski afera, tj. je li ilegalno. Moralno je u svakom slučaju upitno i stajališta sam da se takve stvari u budućnosti ne mogu događati", kazao je Beljak. Istaknuo je da će HSS ako dobije resor poljoprivede, ukinuti isplatu bonusa. Novinare je zanimalo i zašto je HNS-ovoj Anki Mrak Taritaš namijenjeno nisko mjesto na zajedničkoj izbornoj listi, odnosno tek 8 mjesto u 6. izbornoj jedinici. Vrdoljak je uzvratio kako nije riječ o niskoj poziciji, a uvjeren je da će joj građani dati preferencijalne glasove, kao najboljoj ministrici graditeljstva do sada. Provjera ugovora Čelnik HNS-a Ivan Vrdoljak je uoči razgovora s koalicijskim partnerima govorio o bonusima u Hrvatskim šumama.Novinare je zanimalo i Vrdoljakov komentar na informaciju da trojica direktora Hrvatskih šuma traže isplatu milijunskih bonusa koje im je ugovorom omogućio bivši ministar poljoprivrede Tihomir Jakovina (SDP), no Vrdoljak je odvratio kako nema dovoljno informacija, te da tek treba provjeriti te ugovore. "Ali znam situaciju kada kolege koji su bili smijenjeni iz HEP-a nisu imali pravo ni na kakav bonus. Tužili su HEP, nakon njih HEP je ostvario mnogostruko veću dobit nego prije, a oni su onda bili kadar Mosta i bili u NO-u Končara", dodao je. Dnevnik 24 sata u subotu je objavio kako su predsjednik Uprave Hrvatskih šuma Ivan Pavelić i još dvoje članova Uprave zatražili isplatu milijunskog bonusa na koji imaju pravo po tajnom ugovoru koji im je dao bivši SDP-ov ministar Jakovina. Tvrde da posjeduju kopiju ugovora po kojem bi zajedno trebali dobiti 5,28 milijuna kuna bonusa za protekle tri godine. 