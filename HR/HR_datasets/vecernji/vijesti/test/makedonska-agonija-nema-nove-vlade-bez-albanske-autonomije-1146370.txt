Makedonska politička agonija se nastavlja. Zadnji parlamentarni izbori u Makedoniji samo su još više produbili političku krizu. Naime, rok za formiranje nove makedonske vlade istekao je, a mandatar Nikola Gruevski iz VMRO-DPMNE-a nije uspio dogovoriti sastavljanje vlade s albanskim strankama. Novi izbori ili... Nakon neuspjeha u sastavljanju vlade, Nikola Gruevski zahtijeva nove, izvanredne izbore u travnju. S druge strane, Albanci, koji igraju glavnu ulogu u formiranju vlade, poručuju da se i dalje nisu odlučili ni za jednu od pet opcija. Šef opozicije, socijaldemokrat Zoran Zaev, za sada, mudro šuti i ne izlazi u javnost kao da priprema neku veliku senzaciju. Pred Makedonijom je sada nekoliko opcija, a svaka od njih za formiranje vlade zahtijeva glasove Albanaca. Ivo Kotevski, glasnogovornik VMRO-DPMNE-a, kazao je za Večernji list da za neuspjeh formiranja vlade s Albancima treba pitati isključivo Albance. – VMRO-DPMNE osvojio je najviše zastupničkih mjesta i imamo legitimitet za formiranje vlade jer su tako željeli birači. Pitajte Albance, oni jako dobro znaju zašto nismo s njima uspjeli formirati vladu. Nažalost, Albancima su porasli apetiti – kazao je Kotevski ističući kako su signali koji stižu iz Washingtona i Velike Britanije ohrabrujući jer te zemlje mijenjaju svoju politiku i neće se više miješati u politike drugih zemalja. Kotevski je isključio bilo kakvu mogućnost stvaranja velike koalicije jer takva vlada ne bi bila funkcionalna. Albanske stranke dogovorile su zajedničku platformu i odbile ući u koaliciju sve dok se ne ispune njihovi zahtjevi. Promjena ustava Svjesni da drže konce za sastavljanje vlade, pokušat će izvući što više mogu, uključujući reviziju Ohridskog sporazuma, koji im nije dao autonomiju, već pojačao lokalnu samoupravu. Između ostalog, traže promjenu ustava i uvođenje albanskog kao drugog službenog jezika, jednaku zastupljenost Albanaca u svim državnim institucijama i njihovo uključivanje u pregovore s Grčkom o rješavanju spora o nazivu Makedonije. Zahtijevaju i raspravu o himni, zastavi i državnom grbu kako bi državni simboli odražavali multietničnost i etničku ravnopravnost.• 