Zbog smanjenja ukupnog proračuna, Ministarstvo pravosuđa za 100 milijuna kuna srezat će i naknade koje zatvorenici dobivaju za svoj rad tijekom izdržavanja kazne. Tko ne radi – nema godišnji U pravosudnim krugovima pronio se glas da su ta sredstva smanjena za čak 80 posto, što znači da su za ovu godinu već – potrošena. Iz Ministarstva pravosuđa odgovoreno nam je da su svim zatvorima, kaznionicama, odgojnim zavodima i centrima poslali uputu o potrebi za realnom uštedom i boljom uspostavom kontrole nad planiranjem i izvršavanjem rashoda, što se između ostalog odnosi i na racionalizaciju i bolju organizaciju rada zatvorenika. Zato će biti smanjene i plaće zatvorenika, koje su, ovisno o vrsti posla, iznosile između 500 i 800 kuna, ali će biti i ukinuto plaćanje za neka radna mjesta. Na primjer, zatvorenici angažirani na poslovima čišćenja prostorija u kojima borave više neće za to dobivati novac, ali će te prostorije morati održavati čistim. Od šefova zatvora traži se i “postupno reduciranje nekih radnih mjesta”, ali i organiziranje “učinkovitog dnevnog radnog vremena zatvorenika”. Ostanak bez plaćenog radnog mjesta za sobom automatski povlači i ukidanje ostalih povlastica koje imaju radnoangažirani zatvorenici kao što su pravo na godišnji odmor (koji mogu provesti kod kuće), češće intimne posjete supružnika, dulje vikende i posjete... Neće moći platiti režije? Oni koji su svaki dan u izravnom kontaktu sa zatvorenicima, a to su prvenstveno pravosudni policajci, nimalo nisu zadovoljni takvom odlukom. Smatraju da ona, osim što ugrožava postupak resocijalizacije zatvorenika, može rezultirati i sigurnosnim problemima, prvenstveno pobunom, ali i fizičkim napadima na pravosudnu policiju, za koju smatraju da je ni u postojećim uvjetima nema dovoljno. Upozoravaju i da su, prema važećem zakonu, radnoangažirani samo oni zatvorenici koji žele raditi (a ne kao npr. u Mađarskoj gdje je rad obavezan za sve zatvorenike) i da sada postoji realna bojazan da će neki odustati od posla na kojem su mjesečno zarađivali, na primjer, za cigarete. Uvjereni su da cjelodnevni boravak u skučenoj ćeliji s više zatvorenika može biti samo okidač za neželjene posljedice. Zbog smanjenja novca, u zatvorskom sustavu plaše se da neće moći podmirivati ni troškove režija i da će one kaznene ustanove koje su se u međuvremenu izvukle iz krize, poput Gline i Remetinca, opet biti gurnute na dno.  >> Nož i vilica odsad u zatvorima  Mjesec dana nakon što je ministar Ante Šprlje objavio da prihvaća ostavku Slavka Kovačevića, svog pomoćnika za zatvorski sustav, iz Ministarstva je na sjednicu Vlade poslan zahtjev za njegovo razrješenje. Za Kovačevićeva nasljednika jučer je imenovan službenik zatvora u Dubrovniku Anđelko Dundić, iz kvote Mosta. Podsjetimo, za Kovačevića se nekoliko dana nakon imenovanja otkrilo da je prije dvanaest godina bio pravomoćno osuđen zbog premlaćivanja maloljetnika, za što je u međuvremenu nastupila rehabilitacija. Ministar Šprlje tada je objavio da mu je Kovačević ponudio ostavku, što je nazvao moralnim i odgovornim činom. No, sve to vrijeme ostalo je nejasno kako to da Kovačević nije nakon pravomoćne presude dobio otkaz, što se po zakonu moralo dogoditi, već je godinama primao plaću i imao beneficirani radni staž.