U vrhu dviju najjačih stranaka – SDP-u i HDZ-u – nisu previše impresionirani izjavom lidera Mosta Bože Petrova koji je javno obznanio da ima ambicije postati predsjednik Vlade (nedjelja, razgovor za RTL Danas). Štoviše, neki su Petrovljevu objavu sarkastično komentirali riječima “valjda je dečko sazrio”. Naš sugovornik iz vodstva HDZ-a kaže da to ne treba značiti da će Petrov u poslijeizbornim pregovorima inzistirati da on osobno bude premijer i da je Petrov to rekao zato što on kao lider Mosta u predizborno vrijeme jednostavno mora tako govoriti. A možda je, kaže, Petrov dobio i odbijenicu od Tihomira Oreškovića pa se lider Mosta sada mora i javno predstavljati kao budući premijer. Drugi izvor iz HDZ-a, blizak budućem predsjedniku HDZ-a Andreju Plenkoviću, puno je oprezniji: “Radimo na tome da HDZ bude u poziciji predložiti premijera. Milanović i njegova politika razdora naš je suparnik. Plenković predstavlja politiku okupljanja i otvoreni smo za suradnju s kolegama iz Mosta”. Izvor iz vrha SDP-a poruku Bože Petrova čita kao “predizbornu izjavu”. – Petrov se bori za glas više. On svojim biračima jednostavno mora pričati tu priču – kaže naš izvor. Drugi sugovornik iz vodstva SDP-a kaže da “svaki sudionik izborne utakmice ima pravo odabrati taktiku i poruke koje šalje javnosti, bilo to ovjerom kod javnog bilježnika ili povremenim izjavama pred kamerama”.      >>Petrov: Vlada zna svoje obveze, isplatit ćemo regres javnim službama 