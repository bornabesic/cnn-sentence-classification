Petak je već postao dan velikih drama i zapleta. Prošli petak Mostovi su ministri u Vladi glasali za smjenu prvog potpredsjednika Tomislava Karamarka, a jučer je kriza vlasti doživjela vrhunac. Premijer Orešković zatražio je ostavke obojice potpredsjednika – i Karamarka i Bože Petrova. Izgleda da su premijer i Most, a moguće i još neki važni čimbenici, kao metodu pritiska na Karamarka i HDZ, osmislili rješenje s ostavkama obojice potpredsjednika. Tome u prilog ide izjava Bože Petrova koji je nagovijestio kako je spreman abdicirati zbog nacionalnih interesa, odnosno ako će to pridonijeti stabilnosti države. Tko će ga podržati Karamarko je pak jasno poručio da ostavku neće podnijeti, odnosno da je HDZ pobjednička stranka i da na to ne može pristati, a još važnije, poručio je da premijer Orešković više ne uživa povjerenje HDZ-a. Izvori bliski vrhu HDZ-a kažu kako bi sada razuman potez bio da premijer Orešković sam podnese ostavku kako bi se izbjegla mučna interpelacija o nepovjerenju premijeru u Saboru. Naime, HDZ-ov plan je, ako Orešković sam ne da ostavku, da u Sabori zatraže njegov opoziv, a time bi, izglasa li mu se nepovjerenje, pala i cijela Vlada. U tom slučaju nastupa predsjednica RH koja daje rok od mjesec dana da se pojavi mandatar s potporom 76 saborskih zastupnika. HDZ igra na kartu preslagivanja u Saboru, ali bez Mosta i bez premijera Oreškovića. To znači da bi, u slučaju da uspiju prikupiti većinu, premijer bio Tomislav Karamarko. Šef HDZ-a jasno je rekao da u toj većini više nema mjesta za Most, ali nije htio otkrivati koje bi to stranke i zastupnici podržali novu HDZ-ovu većinu. Karamarko je poručio da su mogućnost i novi izbori, ali da bi oni bili skupi za Hrvatsku. U Mostu pak neslužbeno doznajemo da je njihova perspektiva sasvim drugačija: Orešković ostaje premijer, Tomislav Karamarko daje ostavku u Vladi, a HDZ na njegovo mjesto šalje zamjenu. Time bi se, kaže jedan od Mostovih ministara, zadržala kakva takva šansa da preživi koalicija Mosta i HDZ-a. – Odnosi gospodina Karamarka i gospodina Petrova postali su prevelik teret za ovu Vladu i za Hrvatsku. Svi ste vidjeli da sam posljednjih dana uložio puno napora da se njihovi odnosi poboljšaju, no bezuspješno. Stoga ih pozivam da se u nacionalnom interesu povuku s dužnosti – tim je riječima u 14 sati premijer Orešković zatažio ostavke čelnika HDZ-a i Mosta koji su ga doveli za premijera. Njihovim ostavkama bi se, kaže, Vlada ustabilila i bila sposobna provesti planirane reforme. Orešković je pak u 14 sati, prije Karamarkove novinske konferencije, poručio da on ostavku neće dati niti da je to planirao učiniti. Znakovita izjava u premijerovu obraćanju bila je ona da je prekjučer sjednicu Vlade odgodio zbog hitnog sastanka u SOA-i. Spominjanje SOA-e u velikom dijelu javnosti doživljeno je kao svojevrsna prijetnja, ponajprije Karamarku čija se smjena traži već danima. Stoga je Karamarko tražio da premijer objasni što se to točno događalo u SOA-i i upozorio da SOA-a nikako ne smije ponovno postati faktor koji se miješa u izbore i politiku. Karamarko se jučer na novinskoj konferenciji okružio HDZ-ovim ministrima, nije bilo njegova zamjenika Milijana Brkića (navodno je u Vrgorcu), a ni Tomislava Čuljka, donedavnog političkog tajnika. Karamarko je djelovao poprilično opušten, ali i dalje je nejasno koji su ga zastupnici izvan Domoljubne koalicije spremni podržati. Kramarkov krug HDZ-ovi saborski zastupnici i jučer su svjedočili da u stranci nema jasne strategije ni plana i da se stvari odvijaju čistom stihijom. Pukom slučajnošću jučer ujutro je izjavu medijima dao HDZ-ov zastupnik i član Predsjedništva Darko Milinović koji je zatražio ostavku premijera Oreškovića. No to je bio njegov osobni stav, smišljen tog jutra u Saboru, a ne dio strategije HDZ-a. Ona je zgodno prethodila Oreškovićevom zahtjevu za smjenama dvojice potpredsjednika. Uoči Karamarkove novinske konferenecije, HDZ-ovi zastupnici razvijali su moguće scenarije. Dobro su pretpostavljali da je premijerov zahtjev za ostavkama dvojice potpredsjednika dogovoren s Mostom i da bi u slučaju ostavke Bože Petrova zbog nacionalnih interesa, Karamarko bio istjeran na brisani prostor. Drugi scenarij, koji su HDZ-ovci smatrali jedinim logičnim, bio jest taj da Karamarko i svi HDZ-ovi ministri izađu iz Vlade i na taj način sruše izvršnu vlast. Jedina je razlika što će HDZ Vladu rušiti kroz interpelaciju o nepovjerenju premijeru, zatim se probati presložiti ili novi izbori. Karamarko je najavio da će danas biti konstituirajuća sjednica novog Predsjedništva HDZ-a na kojoj će se formalizirati očito već donesen odluke. – Za HDZ je glasalo gotovo 800.000 ljudi, a za Oreškovića samo većina u Saboru rekao je Karamarko.      