Obrazovanje je nacionalni interes! – geslo je Inicijative “Hrvatska može bolje” pod kojim u srijedu, na Međunarodni dan roditelja, u 18 sati u čak 12 hrvatskih gradova (Zagrebu, Križevcima, Puli, Poreču, Rijeci, Slavonskom Brodu, Osijeku, Virovitici, Splitu, Zadru, Korčuli i Dubrovniku), ali i u Londonu, Parizu, Berlinu, Budimpešti i Bruxellesu, organizira prosvjed podrške cjelovitoj kurikularnoj reformi. Inicijativa okuplja učitelje i učiteljice, gotovo 200 civilnih udruga, sindikate SSSH, Maticu hrvatskih sindikata, Sindikat hrvatskih učitelja, Sindikat Preporod i druge, te razne pojedince. U školskim sindikatima ubrzano se radi na pripremama prosvjeda. Mole bez stranaka – Pozive na prosvjed poslali smo u petak i županijska povjerenstva prikupljaju podatke i organiziraju autobuse tako da još uvijek nemamo precizan broj koliko će članova sindikata u srijedu biti na središnjem prosvjedu u Zagrebu. Računamo s najmanje desetak tisuća ljudi, a u optimističnijoj varijanti vjerujemo da bi ih se moglo okupiti i dvadesetak tisuća. Osim u Zagrebu prosvjedi će se održati u još nekoliko gradova, a u Zagreb dolaze naši članovi iz Osijeka, Slavonskog Broda, Splita, Krapine, Varaždina – nabraja predsjednica Sindikata hrvatskih učitelja Sanja Šprem. Uz tri sindikata Vertikale – Nezavisni sindikat znanosti i visokog obrazovanja, Nezavisni sindikat zaposlenih u srednjim školama i njezin Sindikat učitelja u prosvjed su se uključili Školski sindikat “Preporod” te drugi. – Očekujem solidan odaziv članova. Precizan broj još uvijek nemam, tek smo u konkretnim prijavama – kratko nam je kazao predsjednik “Preporoda” Željko Stipić ustrajući na stajalištu da prosvjed ne smije biti stranački. – Inzistirat ćemo na tome da političke stranke mogu biti samo promatrači, a nikako sudionici jer je ovo nadstranački projekt – ističe Stipić. No prosvjed će teško ostati politički netaknut jer je općepoznato da su pojedini SDP-ovci prije neki dan slali SMS-ove s pozivom na prosvjede. "Pred MZOS, na ulice i trgove”, bila je jedna od tih poruka. Stoga ne čudi inzistiranje i packe sindikalista i lijevim i desnim strankama da ih poštede svoje prisutnosti. Spočitavaju najvećima – i SDP-u i HDZ-u – da su upravo zbog njih propali svi dosadašnji pokušaji reforme školstva. – Obrazovanje je nacionalni javni interes. Nemar politike i institucija doveo je u pitanje obrazovnu reformu, ali u pitanje su dovedeni i milijuni eura koje je Hrvatska imala na raspolaganju iz EU – ističe Eli Pijaca Plavšić iz Inicijative kojom se želi poručiti da “Hrvatska može bolje” od aktualne političke garniture. Rezolucija o obrazovanju Nikola Baketa zatražio je da Sabor donese rezoluciju o obrazovanju kojom se obrazovanje i reformu obrazovanja proglašava prioritetom. – Dodatno, pozivamo na političku odgovornost ministra Predraga Šustara te tražimo njegovu ostavku. Pozivamo i saborski Odbor za obrazovanje, znanost i kulturu da preispita svoju odluku – naglašava Baketa, a članica stručne radne skupine za likovnu kulturu i likovnu umjetnost Ida Lohar izrazila je želju da proces izrade cjelovite kurikularne reforme bude transparentan. 