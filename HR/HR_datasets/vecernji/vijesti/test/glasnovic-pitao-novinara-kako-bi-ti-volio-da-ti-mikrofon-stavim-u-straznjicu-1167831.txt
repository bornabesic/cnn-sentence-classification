Saborski zastupnik Željko Glasnović burno je reagirao na pitanje novinara u Hrvatskom saboru nakon što je postalo poznato da će većina zastupnika podržati Gordana Jandrokovića. Novinar RTL-a Ivan Skorin upitao je Glasnovića je li promijenio mišljenje jer se sada nalazi na listi s Miloradom Pupavcem kojeg je često napadao. - Kako bi ti volio da ja uzmem taj mikrofon i tebi stavim u stražnjicu? Bi li to volio? - odgovorio je iznervirani Glasnović. Rekao je kako on 'nije na nikakvoj listi s nikim'. Dok je Glasnović objašnjavao svoj potez u prolazu mu je Gordan Maras dobacio: 'Generale, kako su vas slomili?' Ni to pitanje mu nije dobro sjelo pa je Marasu poručio da ga nisu slomili te da ode 'sjediti ispod slike Tita'. Rekao je kako on 'nije politička prostituka' te da on ne predstavlja ove 'moralne nakaze'. Osuda HND-a - Hrvatsko novinarsko društvo (HND) osuđuje vulgarni ispad nezavisnog saborskog zastupnika Željka Glasnovića čija je žrtva ovaj puta bio novinar RTL-a Ivan Skorin. Na posve legitimno i pristojnu molbu kolege Skorina da objasni kako se u podršci za predsjednika Hrvatskog sabora iz redova HDZ-a našao na istoj strani sa nekima o kojima stalno govori samo najgore, zastupnik Glasnović je novinaru uzvratio rečenicom: „A kako bi vi da vam zabijem taj mikrofon u stražnjicu?“. To je, uz samog kolegu Skorina, HND-u potvrdilo i nekoliko drugih saborskih izvjestitelja koji su tom incidentu svjedočili, a događaj je i snimljen. Ovo je još jedan u nizu javnih napada zastupnika Glasnovića na novinare. Njegovi su vulgarni i ponižavajući ispadi upereni protiv novinara, nažalost, postali pravilo. HND još jednom upozorava da je takvo ponašanje nedopustivo te poziva sve zastupnike u Hrvatskom saboru da se prema novinarima ponašaju pristojno i svoju saborsku dužnost obavljaju dostojanstveno. Također očekujemo da zastupnici Hrvatskog sabora javno osude Glasnovićeve i sve slične uvrede upućene novinarima - stoji u priopćenju HND-a. 