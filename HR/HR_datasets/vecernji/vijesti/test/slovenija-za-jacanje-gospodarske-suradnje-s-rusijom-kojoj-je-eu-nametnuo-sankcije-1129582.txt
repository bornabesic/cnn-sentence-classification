Slovenski ministar vanjskih poslova Karl Erjavec založio se u petak za jačanje gospodarskih veza Slovenije s Rusijom kao i rješavanje dijalogom problema između EU-a i Rusije kojoj je Unija nametnula sankcije zbog vojne intervencije u Ukrajini i aneksije Krima. "Sadašnje sankcije EU-a  jako otežavaju međusobnu ekonomsku suradnju, ali ostajem optimističan da i u ovim uvjetima ona može napredovati", kazao je  Erjavec u petak na zajedničkoj konferenciji za novinare s ruskim ministrom komunikacija Nikolajem Nikiforovom nakon zasjedanja međudržavnog povjerenstva za suradnju na Brdu kod Kranja.  Slovenija se po njegovim riječima zauzima za otvoren dijalog s Rusijom unutar EU-a. "Smatramo da se kroz dijalog sva otvorena pitanja mogu riješiti", dodao je istaknuvši da se kontakti Ljubljane i Moskve i suradnja odvijaju na najvišim razinama. Nikiforov je rekao kako povjerenstvo istražuje nove mogućnosti za rast trgovine i investicija, a prilika za jačanje suradnje je mnogo, ne samo na gospodarskom području. Povjerenstvo je proširilo postojeću listu perspektivnih projekata nastavka suradnje na raznim područjima, uključujući energetiku, informacijsku tehnologiju, tehniku, industriju i promet, a neka slovenska poduzeća izrazila su spremnost za zajednički nastup s ruskima na trećim tržištima. >> Obama i europski čelnici čvrsto uz NATO i za sankcije Rusiji 