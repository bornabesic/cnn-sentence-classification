Nakon premijera Andreja Plenkovića dobili smo istražitelja i u predsjedniku Sabora. Jer, Božo Petrov može biti fizička osoba gotovo pa samo unutar četiri zida, a sve što radi izvan svoga doma pripisuje se predsjedniku Sabora. Osobito takav čin kao što je podnošenje kaznene prijave protiv Ivice Todorića i uprave Agrokora. Time što u Mostu ističu da je Petrov prijavu podnio isključivo kao građanin samo podvlače da je i njima samima i Petrovu sporno, ili barem kako ne žele, da se prijava povezuje s funkcijom šefa Sabora. Zašto? Ako nije u redu da šef Sabora prijavi Todorića, je li onda u redu da to čini Petrov? Zašto bi bila neprilična prijava predsjednika Sabora, a poželjno je da se zna kad je podnese Petrov!? Zar nisu svi pozvani prijaviti kazneno djelo, od građanina Petrova do predsjednika Sabora. Čemu onda to skanjivanje i prenemaganje. Suštinski, svejedno je tko podnese prijavu, svaka je za DORH jednako (bez)vrijedna, ili bi trebala biti. Kod medija i javnosti baš i nije tako. Da je “mali čovjek” podnio prijavu protiv Todorića, tko bi za to znao. Ali kad je podnese predsjednik Sabora, i to protiv osoba koje bi po starom hrvatskom običaju oni koji su sve vrijeme šutjeli prvi rado vidjeli kao osumnjičenike, e, to ima posebno “ljekovit” učinak na javnost “željne krvi”. To zvuči baš populistički. Osobito kad predsjednik Sabora svoju prijavu temelji na izjavi potpredsjednika ruske državne banke, koju smo svi čuli ili čitali u medijima, pa valjda i nadležni u DORH-u. Što se tu uopće trebalo prijavljivati!? Pa mediji su sve učinili. S tim da je ta izjava, i prije nego što je građanin Petrov podnio prijavu, korigirana tako da se bankar “pogrešno izrazio” govoreći o falsificiranju izvješća jer je bila riječ samo o “neregularnostima”. Neka institucije utvrde je li “pogrešan izraz” imao dnevnu, pregovaračku upotrebnu vrijednost, ili kaznenu, ali najmanje što sada treba, ne samo Agrokoru, javna su propagandistička “cipelarenja”. Svi, država, vlast, oporba, mediji, birači i građani trebali su biti junaci davno prije. Sada je vrijeme za razum. >> Stigla i službena potvrda: Banke i Agrokor usuglasile standstill, mijenja se uprava koncerna. Tko će biti direktor restrukturiranja? >> Ili Agrokor ili dolazi novo razdoblje recesije 