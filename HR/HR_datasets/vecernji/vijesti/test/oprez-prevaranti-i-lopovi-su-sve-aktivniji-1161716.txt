Tijekom 2016. godine zabilježen je povećani broj kaznenih djela drskih krađa i prijevara na štetu osoba starije životne dobi, utvrđeno je analizom evidentiranih kaznenih djela na području PU Zagrebačke. Ovaj negativni trend nastavljen je i u 2017. godini. Nekoliko je načina koji koriste kradljivci i prevaranti. Prvi od njih je kad se lažno predstavljaju kao medicinski djelatnici koji nude besplatnu masažu, a sve kako bi ušli u stan žrtve. Dok jedna osoba masira žrtvu, druga osoba pretražuje stan i traži novac ili nakit. Drugi je način kada se lopovi žrtvama lažno predstavljaju kao zaposlenici banke i uvjeravaju žrtvu da su se pojavile lažne novčanice koje će doći preuzeti na njihovu adresu. Ukoliko žrtva odbije posjet zaposlenika banke ili kaže kako su ukućani zabrinuti, prijete zvanjem policije, privođenjem ili pretragom stana. U nekim slučajevima prekinu poziv na par minuta i ponovno nazivaju žrtvu i uvjeravaju ju da su ukućani odobrili predaju novca. Treći je način kada se isto tako predstavljaju kao djelatnici banke i uvjeravaju žrtve da je novčanicama istekao rok. Govore da će doći na adresu žrtve i preuzeti novac, a lakovjerni ljudi nasjedaju. Treći je način kada se počinitelji lažno predstave kao policijski službenici koji su pronašli počinitelja kaznenog djela i govore da će doći na njihovu adresu po otiske prstiju na novčanicama i nakitu koji imaju u domu. Kad se prevaranti pojave na adresi, žrtva lakovjerno predaje predmete koji prevaranti traže. Četvrti je način kada se prevaranti lažno predstavljaju kao djelatnici porezne uprave i uvjeravaju žrtve da su dobili povrat novca koji će im biti isplaćen nakon što uplate određeni iznos. Na adresu žrtve tada dolazi lažni zaposlenik porezne uprave, a žrtva joj predaje novac. Prilikom počinjenja ovih kaznenih djela najčešće nema svjedoka jer počinitelji paze na detalje. PU Zagrebačka savjetuje osobe starije životne dobi da uvijek budu sumnjičavi i u slučaju sumnje nazovu policiju na broj 192, kako bi se provjerila istinitost zahtjeva tih osoba. Napominje se kako zaposlenici banaka, zavoda za mirovinsko i zdravstveno osiguranje, porezni i policijski službenici ne dolaze na adrese stanovanja radi izuzimanja otisaka prstiju. U slučaju dolaska na adresu stanovanja, policajci se predstavljaju službenom iskaznicom i značkom i za sva postupanja obavezni su izdati dokument ili potvrdu o privremenom oduzimanju predmeta. Policija apelira na one koji se brinu o osobama starije životne dobi da im daju jasne upute da ne puštaju u dom nikoga radi besplatne masaže, provjere novca, povrata poreza ili uzimanja otiska prstiju.  S obzirom da prevaranti iskorištavaju dob osoba, njihovu dobronamjernost i nepažnju, policija savjetuje onima koji se brinu o starijima da ih upute u učestalost ovakvih prijevara i preventivne mjere zaštite koje mogu poduzeti kako ne bi postali žrtve. >>Klela se Bogom da umire pa sam joj dao 15.000 eura >>Neznancu uplatili tisuće eura za 'povoljan' kredit 