–  Tužba za genocid protiv Srbije 1999. godine bila je politička odluka, kao što je bila i politička odluka da se ta tužba u međuvremenu ne povuče – rekla je u Intervjuu tjedna Hrvatskog radija voditeljica hrvatskog pravnog tima pred sudom u Hagu Vesna Crnić-Grotić. Dodala je kako je hrvatski pravni tim obavio svoj dio posla na najbolji mogući način, što argumentira činjenicom da je prihvaćen najveći dio dokaza, a to je vidljivo u obrazloženju presude. Na pitanje zašto je podnesena tužba za genocid kada se znalo da je takvu tužbu teško dobiti, Crnić-Grotić je rekla kako je tužba podnesena na temelju Konvencije o genocidu, koja obvezuje i Hrvatsku i Srbiju, a ujedno omogućuje i nadležnost suda u Hagu. Vesna Crnić-Grotić odbacuje tvrdnju da je tužena kriva država i smatra kako je jedna od pobjeda hrvatskoga pravnog tima to što je uspio dokazati da je Srbija pravna sljednica SFRJ. – Iako nije presuđeno za genocid, sud je utvrdio da su zločini u genocidnoj namjeri postojali i da su bio dio plana stvaranja etnički čiste Velike Srbije – rekla je voditeljica pravnog tima. >> 'Za prvu verziju tužbe za genocid Tuđmanu sam napisao da je loša i on je od nje odustao' 