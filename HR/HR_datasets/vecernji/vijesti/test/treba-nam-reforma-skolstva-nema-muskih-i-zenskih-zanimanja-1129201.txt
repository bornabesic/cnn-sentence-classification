Unatoč zakonima koji propisuju ravnopravnost spolova, u Hrvatskoj još uvijek nisu izbrisan stereotip da su djevojčice za jedna, a dječaci za druga zanimanja, rečeno je u četvrtak tijekom "četvrtastog" stola o (pod)zastupljenosti žena u STEM područjima znanosti, tehnologije, inženjerstva i matematike. Na forumu koji je organiziralo Veleposlanstvo Australije u Hrvatskoj s ciljem poticanja djevojaka i mladih žena da razmotre studiranje na području STEM-a, predsjednica Republike Hrvatske Kolinda Grabar-Kitarović istaknula je da smo iz škola uspjeli maknuti neke stereotipe, ali ne i iz svakodnevnog života. Kao lideri, roditelji i članovi zajednice moramo se zamisliti obeshrabrujemo li svojim postupcima djevojčice, guramo li ih u nekakvu žensku skupinu zanimanja, rekla je predsjednica. Dodala je kako testiranja pokazuju da su djevojčice u osnovnoj i srednjoj školi uspješnije od dječaka u hrvatskom jeziku i matematici, ali malo ih se odlučuje za STEM zanimanja. Ove je godine 80 posto mladića i tek 20 posto djevojaka upisalo Fakultet elektrotehnike i računarstva, kaže Grabar-Kitarović te pita gdje "gubimo" djevojčice koje su u ranijim fazama školovanja bile bolje u matematici i prirodnim znanostima? Kod djevojčica se, smatra predsjednica, moraju njegovati ambicije, a i njima i dječacima treba govoriti da nema "muških" i "ženskih" zanimanja. "Treba nam reforma školstva, društvo se mora za to pripremiti, ali i privatni sektor koji ženama mora omogućiti integraciju i napredovanje", istaknula je Grabar-Kitarović dodavši da se na STEM orijentiraju moderne i prosperitetne države, jer nudi poslove više dodane vrijednosti, inovativnost, kreativnost, ali i mogućnost za veću zaradu. STEM donosi i brži tehnološki i gospodarski napredak, kaže predsjednica Republike. Zamjenik direktora Hrvatske udruge poslodavaca Bernard Jakelić smatra da Hrvatskoj treba radikalna reforma sustava obrazovanja, s obzirom da neki fakulteti imaju ograničene kvote i broj mjesta, dok s druge strane imamo podzastupljenost žena u STEM zanimanjima. Ipak, rekao je kako se posljednjih godina taj trend mijenja na bolje. Grabar Kitarović: "Razmišljam o različitim opcijama vezano uz problematiku mladih" Predsjednica Republike Hrvatske Kolinda Grabar Kitarović izjavila je u četvrtak na marginama "četvrtastog stola" održanog u organizaciji Veleposlanstva Australije i Hrvatske udruge poslodavaca (HUP) kako razmišlja o različitim opcijama kada je riječ o problematici mladih i demografije.  Upitana što je s Uredom mladih koji je trebao biti osnovan u njezinu kabinetu, a koji bi kao takav mogao pomoći i mladim ženama, Predsjednica Republike je odgovorila kako razmišlja "o različitim opcijama jer je problematika mladih i problematika demografije općenito doista ključno pitanje za razvoj Hrvatske". Pojasnila je kako u posljednjem razdoblju promjene Vlade i parlamentarnih izbora nije išla na neka posebna imenovanja u svom Uredu da se takav njezin čin ne bi shvatio kao da radi konkurenciju Vladi. "Ja doista želim raditi u sinergiji s Vladom i zato sad razmišljamo o konceptu jednog krovnog Vijeća za strateški razvoj Hrvatske, ali koje bi onda sadržavalo i Vijeće za gospodarstvo i posebno Vijeće ili Savjet za mlade i demografiju, a koje bi se bavilo i promicanjem ovakvih rasprava", rekla je Grabar Kitarović. Također, Grabar Kitarović govorila je i o ovotjednim sjećanjima na obljetnicu pada Vukovara. "Svi razmišljamo o obljetnici pada Vukovara, a kao što znate o Vukovaru ne volim davati nikakve izjave jer mislim da u prvom planu moraju biti branitelji, udovice, stradalnici, ali i heroji, ali ne samo oni heroji koji su aktivno sudjelovali u bitkama nego i oni koji su jednostavno ostali u Vukovaru i živjeli život Vukovara", kazala je Predsjednica. Za nju "ovo su trenuci kada se s posebnom boli i patnjom zbog strahovitih zločina prisjećamo svega što se dogodilo u Vukovaru prije 25 godina". Ali jednako tako ovo su za nju i dani ponosa zbog činjenice da je danas Vukovar hrvatski i da to više nikada nitko neće promijeniti. "Žrtve Vukovara nisu bile uzalud i zato kada žalimo za njima isto tako moramo slaviti njihovu žrtvu jer danas smo mi ovdje zato što su oni bili na braniku Domovine. Vukovar je tada razrušen, ali nije pokoren. Vukovar je zaustavio Miloševićevu agresiju, agresiju JNA i četnika tada i Vukovar je obranio Hrvatsku", zaključila je Grabar Kitarović. >> Grabar-Kitarović: Posljednje događaje u BiH vidim kao pokušaj zastrašivanja Hrvata 