Borba za vlast u županijama bitna je svakoj stranci, no najvažnija je HDZ-u koji od 20 županija trenutačno vlada u njih 11 (odnosno ima deset župana i jednu obnašateljicu dužnosti županice). Krajem prošle godine predsjednik HDZ-a Andrej Plenković najavljivao je optimistične planove.  - U lokalne izbore idemo vrlo ambiciozno, a to je da proširimo snagu HDZ-a na razini županija barem na 13. Mislim da je situacija zrela da nakon izbora u svibnju HDZ bude u situaciji da dobije većinsko povjerenje u 13 županija, te da napravimo veliki iskorak u ključnim velikim hrvatskim gradovima - rekao je Plenković tada na obilježavanju 27 godina osnutka HDZ-a grada Zagreba. Upravo je zato HDZ-u više nego drugima bitno barem zadržati centre svoje moći - županije. U dvije južne županije te onoj najistočnijoj prijeti im njihov dosadašnji partner Most, ali nisu ni ostale stranke mirne, posebice HNS koji mora održati svoje dvije matične županije. Dubrovačko-neretvanska: Dobroslavić i Grmoja: od prijatelja do rivala  Nekad prijatelji, a danas najveći rivali, HDZ i Most, osim za nekoliko gradova po Hrvatskoj, vode i borbu za vlast u pojedinim županijama. Jedna od njih je Mostova matična županija - Dubrovačko-neretvanska - gdje će se njihov osnivač Nikola Grmoja suprotstaviti HDZ-ovu Nikoli Dobroslaviću, koji je u utrci za svoj treći mandat. Relevantnih anketa nema pa je teško procijeniti koliko Grmoja uistinu može ugroziti Dobroslavića, kojeg građani u najjužnijoj županiji prilično poštuju, unatoč Grmojinim kritikama kako bi sa svojih 68 godina trebao ići u mirovinu, a ne po novi mandat, pogotovo jer, optužuje mostovac, u osam godina mandata nije napravio ništa. Slične kritike iznosi i SDP-ov kandidat Davor Penić koji tvrdi kako je obećavao centar za gospodarenje otpadom, kongresni centar, ali i prometno povezivanje, no do danas ništa od toga nije realizirano. HDZ i u ovoj kampanji u prvi plan stavlja upravo prometnu povezanost, odnosno famozni Pelješki most. (Tea Romić) Splitsko-dalmatinska: Miro Bulj juriša na utvrdu koju HDZ nikad nije izgubio Blaženko Boban (HDZ), Miro Bulj (Most) i Arsen Bauk (SDP) tri su kapitalca u borbi za mjesto Splitsko-dalmatinskog župana. Uz njih, natječu se i Luka Roguljić, kojega kandidiraju HSP-AS i njihovi partneri, i Petroslav Sapunar, kandidat Kerumova HGS-a. Najžešća bitka vodit će se između HDZ-a, koji brani svoju utvrdu, u kojoj nikada do sad nije izgubio izbore na županijskoj razini, i Mosta, u kojem drže kako je Miro Bulj dovoljno jak kandidat koji bi mogao ugroziti dosadašnji HDZ-ov primat. Iako HDZ nikada nije izgubio izbore za Splitsko-dalmatinsku županiju, 21. svibnja ne čekaju mirno, što zbog Mira Bulja koji juriša na njihovo biračko tijelo, a što zbog kaše koju su sami zakuhali zamjenom kandidata za župana tri tjedna prije izbora. Najurili su dosadašnjeg župana Zlatka Ževrnju, dojučerašnju stranačku perjanicu, uz ozbiljne optužbe za namještanje natječaja za koncesiju za Zlatni rat, odnosno nepoštovanje zakona, što je balast nad glavom Blaženka Bobana, pouzdanog i dokazanog HDZ-ovca čiji bi problemi zasigurno bili dvostruko manji da je bio prvi izbor svoje stranke.  Nije nevažno ni što je odustajanjem od Ževrnje HDZ izgubio partnerstvo Željka Keruma, koji je nakon promjene kandidata odustao od potpore HDZ-u na županijskoj razini i izašao sa svojim kandidatom Petroslavom Sapunarom, koji je dva protekla mandata bio predsjednik Županijske skupštine, u koaliciji s HDZ-om. Iako na desnici vlada poprilična gužva, ulazak SDP-ova Arsena Bauka u drugi krug bilo bi ravan senzaciji. (Slavica Vuković) Zagrebačka: Stjepan Kožić ide po peti mandat, ovaj put sa SDP-om Aktualni župan, HSS-ovac Stjepan Kožić ide u nedjelju po peti mandat i izraziti je favorit kao što je bio i prije četiri godine kada je pobijedio već u prvom krugu. Međutim, u toj se županiji dogodila značajna promjena. Kožić je zadnja dva izborna ciklusa imao potporu HDZ-a, a sada njegov HSS ima potporu SDP-a. Zanimljvo je i da je upravo sa SDP-om Kožić i osvojio prvi mandat župana, ali je 2008. godine došlo do preslaganja vlasti u županijskoj skupštini i HSS je tada otišao s HDZ-om. Tako da će biti zanimljivo vidjeti kako će birači HSS-a reagirati na promjenu ključnog partnera odnosno na povratak starom partneru u županiji. Poznavatelji prilika u Zagrebačkoj županiji procjenjuju da bi Stjepan Kožić mogao osvojiti mandat već u nedjelju, u prvom krugu izbora. No, bude li se župan ipak birao u dva kruga, najveće šanse za ulazak u drugi krug ima kandidat HDZ-a, koji ima i potporu HSU-a i HSLS-a, Vladimir Bregović, aktualni gradonačelnik Vrbovca. Od istaknutijih kandidata tu su još mostovka Gordana Brcković te Zvonko Kunić iz Bandić Milan 365 - Stranke rada i solidarnosti. Pitanje je i kako će se podijeliti mandati u skupštini. Na lokalnim izborima prije četiri godine lista HDZ-a bila je najjača i osvojila je nešto više od 28 posto, a SDP-ova je lista osvojila oko 25 posto glasova. Lista HSS-a imala je nešto više od 23 posto. Sada HSS, SDP i HNS imaju zajedničku listu, a zanimljivo je i da HSU s “trojcem” nije uspio dogovoriti koaliciju nego je u Zagrebačkoj županiji u koaliciji s HDZ-om. (Petra Maretić Žonja) Šibensko-kninska: Pauk je favorit, ali Vidović mu prijeti U Šibensko-kninskoj županiji do sada nikada nije bilo iznenađenja. Tradicionalno, to je uvijek bila utvrda HDZ-a. Velika je šansa da tako ostane i dalje i da aktualni župan Goran Pauk odnese još jednu pobjedu. Prije četiri godine dobio je oko 55 posto glasova što je bilo gotovo 15 posto više nego što je uspjelo SDP-ovoj kandidatkinji Aniti Bari. U nedjelju SDP ide na izbore za župana s nacionalno prepoznatljivim licem, saborskim zastupnikom Frankom Vidovićem koji je uvjeren da ima dobre šanse i da će se utrka za župana u Šibensko-kninskoj županiji voditi u dva kruga. Realno, Pauk ima znatno veće šanse od Vidovića, pogotovo u prvom krugu jer nema problem rasutih glasova, ali u drugom je sve moguće. Uz uvjet da izlaznost ne bude poražavajuća. – Iziđe li na izbore barem 45 posto birača, doista je sve moguće pa i da HDZ izgubi županiju koju vodi više od četvrt stoljeća – kaže Franko Vidović. Njegov je cilj, dodaje, ući u drugi krug za početak, a tada bi okupio oko sebe sve ostale političke opcije koje su, kaže, željne promjene u županiji. Što se pak tiče liste za skupštinu, tu će situacija biti vrlo šarolika. HDZ nije do sada imao samostalnu većinu i uvijek mu je trebala potpora sa strane. Prije četiri godine HDZ-ova je lista osvojila oko 40 posto glasova, a SDP-ova oko 19 posto. Ne treba zanemariti ni listu Stipe Petrine koja također može doći do respektabilnog broja mandata, ali i Mostovu listu. (Petra Maretić Žonja) Koprivničko-križevačka Darko Koren u nedjelju će provjeriti koliko mu je naškodio (ili pomogao) izlazak iz HSS-a. Župan Koprivničko-križevačke županije zbog oštrog sukoba s predsjednikom stranke Krešom Beljakom početkom godine izbačen je iz HSS-a, da bi potom, tražeći novi put i platformu za nastavak političke karijere, osnovao Mrežu nezavisnih lista. U kandidaturi ga podržava HDZ. Uzdanica koalicije predvođene SDP-om je Slavko Tucaković, glavni vatrogasni zapovjednik u državi. Na izbore je s nezavisnom listom izašao Željko Lacković, saborski zastupnik i gradonačelnik Đurđevca, koji se nudi kao treći put, vođa nezavisne scene i prilika za one koji ne žele glasati za dva najjača politička bloka okupljena oko SDP-a i HDZ-a. (Ivica Beti) Osječko-baranjska Sudeći po anketama, župana će građani birati u drugom krugu, i to vjerojatno između aktualnog Vladimira Šišljagića te HDZ-ova aduta Ivana Anušića. Disident iz HDSSB-a, nezavisni kandidat Šišljagić u lovu je na treći mandat u fotelji župana, a time i na ostanak na političkom životu. Podupire ga šira koalicija u kojoj je najistaknutiji HNS. Istraživanja pokazuju da će se voditi tijesna bitka između Šišljagića i Anušića, saborskog zastupnika HDZ-a i dugogodišnjeg načelnika Općine Antunovac. U utrku su se upustili i Karlo Šatvar iz HDSSB-a, SDP-ov Domagoj Hajduković, Krunoslav Karalić iz Mosta nezavisnih lista. (Suzana Lepan Štefančić)  Vukovarsko-srijemska U izbornu utrku ušli su Božo Galić (HDZ), Zlatko Cegledi (SDP), Domagoj Cvitković (Živi zid) i Tomislav Panenić, koji na izbore izlazi kao nezavisni kandidat, ali uz podršku Mosta. Prema svim najavama, glavna borba vodit će se između aktualnog župana Galića, koji želi četvrti uzastopni mandat, i bivšeg ministra gospodarstva Panenića. Iako Vukovarsko-srijemska županija slovi za jednu od utvrda HDZ-a, u prilog čemu govori i činjenica da je Galić na prošlim izborima pobijedio već u prvom krugu, izvjestan je drugi krug. Svi se slažu da će tada biti važan svaki glas. (Branimir Bradarić) Virovitičko-podravska U ovoj županiji glavni je favorit kandidat HDZ-a Igor Andrović koji je oko sebe okupio široku koaliciju. Ima potporu HSLS-a, HSP AS-a, HSP-a i HDSSB-a. Prije četiri godine HDZ-ov kandidat Tomislav Tolušić, sada aktualni ministar poljoprivrede, pobijedio je u prvom krugu, a dobili su i većinu u Županijskoj skupštini. Protukandidat HDZ-ovu Androviću je Zdravko Dijaković kojeg podupiru SDP, HSS, HNS i HSU. A tu je i Tomislav Žagar, kandidat Mosta i HSPD-a koji je, zanimljivo, prije četiri godine bio SDP-ov kandidat za župana. (Petra Maretić Žonja) Brodsko-posavska Jedna je od najtvrđih utvrda HDZ-a pa se najveći izgledi daju županu Danijelu Marušiću (HDZ), koji u borbu za treći uzastopni mandat kreće kao kanadidat pet stranaka. Među njima, međutim, nema HSS-a, koji je dosad u Županijskoj skupštini s HDZ-om činio vladajuću većinu. Ovaj se put, kao i na državnoj razini, priklonio SDP-u isturivši dojučerašnjeg dožupana Davora Vlaovića kao najvećeg protukandidata. Kao moguće iznenađenje ne treba isključiti ni Mostovu Ružicu Vukovac, koju je poduprla i Nezavisna lista brodskog gradonačelnika Mirka Duspare. (Vedran Balen)  Krapinsko-zagorska Aktualni župan Krapinsko-zagorske županije Željko Kolar (SDP) kandidat je koalicije koju čine SDP, HNS, HSU i Laburisti, a najjači mu je protukandidat nestranački Dragutin Ranogajec, iza kojeg stoje HDZ, HSS, HSP AS i ZDS. Ranogajec je predsjednik Hrvatske obrtničke komore, u kojoj je upravljačke ovlasti prenio na drugu osobu, a na izbore izlazi sa sloganom "Za Zagorje bez propuštenih prilika". Kolar se unatoč jakom suparniku nada pobjedi u prvom krugu jer vjeruje da će ga birači nagraditi za rezultate u protekle četiri godine, posebno zbog smanjenja nezaposlenosti s 8500 na ispod 4000 te investicija i razvoja turizma. Nedjeljko Babić je kandidat Hrvatske stranke svih kajkavaca, a kandidirao se i nezavisni Branko Piljek. (Ivica Beti) Varaždinska Glavna borba u Varaždinskoj županiji vodit će se između sadašnjeg župana Predraga Štromara, kojeg uz njegov HNS podržavaju i SDP, HSS, HSU i Laburisti, te bivšeg župana i potpredsjednika Vlade Radimira Čačića, šefa Narodne stranke - Reformista.  Tu je još i poduzetnik i sportski djelatnik Alen Runac, bivši policajac, kandidat HDZ-a koji se, prema nekim anketama, trenutačno snažno bori upravo s Radimirom Čačićem za ulazak u drugi krug lokalnih izbora. Predrag Štromar nada se pobjedi već u prvom krugu, a pohvalio se da u nekim anketama osvaja blizu 50% glasova. Slijedi ga Radimir Čačić koji vjeruje da će se birači sjetiti kakav je bio kao župan od 2005. do 2008. i honorirati to razdoblje kad su se, ističe, gradile škole i uveo besplatan prijevoz učenika. SDP i HNS dogovorili su se da SDP podrži HNS-ova župana, a HNS zauzvrat podržava Alena Kišića iz SDP-a u utrci za gradonačelnika Varaždina. Kišić je sad Štromaru zamjenik u županiji. Kada je pak riječ o Županijskoj skupštini, očekuje se dobar rezultat koalicije SDP-HNS-HSS-HSU-Laburisti. Prema zadnjoj anketi koju je izradio SDP, osvajaju apsolutnu većinu u skupštini .  Ista je situacija bila i prije četiri godine kada je lista koalicije SDP-HNS-HSU-HSLS osvojila čak 48,09 posto glasova. (Ivica Beti) Požeško-slavonska Aktualnom županu Alojzu Tomaševiću daju se najveći izgledi u borbi za još jedan mandat. Ako je suditi po nekim anketama, za konačnu će pobjedu ipak morati pričekati drugi krug, u kojem će ga dočekati brigadir Željko Kalić, kandidat grupe birača. Štoviše, Kalić ni u drugi krug, ako do njega dođe, neće ući bez izgleda. Naime, pitanje je može li i koliko dodatnih birača mobilizirati HDZ u drugom krugu s obzirom na to da je već okupio veliku koaliciju, a i pitanje je kome će pokloniti povjerenje birači čiji kandidati ispadnu u prvom krugu. Željko Samardžija (SDP) i Vladimir Milković (Živi zid) u utrku ulaze kao autsajderi. (Vedran Balen) Međimurska Nakon četiri godine suradnje u Županijskoj skupštini SDP i HNS testirat će koliko njihovi kandidati za župana vrijede zasebno. Tako šef Županijske skupštine i međimurskog SDP-a Mladen Novak ide u sraz s aktualnim županom Matijom Posavcem (HNS). Prije četiri godine Posavec je u drugom krugu pobijedio Ivicu Perhoča, kojem je bio zamjenik. Tada je HNS uza sebe imao i HSS koji se sad priklonio SDP-ovoj koaliciji. HDZ-ov kandidat je Darko Horvat, bivši ministar poduzetništva. Prema nekim anketama, najveća borba vodit će se između Posavca i Novaka, a prednost daju Posavcu. (Ivica Beti) Karlovačka Nikad šarenije društvo u izboru za župana Karlovačke županije jer se kandidiralo čak pet kandidata. U utrci su Damir Jelić (HDZ), karlovački gradonačelnik, zatim Ivan Vuković (SDP), Marina Novaković Matanić (HNS), Hrvoje Hoffman (Živi zid) i Marinko Marinović (Most). Vrlo je vjerojatno da će se o županu odlučivati u drugom krugu, kao i na prošlim lokalnim izborima. Iznenađenje izbora su kandidati Mosta i Živog zida koji su javnosti možda manje poznati u odnosu na dosadašnju karlovačku vijećnicu Marinu N. Matanić i Ivana Vukovića, ogulinskog SDP-ova vijećnika. (Snježana Bičak) Sisačko-moslavačka Favorit za još jedan mandat na čelu Sisačko-moslavačke županije je HDZ-ov župan Ivo Žinić, koji je u podršci okupio šaroliku koaliciju u kojoj su i liberali i konzervativci. Računa na pobjedu u prvom krugu, no od tog cilja mogli bi ga udaljiti bivši SDP-ov dožupan Zdenko Vahovec, kao predstavnik SDP-ove koalicije, zatim sindikalist iz sisačke Rafinerije Predrag Sekulić, kao kandidat Mosta, te prof. dr. sc. Vladimir Čavrak, iza kojeg stoji koalicija koju predvodi Bandićeva Stranka rada i solidarnosti. Peti kandidat za župana je HSS-ov saborski zastupnik Željko Lenart, kandidat koalicije HSS-HSP. (Danijel Prerad) Lička Iako je HDZ-ov župan Ličko-senjske županije Milan Kolić najavio da će se opet kandidirati za to mjesto, to se ipak nije dogodilo, povukao se zbog zdravlja. Mjesto župana želi Darko Milinović, šef ličkog HDZ-a, a protukandidati su mu Ante Franić (HSLS, SDP) i Ernest Petry (kandidat grupe birača). Iako kandidat HSLS-a ima široko biračko tijelo, po nekim anketama, pobjeda Darka Milinovića već u prvom krugu nije upitna. Sam Milinović izjavio je kako će, ako ne pobijedi u prvom krugu, podnijeti ostavku na mjesto šefa ličkog HDZ-a. (Snježana Bičak) Zadarska U Zadarskoj županiji ne očekuju se velike promjene. Kada se uspoređuju kandidati za župane, šanse su i dalje na strani HDZ-ova kandidata. Ovog puta HDZ je odlučio kandidirati dosadašnjeg dožupana Božidara Longina i člana Predsjedništva HDZ-a umjesto aktualnog župana Stipe Zrilića. Longin je okupio i široku koaliciju političkih stranaka oko sebe poput HSP-a AS, HSU, Hrasta, Reformista. Prije četiri godine HDZ-ov kandidat Zrilić osvojio je mandat u prvom krugu, i to sa 61,3 posto glasova. Kao i prije četiri godine, SDP na HDZ-ova kandidata ide s Renatom Sabljar Dračevac koja je na prošlim lokalnim izborima dobila 18,77 posto. Ovog bi puta mogla računati na bolji prolaz i zbog dobrih šansi SDP-ove kandidatkinje za Zadar Sabine Glasovac. (Petra Maretić Žonja) Primorsko-goranska U Primorsko-goranskoj županiji najveći je favorit aktualni župan, SDP-ov Zlatko Komadina. Potpredsjednik SDP-a prije četiri je godine osvojio mandat u prvom krugu izbora, a nije isključeno da će se ista situacija ponoviti i u nedjelju kada se održava prvi krug lokalnih izbora. Komadina je oko sebe okupio široku koaliciju i podržavaju ga PGS, IDS, HSU i HSS. Prema prvotnom planu, trebao ga je podržati i HNS, ali na kraju je došlo do pucanja suradnje. Dugogodišnjem županu konkuriraju dvije žene. Kandidatkinja HDZ-a je Majda Burić koju podupiru i HSP, HSP AS, HSLS, Hrast... A kandidatkinja Mosta je Ines Strenja Linić. Čak i ako Komadina pobijedi u prvom krugu, pitanje je koliko će SDP-u i njegovoj koaliciji nedostajati ruku u Županijskoj skupštini. (Petra Maretić Žonja) Istarska U borbu za svoj drugi mandat, koji bi bez većih problema trebao i osvojiti, u Istarskoj županiji ide IDS-ov župan Valter Flego čiju kandidaturu podupiru i HNS, ISU-PIP, HSLS te Zeleni. Flegi će se na biralištima suprotstaviti SDP-ov bivši europarlamentarac Marino Baldini te novo lice HDZ-a Monika Udovičić, ali po svemu sudeći, nemaju prevelike šanse. Flego građanima obećava nastavak izgradnje drugog kraka Ipsilona što smatra jednim od najznačajnijih infrastrukturnih ulaganja u Istarskoj županiji, ali i izgradnju nove Opće bolnice u Puli koju u Istri dugo čekaju. (Tea Romić) Bjelovarsko-bilogorska Samo tri kandidata natječu se za poziciju bjelovarsko-bilogorskog župana. Župan Damir Bajs, kao nezavisni kandidat, dobio je podršku čak devet stranaka među kojima su SDP, HNS, HSU, BUZ, ORaH i drugi. Bivši ministar turizma nada se tako čak petom mandatu na čelu Bjelovarsko-bilogorske županije. Glavni mu je konkurent saborski zastupnik HDZ-a i magistar elektrotehnike Miro Totgergeli kojeg uz njegovu stranku u kandidaturi podržavaju HSS i HSLS. Ova dva kandidata sučelila su se i na lokalnim izborima 2013., no tada Totgergeli nije uspio proći u drugi krug, u kojem je Bajs izašao kao pobjednik. Treći kandidat je nezavisni Alen Ivančić, bivši čelnik bjelovarskog Živog zida, koji se ubrzo razišao s vodstvom stranke i prešao u nezavisne vode. (Danijel Prerad)