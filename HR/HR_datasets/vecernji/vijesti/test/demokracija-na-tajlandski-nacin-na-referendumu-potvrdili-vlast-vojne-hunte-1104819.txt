Tajlanđani su jučer na referendumu prihvatili novi državni ustav za koji je glasovalo oko 62 posto birača. Ipak, sve je to daleko od demokracije u zapadnom smislu jer referendum ima samo jedan cilj – omogućiti vojsci, koja je prije dvije godine izvršila vojni udar i svrgnula legalno izabranu vlast, potpunu kontrolu političke pozornice i nakon što se jednom ponovno uvedu slobodni izbori u zemlji. Prema novom ustavu, sve buduće vlade, uključujući i onu koja bude izabrana na izborima 2017., morat će upravljati zemljom prema uvjetima i zahtjevima vojne hunte. – Izađite na izbore, riječ je o budućnosti naše zemlje, riječ je o demokraciji – ustvrdio je vođa vojne hunte, general Prayut Chan-O-Cha dok su ga kamere televizijskih postaja snimale dok je ubacivao svoj listić na glasačkom mjestu. Ipak, malo tko od Tajlanđana doista zna što referendum i izmjena ustava nose sa sobom, jer rasprava je bila zabranjena pod prijetnjom zatvorske kazne. Umjesto rasprave o promjeni ustava, izborno povjerenstvo dijelilo je letke u kojima je opisivana “buduća sreća naroda”. Ovi su listići bili ilustrirani fotografijama nasmiješene, sretne djece. Sukladno novom ustavu Tajlanda, o kojemu nije bilo rasprave, Senat se u budućnosti neće birati na izborima, već će njegove članove imenovati generali. Nadalje, donji dom parlamenta bit će pod kontrolom Senata, što znači da će generali kontrolirati cijeli parlament. Vojna hunta Tajlandom vlada još od 2014. godine kada su generali, pod izlikom da žele očuvati monarhiju, svrgnuli legalno izabranu premijerku Yingluck Shinawatra. Puč je došao nakon pola godine nemira na ulicama Bangkoka u kojima su prosvjednici tražili Shinawatrin odlazak.  >> Muškarac (47) osumnjičen za podvođenje dviju Tajlanđanki koje su radile kao maserke u Dubrovniku i Zagrebu 