Djevojčica s kvocijentom inteligencije većim od Alberta Einsteina nije primljena u školu koju je željela upisati unatoč tome što je vjerojatno najpametnije dijete na svijetu. Mia Golosino (11) ima IQ 162, što je najveći mogući rezultat na testu koji je pisala i tako pripada skupini od samo 1 posto ljudi s takvom inteligencijom, no to joj nije pomoglo da upiše školu koju je željela. Prijavila se, naime, za srednju školu Aylesbury u Engleskoj, no oni su je odbili jer su bili popunjeni. Njezini roditelji prijavili su djevojčicu da položi Mensin test, nakon čega je postigla rezultat od 162, što je čak veći kvocijent inteligencije od onoga koji je imao znanstvenik Einstein. Vjeruje se, naime, kako je on imao kvocijent inteligencije 160. Da škola u Aylesburyju i promijeni mišljenje, Mia je više ne bi ni upisala jer se upisala u Kraljevsku latinsku školu u Buckinghamu. – Potpuno smo zaboravili na test Mense dok nismo dobili rezultate, a kada smo ih vidjeli, ostali smo u šoku. Mia ulaže jako mnogo u sebe, a ima malo samopouzdanja, tako da je ovo točno ono što joj je trebalo – rekla je Mijina majka Mary. Ona i suprug Jose tada su pitali djevojčicu mogu li objaviti njezinu priču u medijima kako bi ohrabrili drugu djecu koja ne uspiju upisati školu koja im je bila prvi izbor. 