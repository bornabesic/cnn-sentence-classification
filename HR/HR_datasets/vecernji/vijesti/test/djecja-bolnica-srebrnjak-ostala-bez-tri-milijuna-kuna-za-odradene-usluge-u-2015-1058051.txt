U Dječjoj bolnici Srebrnjak, hrvatskom i europskom centru izvrsnosti za alergije, upozoravaju na nedosljednost i nekorektnost Hrvatskog zavoda za zdravstveno osiguranje (HZZO) koji im, kažu, odbija platiti tri milijuna kuna za usluge kojima su prekoračili limit u zadnjem kvartalu prošle godine, i to unatoč proklamiranoj zdravstvenoj politici da će bolnice u 2015. biti plaćene po učinku.   Bolnica Srebrnjak svoj prošlogodišnji limit prekoračila je za 23 posto, što je vjerojatno najveći prebačaj u bolničkom sektoru, no Uprava je nedavno dobila neformalni naputak da sve odrađeno preko osnovnog limita mora otpisati i isknjižiti.   HZZO traži brisanje već isporučenih faktura   Riječ je o već isporučenim fakturama, koje je osiguravatelj prethodno uredno priznao i evidentirao, no sada traži da ih se izbriše kao da ništa nije odrađeno, kao da zaboravljaju da su to bolesna djeca, kaže ravnatelj bolnice Boro Nogalo.    Podsjeća kako je suština ugovaranja s bolnicama za 2015. bila da se samo dio prihoda (oko 80 posto) plaća u avansu, a 20 posto po izvršenju, te da bolnice koje su prekoračile limite mogu povući novac od nerealiziranih ugovora drugih bolnica. U DB Srebrnjak to ipak, uoči završnog računa, neće biti moguće.   Naime, 15. veljače treba biti dovršeno usklađivanje završnih računa za proteklu godinu, a još nema naznaka da će se obaviti niveliranje sredstava među bolnicama koje su odradile usluge preko limita i onih koje su podbacile, poput nekih kliničkih županijskih bolnica. Od kliničkih bolnica, učinak veći od limita imao je samo KBC Rijeka.   Nogalo podsjeća kako je zdravstvena administracija tijekom cijele prošle godine proklamirala dostupnost usluga, smanjenje lista čekanja, otvaranje dnevnih bolnica i jednodnevnih kirurgija. Uz dozvolu Ministarstva zdravlja i HZZO-a, Srebrnjak je otvorio nove djelatnosti - jednodnevnu kirurgiju i ORL, zaposleno je dvadesetak liječnika i sestara i povećani su troškovi, pa je ovu godinu završio sa 123 posto izvršenja limita, što sada HZZO ne želi platiti.   Navodi da su smanjili liste čekanja na otorinolaringologiji s godinu i pol na tri do četiri mjeseca, razvili su najveću pedijatrijsku polikliniku u državi, najveću dječju dnevnu bolnicu (dvostruko veću od stacionara), te otvorili jednodnevnu dječju kirurgiju.   Naivci i "bolnice-miljenice"   "Željeli smo pomoći bolesnoj djeci i roditeljima, a ispali smo budale jer smo ušli u zonu koju sada ne možemo naplatiti jer HZZO ne namjerava ispoštovati 'plaćanje po učinku', što su cijele godine proklamirali na brojnim predavanjima i stručnim skupovima. Bolnice su pokrenule Program plus, rad u poslijepodnevnim satima i subotom, a na kraju godine proizlazi da su svi koji su na to nasjeli naivci", kaže Nogalo.   Apsurd je tim veći, što ih radi rješenja nastale situacije nitko nije kontaktirao iz ravnateljstva HZZO-a iako su stalno upozoravali da je ugovoreni limit ne samo nerealan nego čak besmislen i nametnut po principu - uzmi ili ostavi. U isto vrijeme, pod prijetnjom kazni, zahtjeva se od bolnice da sva djeca moraju biti zbrinuta. Trenutno zbog sezone gripe i respiratornih infekcija imaju "opsadno stanje" i rade daleko iznad prethodno ugovorenih usluga, a za 2016. još nemaju nikakav ugovor s HZZO-om.    Razrješavanju situacije pridonio bi razgovor s HZZO-om, no prošla zdravstvena administracija sastajala se samo s ravnateljima "bolnica-miljenica", uglavnom bolnica u sanaciji i iz privatnog sektora. "To što smo mi bolnica s najvećim europskim projektom, centar izvrsnosti i liječimo najviše djece u Hrvatskoj, to HZZO nije impresioniralo", ogorčen je Nogalo.   S obzirom na to da se u Ministarstvu zdravlja ekipira nova administracija, Nogalo očekuje više spremnosti za razgovor i fiksno-stimulativni model ugovaranja s bolnicama kojem će osnova biti realizacija u 2015. Očekuje da će se limiti određivati drugačije od prakse prošle nomenklature koja je svima dizala ili spuštala limite za isti postotak, te da bilance svih bolnica napokon postanu transparentne i javno dostupne.   HZZO: Srebrnjaku su plaćena dva dodatna mjesečna limita   Upitani za komentar, u HZZO-u kažu da zdravstvenu zaštitu za osiguranike ugovaraju sukladno strategiji Ministarstva zdravlja, pa se za svaki novi dogovor oko ugovaranja čeka uputa novog ministra zdravlja koji je najavio izmjene upravo u tom segmentu.   Navode i da je za prekoračenje limita DB Srebrnjak tijekom protekle godine plaćeno dodatnih 4,2 milijuna kuna, odnosno gotovo dva dodatna mjesečna limita, što nije dobila nijedna druga bolnica u Hrvatskoj.   "U ugovoru su jasno navedena pravila ugovaranja i isplata sredstava za usluge izvršene preko limita, u slučaju dječje bolnice izvršenih prvenstveno radi povećanja cijena u zadnjem kvartalu od sto posto za dječju populaciju. Svi ugovorni partneri imaju ista pravila ugovaranja, jasna i transparentna, i potpuno su svjesni da su sredstva za zdravstvo ograničena", poručuju iz HZZO-a. >> Mali pacijenti: Tu nas ne tjeraju da spavamo >> Uštede premale, HZZO će ostati izvan proračuna 