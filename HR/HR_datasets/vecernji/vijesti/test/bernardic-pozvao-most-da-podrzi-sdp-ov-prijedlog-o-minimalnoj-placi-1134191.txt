Predsjednik SDP-a Davor Bernardić pozvao je u četvrtak predsjednika Sabora Božu Petrova da u dnevni red Sabora što prije uvrsti SDP-ov prijedlog zakona o minimalnoj plaći, a Mostove zastupnike da ga podrže, kako bi oko 50 tisuća radnika na minimalcu od 1. siječnja dobili za 286 kuna veće plaće.  Bernardić je na konferenciji za novinare pozvao zastupnike Mosta da podupru SDP-ov prijedlog zakona temeljem kojega bi minimalna plaća u Hrvatskoj kroz sljedeće dvije godine dosegla 50 posto iznosa prosječne bruto plaće.   Klub zastupnika SDP-a prije dva je dana u saborsku proceduru po hitnom postupku poslao taj zakonski prijedlog, no on još uvijek nije uvršten u dnevni red Sabora, istaknuto je na konferenciji za novinare u SDP-u, na kojoj su uz predsjednika Bernardića sudjelovali još i Mirando Mrsić i Romana Jerković.    "Na taj način omogućit ćemo barem mrvu dostojanstva ljudima koji žive najteže u Hrvatskoj", poručio je predsjednik SDP-a.  Za Vladu Andreja Plenkovića koja je danas donijela uredbu o minimalnoj plaći, rekao je da "prepoznaje problem, ali ga ne zna riješiti". "Svjesni su problema, ali ne i rješenja jer je rješenje zakon o minimalnoj plaći, a ne uredba vlade. Taj problem se može riješiti prihvaćanjem našeg zakonskog prijedloga. Neka nas poslušaju a mi ćemo im i dalje govoriti što da rade", poručio je Bernardić. Bernardić pozvao Plenkovića da bude hrabar u osudi ustaškog režima i zakona o minimalnoj plaći  Premijera Plenkovića pozvao je da "bude hrabar, da Vlada poštuje zakone i kada je u pitanju ustaško znakovlje u Jasenovcu, osuda ustaškog režima, ali i donošenje zakona o minimalnoj plaći".  Najavu premijera da će osnovati povjerenstvo za totalitarizam zbog ploče u Jasenovcu, komentirao je riječima "u politici, kad ne znaš što ćeš, osnuj povjerenstvo". Ustvrdio je i da se MUP sakrio od toga problema, kao i resorni ministar, pa "ne znamo gdje su".  Upitan za HOS-ove najave referenduma o pozdravu "Za dom spremni", odgovorio je da se o poštivanju hrvatskih zakona ne pregovara. "Demokratsko je pravo da svatko izrazi svoje mišljenje u demokratskoj proceduri. Ja se s njima ne moram slagati, ali ću do smrti braniti njihovo pravo da kažu što misle i što žele", poručio je predsjednik SDP-a.  Rekao je i kako SDP neće dopustiti bacanje ljage na Domovinski rat "koketiranjem s ustaštvom i ideologijom poraženom u Drugom svjetskom ratu u čije ime su počinjena zlodjela nad milijunima ljudi".  Upitan pak hoće li SDP podržati Mostov prijedlog zakona kojim bi se spriječilo porast plaća državnim dužnosnicima zahvaljujući poreznoj reformi, odgovorio je da će SDP poduprijeti svaki dobar prijedlog.  Potvrdio je i da će SDP u idućih desetak dana osnovati novo stranačko tijelo Senat, koji će okupiti iskusne lijevo orijentirane intelektualce i članove stranke od početka 90-ih. Senat će savjetovati vodeće SDP-ove u različitim područjima - od gospodarstva do kulturne politike. >> Oporba oštro o zakonu o mirovinskom osiguranju, Petrov se žalio što nema zastupnika: Treba zaslužiti svoju plaću! >> SDP u hitnu proceduru uputio prijedlog izmjena Zakona o minimalnoj plaći 