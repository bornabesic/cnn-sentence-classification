Predsjednik Europskog parlamenta Martin Schulz je danas zahtijevao od britanskog premijera Davida Camerona da u utorak pokrene proceduru izlaska iz Europske unije, a istog dana je predviđen europski summit. U razgovoru objavljenom u listu Bild, Martin Schulz je ocijenio da bi neko neodređeno razdoblje izazvalo dodatne nesigurnosti i u opasnost dovelo radna mjesta. "To oklijevanje, samo radi taktičke igre britanskih konzevativaca, svima nam šteti", nastavio je. "Zato računamo da će britanska vlada održati svoja obećanja odmah, a summit u utorak je dobar trenutak". Četiri najveće zastupničke skupine Europskog parlamenta su također sastavile rezoluciju kojom pozivaju Davida Camerona da pokrene Brexit u utorak, izvijestio je njemački list Frankfurter Allgemeine Sonntagszeitung. Parlamentarci pišu da je nužno izbjeći nesigurnosti i sačuvati jedinstvo Unije. "Nikakva nova veza između Velike Britanije i EU ne može biti potvrđena dok ne bude završen sporazum izlaska", dodaju oni. U petak nakon šoka zbog rezultata referenduma, premijer David Cameron je najavio svoju ostavku do listopada i tako prepustio svom nasljedniku pregovore Brexita s drugim zemljama članicama. Prema članku 50 ugovora iz Lisabona, koji do sada nikada nije bio korišten, Velika Britanija mora službeno objaviti  Europskom vijeću, sastavljenom od šefova država i vlada, svoju namjeru da napusti Uniju. Od tada zemlja koja izlazi i članice EU imaju dvije godine za pregovore o izlasku. Summit šefova država i vlada je previđen za utorak i srijedu kako bi se razgovaralo o britanskom referendumu. Europski parlament će se sastati u utorak na izvanrednom zasjedanju. Ministri vanjskih poslova šest zemalja utemeljiteljica koji su se u subotu sastali u Berlinu, zatražili su od britanske vlade da što prije pokrene proces izlaska. 