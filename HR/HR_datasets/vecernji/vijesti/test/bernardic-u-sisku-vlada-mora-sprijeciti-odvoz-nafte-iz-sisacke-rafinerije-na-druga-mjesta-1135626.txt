"Naša poruka je jasna, Vlada mora uzeti uzde u svoje ruke i zaštiti hrvatske nacionalne interese u INA-i. Spremni smo im ponuditi ruku suradnje, ali to znači da se ne smijemo odreći pravo na veto, odnosno zlatne dionice i to znači da moramo vidjeti na koji način zaštititi radnike u INA-i i proizvodnju u INI i očekujem od Vlade da uzme uzde u svoje ruke i ponudi rješenje. Naše rješenje je zadržavanje proizvodnje u Hrvatskoj, dizanje profitabilnosti i otvaranje novih radnih mjesta u strateškom odnosu sa MOL-om, ali ukoliko to ne žele, onda i bez njih." - rekao je predsjednik SDP-a Davor Bernardić u srijedu u Sisku nakon sastanka sa Stožerom za obranu Rafinerije nafte Sisak. Bernardić je najavio pokretanje rasprave o INA-i na Odboru za europske poslove, ali i interpelaciju u Saboru oko same INE. O sastanku s predstavnicima Stožera izjavio je kako su ga upoznali s problemima oko ulaganja i oko odvoza nafte iz kruga Rafinerije na druga mjesta. "Vlada mora spriječiti odvoz nafte iz sisačke Rafinerije na druga mjesta. Prema tome ta odluka je na Vladi. Kad imate Vladu, imate državu morate ju koristiti, jednostavno morate uzeti stvar u svoje ruke i zaštititi hrvatske nacionalne interese. Prema tome pozivam ih da zaštite hrvatske nacionalne interese, mi ćemo im oko toga pomoći, oko ovog pitanja ne smije biti podjele, na ovom pitanju Hrvatska mora pokazati jedinstvo." - rekao je Bernardić. Sastanak je održan na inicijativu SDP-a i Davora Bernardića. A Stožer upozorava da se nafta iz Siska i dalje namjerava voziti izvan Rafinerije. "Mi dvije godine tražimo da se konsenzusom riješi pitanje INA-e i da se povede rasprava unutar Sabora. Svakako za INA-u postoji budućnost, vjerojatno ne pod MOL-om, ali hrvatska Vlada i sve politike moraju biti uključene jer ako je INA strateška i nacionalna onda se prema njoj tako moramo i ponašati. Ono što nas danas brine je pripremani odvoz nafte jer Mađari sve ovo vrijeme dok mi razgovaramo i dalje rade po tom planu  tako da ćemo mi, moguće je, u sljedećim danima morati ipak stati na prugu ako ne bude odluka Vlade u tom smjeru." - rekao je Predrag Sekulić, koordinator Stožera za obranu Rafinerije.  Davor Bernardić se, odgovarajući na novinarska pitanja, dotakao i lokalnih izbora najavivši kako će SDP imati svog kandidata za gradonačelnika Zagreba koji će biti poznat na vrijeme, dok je o mogućoj podršci SDP-a gradskom proračunu u Splitu rekao da će odluka o tome biti autonomna odluka splitskog SDP-a. >> 'Da godišnje radi šest mjeseci bez prekida, sisačka rafinerija bila bi profitabilna' 