Djelomice sunčano s promjenljivom naoblakom, razmjerno toplo, a na Jadranu i u gorju i vjetrovito, prognoza je Državnog hidrometeorološkog zavoda za Hrvatsku za četvrtak. Uz povremeno više oblaka malo kiše u toku dana može pasti uglavnom na širem riječkom području, a navečer i u noći na petak i drugdje. Puhat će umjeren, u gorju jak i vrlo jak jugozapadnjak, a na Jadranu umjereno i jako, poslijepodne ponegdje i vrlo jako jugo. Najviša dnevna temperatura zraka većinom između 19 i 24 Celzijeva stupnja. Visoke temperature očekuju nas i sutra, no bit će vjetrovito, toplo te promjenljivo uz mjestimičnu kišu. Kiša će biti češća ujutro i ponovno navečer, a u riječkom zaleđu može biti i obilnija. Puhat će umjeren i jak, u gorju i vrlo jak jugozapadnjak, a na Jadranu će jako i vrlo jako jugo prema večeri slabjeti. Jutarnja temperatura zraka uglavnom od 13 do 18, a najviša dnevna između 20 i 26 °C. 