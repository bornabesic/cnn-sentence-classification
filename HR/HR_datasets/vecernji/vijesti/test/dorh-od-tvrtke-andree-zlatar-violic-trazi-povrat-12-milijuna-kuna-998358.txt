Državno odvjetništvo i trgovačko društvo Druga strana, nakladnik časopisa Zarez kojem je suvlasnica i članica uprave bila bivša ministrica kulture Andrea Zlatar Violić na zagrebačkom Trgovačkom sudu nisu postigli mirno rješenje spora pa je DORH kao zastupnik države u cijelosti ostao kod tužbenog zahtjeva za povratom 1,2 milijuna kuna za financiranje časopisa "Zarez" u 2012. i 2013. godini, javlja HRT. Na prvom ročištu odvjetnik Druge strane Božidar Feldman istaknuo je da se taj predmet ne može svoditi isključivo na pravno pitanje, ali je i naveo da je njegova stranka ponudila otplatu dijela duga uz prosječni diskont po kojemu Ministarstvo financija otpisuje porezne i ostale dugove predstečajnim dužnicima. Spor u kojem DORH traži od tvrtke povezane s bivšom ministricom kulture povrat 1,2 milijuna kuna sa zateznim kamatama slijedio je nakon odluke Povjerenstva za odlučivanje o sukobu interesa na temelju prijave Hrvatskog slova. U toj prijavi, o kojoj se odlučivalo 2013., upozoravalo se da je ministrica Zlatar Violić bila u sukobu interesa jer je u doba kada je Ministarstvo kulture dodjeljivalo državnu potporu časopisima bila suvlasnica Druge strane sa 6,67 posto udjela u tvrtki. Podsjetimo, neizlaženje Zareza dogodilo se samo dva dana nakon što je ostavku na mjesto ministrice kulture dala Andrea Zlatar Violić, jedna od suosnivačica i njegova prva glavna urednica koja je dala 1400 kuna kao osnivački kapital za tvrtku Druga strana d.o.o. (u kojoj udio ima i Ana Šarić, partnerica HDZ-ovca Tomislava Karamarka). Zbog neprijavljenog suvlasničkog udjela u tom poduzeću ministrica je svojedobno platila kaznu od 15.000 kn, no u uredništvu Zareza tvrde da se neizlaženje "samo naizgled podudara s preslagivanjem snaga u nadležnoj instituciji", dodajući da su žrtve marginaliziranja kulture u našem društvu. >> Časopis 'Zarez' osnivačice Andree Zlatar ostao bez novca za izlaženje 