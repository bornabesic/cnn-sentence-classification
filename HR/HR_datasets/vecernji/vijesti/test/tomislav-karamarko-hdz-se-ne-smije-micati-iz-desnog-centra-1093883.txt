Tomislav Karamarko danas se u središnjici HDZ-a vjerojatno prvi put obratio novinarima posve sam. Rekao je da je podnošenje ostavke individualan čin i da je zato inzistirao da to učini bez ikoga od HDZ-ovaca iza leđa. Njegov nastup bio je vrlo staložen, odmjeren i, zapravo, nakon svega odabrao je častan izlaz ne upuštajući se u obračune, prozivanja, optuživanje drugih. Preuzeo je odgovornost za neuspjeh preslaganja većine i odstupio s mjesta šefa HDZ-a. Tek je suptilno dao do znanja da je odluka Predsjedništva i Sredšnjeg odbora HDZ-a bila da se ide u preslaganje većine ili na nove izbore (što je točno), ali da se sada može zanemariti i ta činjenica jer je on obećao novu većinu i u tome nije uspio. Karamarko je poručio i da šef SDP-a četiri godine gubi izbore pa je ostao predsjednik, a on s HDZ-om četiri godine dobiva pa opet odlazi. To su bile jedine dvije poruke u kojima je Karamarko dao naznačiti da iz njegove perspektive pritisak stranke za njegovom ostavkom nije bio pravedan. Stoji iza rušenja Vlade Više je puta u svom govoru poručio da je sve radio u interesu Hrvatske i da je zaljubljenik u svoju domovinu. Ostao je vjeran svom stavu da je Vlada HDZ-a i Mosta bila nefunkcionalna i da njegova ostavka u Vladi, koja bi potom nastavila raditi, ne bi riješila problem disfunkcionalne izvršne vlasti. Svjestan je da zvuči i djeluje ružno da je HDZ srušio vlastitu Vladu, ali da on stoji iza te odluke i da je on prvi koji snosi odgovornost. – Razlozi moje ostavke su jasni i višeslojni, ali završno možemo reći da sam obećao stranci da ću uspjeti kreirati saborsku većinu, to nisam uspio i mislim da je normalno u civiliziranom svijetu da se snosi odgovornost – rekao je Karamarko. Napomenuo je da HDZ mora ići dalje, ali i da je ponosan na sve što je dosad napravio za HDZ i za državu. – Bilo je uspona i padova, ali uvijek sam bio u funkciji svoje domovine – rekao je Karamarko. Ostavku, nastavio je, nije dao u ponedjeljak, kako se očekivalo, zbog tehničkih problema i da nije u pitanju mistificiranje. Sada bivši šef HDZ-a poručio je da ostavku ne daje ni pod čijim pritiskom iako je politika prljav posao te da će mnogima biti drago, mnogima i krivo što je odstupio. Jedan član, jedan glas – Bilo je najlakše ostati u fotelji prvog potpredsjednika, ali bilo je dosta – ponovio je Karamarko kojem je, rekao je, bilo dosta ignoriranja i ponižavanja HDZ-a, a odbacuje da je on bio “remetilački faktor” u Vladi. Ustvrdio je da HDZ nije imao pristup bitnim odlukama i bitnim ministarstvima jer su ih preuzeli mostovci. Nada se da će biti više kandidata za novog šefa HDZ-a, iako je on bio jedini, i da će ga članovi HDZ-a birati po načelu jedan član, jedan glas. Svoju ostavku opisao je kao šok-terapiju i ponovio da se treći put povlači. S obzirom na najave Andreja Plenkovića, kandidata za šefa HDZ-a, o pozicioniranju HDZ-a u centar, Karamarko je rekao da se HDZ ne smije micati iz desnog centra jer će izgubiti članstvo i biračko tijelo, koje je tradicionalno narodnjačko. Krešimir Macan, stručnjak za političku komunikaciju, komentirao je da je Karamarkov nastup bio solidan, da je bio smiren i pripremljen. Istaknuo je da je bilo hrabro od njega što je izišao pred javnost i pristao odgovarati na sva pitanja novinara. – Pazio je i na sve detalje, od odjeće do frizure. Bio je na visini zadatka – zaključio je Macan.      