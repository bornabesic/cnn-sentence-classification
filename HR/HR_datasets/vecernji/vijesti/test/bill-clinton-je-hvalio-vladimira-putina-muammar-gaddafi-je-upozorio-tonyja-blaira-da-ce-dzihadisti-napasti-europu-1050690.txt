Clintonova predsjednička knjižnica objavila je transkripte telefonskih poziva i susreta bivšeg predsjednika Billa Clintona i britanskog premijera Tonyja Blaira. U dokumentu od 532 stranice vidi se kako su im teme bile šarolike, a među njima je bio i Balkan, odnosno područje nekadašnje Jugoslavije. Clinton je u jednom trenutku razgovora s Blairom odbacio mogućnost uklanjanja Slobodana Miloševića kao i iračkog diktatora Saddama Husseina. Clinton, koji je bio predsjednik za vrijeme bombardiranja Srbije 1999. godine i Iraka 1998., u oba je slučaja putem posrednika poručio da ne želi maknuti čelnike tih zemalja ako sami odu. Tijekom napada na SR Jugoslaviju Clinton je bio otvoren za rješenje u sklopu kojega bi Milošević ostao na vlasti. Unatoč pritisku u SAD-u nije htio slati snage na teren jer se bojao eskalacije tenzija s Moskvom. - Ako dođe do slanja vojnika, koji ćemo vrag učiniti s Rusijom ako dovede do rušenja našeg odnosa - upitao je Clinton, koji je pozitivno govorio i o ruskom predsjedniku Vladimiru Putinu. - Putin ima ogromni potencijal, mislim - rekao je. - Mislim da je vrlo pametan i obazriv. Mislim da možemo učiniti mnogo dobra s njim. Ovih dana objavljen je i transkript telefonskog razgovora Blaira i tadašnjeg čelnika Libije Muammara Gaddafija iz 2011. godine. Kako prenosi Telegraph, Gaddafi je u polusatnom razgovoru inzistirao da pokušava obraniti Libiju od boraca al-Qaede te je upozorio Blaira da džihadisti žele kontrolirati Sredozemlje i da će napasti Europu. - Mi se ne borimo protiv njih, oni napadaju nas. Želim vam reći istinu. To uopće nije teška situacija. Priča jednostavno ide ovako: organizacija je postavila ćelije spavača u Sjevernoj Africi. Zove se Organizacija Al-Qaede u Sjevernoj Africi... Ćelije spavača u Libiji slične su prikrivenim ćelijama u SAD-u prije 9. rujna - rekao je Gaddafi. U drugom pozivu nakon četiri sata Gaddafi je Blairu rekao da mora naoružati ljude i spremiti se za borbu. - Libijci će umrijeti, šteta će biti na Sredozemlju, Europi i cijelom svijetu. ove oružane skupine koriste situaciju u Libiji kao opravdanje i mi ćemo se boriti protiv njih - rekao je Gaddafi. >> Gaddafi je imao harem pun otetih djevojaka koje je silovao dan i noć >> Podmetnut požar u rodnoj kući Billa Clintona 