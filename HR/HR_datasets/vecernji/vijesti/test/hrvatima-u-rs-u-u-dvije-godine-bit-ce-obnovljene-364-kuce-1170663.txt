Bosanskohercegovačkim Hrvatima bit će obnovljene 603 stambene jedinice u sklopu Regionalnog stambenog programa, od čega se 364 odnosi na obiteljske kuće na području Republike Srpske. Iz Ministarstva raseljenih osoba i izbjeglica ovog entiteta priopćeno je kako će kuće na području RS-a biti obnovljene donatorskim sredstvima prikupljenim u okviru Regionalnog programa stambenog zbrinjavanja tijekom iduće dvije godine. Realizacija programa već je započela u Derventi i Brodu, a uskoro će i u Kotor Varoši, Pelagićevu, Šamcu, Banjoj Luci i drugim mjestima RS. – Uz Regionalni program stambenog zbrinjavanja, realizirat ćemo i projekte rekonstrukcije stambenog fonda SAF i OPEC. Osobito sam zadovoljan što smo uspjeli oživjeti već dugo blokirani projekt SAF, u sklopu kojega će biti izgrađeno 39 stambenih objekata za Hrvate – rekao je ministar Davor Čordaš (HDZ BiH). U Derventi je izvođač već uveden u 110 tisuća eura vrijedne radove na izgradnji šest stambenih objekata iz SAF programa, a ugovori su zaključeni i s izvođačima radova u drugim općinama. Dopredsjednik RS Josip Jerković izrazio je nadu da će sve započete aktivnosti na terenu biti završene u predviđenom roku te istaknuo kako se samo zajedničkim djelovanjem i suradnjom mogu postići bolji rezultati i osigurati uvjeti za održivi povratak Hrvata. 