Ako se odluka o opozivu premijera Tihomira Oreškovića danas nađe na dnevnom redu u Saboru, SDP će glasati za rušenje premijera, a samim time i kompletne Vlade. Poručio je to ispred središnjice SDP-a predsjednik stranke Zoran Milanović ponovivši još jednom da su njegov krajnji cilj samo novi izbori. Bez kontakta s Mostom Na pitanje što će biti nakon toga, Milanović je kazao da će to prije svega ovisiti o Mostu te kako se nada da neće dopustiti “vlastito čerupanje, nastavak nereda i sramoćenje Hrvatske”. Poručio je i da je Most donio pogrešnu odluku kada je odlučio ići s “takozvanom Domoljubnom koalicijom u kojoj ima svega i svačega i moraju biti svjesni da su tu odluku donijeli sami”. Kazao je i da nije bilo nikakvih kontakata s Mostom iako bi bilo normalno, dodao je, da razgovaraju. – Ja ne bih odbio razgovor, ali kontakata nema – kazao je. Kako će glasati u slučaju da dođe do opoziva danas u Saboru SDP je konačno odlučio na jučerašnjoj sjednici Predsjedništva. I to jednoglasno. Takva je odluka i jedina logična s obzirom na to da glasanjem protiv Oreškovića ruše cijelu Vladu za koju otpočetka govore da nije dobra i da mora otići. Što će učiniti u slučaju da opoziv premijera danas ne dođe na dnevni red, u SDP-u još nisu odlučili. Za danas u 9 sati zakazali su novu sjednicu Kluba zastupnika, a što će raditi, kaže naš izvor iz stranke, ovisit će prije svega o tome kako će se dalje postaviti Most, ali i o tome što će napraviti HDZ. – Konačno je došlo vrijeme da se Most izvede na čistac. Ako sada, nakon svega, odustanu od rušenja Oreškovića, oni će se morati odlučiti što će napraviti. S druge strane, ako HDZ povuče opoziv, morat će to debelo objašnjavati i opravdavati – kaže jedan zastupnik SDP-a. Dodaje i kako im je jasno da se u HDZ-u panično boje Oreškovićeva dolaska u Sabor i svega onoga što bi on na toj raspravi o svojem opozivu mogao reći. Do jučer bili za Marića I naš drugi sugovornik iz SDP-a smatra da će, nakon svega, HDZ teško odustati od opoziva premijera. A najavu ostavke prvog potpredsjednika Karamarka iščitava kao kupnju vremena za preslagivanje. – Ne znam kako bi pravdali povlačenje opoziva. Do jučer su govorili da su jednoglasno za Zdravka Marića. To nema smisla, osim ako će sve učiniti da ne idu na izbore – kaže naš izvor iz SDP-a. Predsjednik SDP-a Zoran Milanović poručio je jučer ispred središnjice stranke da SDP želi izbore što prije. Još prije govorio je da bi to moglo biti već sredinom srpnja, ako se Sabor raspusti ovih dana, a isti je stav ponovio i jučer. Poručio je kako mu je jasno da je usred ljeta odlazak na izbore kompliciraniji, ali i da je ljudima to bitna stvar. – Zemlja treba dobiti Vladu i jasniji izborni rezultat. O datumu izbora odlučuje predsjednica države, ona mora voditi računa i raspisati nove izbore za neko normalnije vrijeme. Što se nas tiče, odmah, već nakon 15. srpnja, da Hrvatska dobije novu Vladu – poručio je jučer Milanović. 