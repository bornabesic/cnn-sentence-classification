Saborski zastupnik Mosta Nikola Grmoja rekao je u četvrtak da od 2007. porezni nadzor nije ušao u Agrokor d. d., vrijedan 50 milijardi kuna, dok se istodobno zbog tri kune viška u blagajni teroriziraju ugostitelji, a premijera Andreja Plenkovića optužio je da "štiti 'gazdu'". "Premijer Plenković prije nekoliko dana bio je upoznat s informacijama do kojih smo došli, a koje pokazuju da ministar Marić nije obavljao svoj posao. Došao je iz Agrokora na mjesto ministra financija i u godinu i pol porezni nadzor nije upao u taj koncern vrijedan 50 milijardi kuna. S druge strane, zbog tri kune viška u blagajni se teroriziraju naši ugostitelji", poručio je Grmoja. Zbog toga je, rekao je Grmoja nakon stanke u Saboru, Most nezavisnih lista i zatražio da ministar financija Zdravko Marić ode iako je, kako je dodao, on svakako zbog političke odgovornosti trebao otići. Situacija je, rekao je, možda još i gora i poraznija tim više što od 2007. porezni nadzor nije ušao u Agrokor. "Je li ovo Republika Hrvatska za koju su se borili branitelji ili je to Hrvatska koja je 'gazdin' feud u koji porezni nadzor ne želi ući, a ministar financija to zna i ne daje nikakav nalog. Premijer koji je upoznat s time štiti ministra, a smjenjuje tri ministra koji rade svoj posao", rekao je. Ministar Marić, podsjetio je Grmoja, izjavio je da nije bilo pojavnih oblika koji bi uputili na neko izvanredno stanje u Agrokoru, a onda se dogodila najveća financijska kriza u povijesti Republike Hrvatske.. "Porezna uprava odbijala je dati informacije koliki je porezni dug, no sada znamo i zašto – jer to nisu znali", rekao je. "Premijer treba štiti zakonitost, no on je odlučio štiti ministra financija i gazdu, smijeniti ministre koji rade posao i priča o kolegijalnosti", istaknuo je Grmoja. "Mi smo odgovorni, vrlo rado će naši ministri napustiti ministarstva kada ovdje bude 76 ruku za smjenu predsjednika Sabora i tih ministara jer ne želimo držati državu u pat-poziciji. No sigurno nećemo dopusti da bez nove većine i bez novih ministara premijer ugrožava stabilnost Republike Hrvatske", poručio je Grmoja. Zna, kaže, da Most smeta, no smetat će i dalje i boriti se za građane. Tijek sjednice: 10.08 – Petrov je otkrio kako će u srijedu biti rasprava o opozivu ministra Zdravka Marića.  – Mi smo parlamentarna demokracija i Sabor daje povjerenje Vladi, a ne Vlada Saboru – izjavio je Petrov. Više pročitajte OVDJE. 10.05 – Porezna uprava je autonomna državna institucija i mora biti lišena političkog utjecaja – rekao je Branko Bačić i pitao Grmoju odakle mu podatak o poreznom nadzoru. – Ujutro je, ne poštujući odluku premijera, smijenjeni ministar (Orepić) rekao da narod odmah treba reagirati. To je udar na Hrvatsku – rekao je Bačić i dodao da ''zazivamo Makedoniju''. Petrovu je poručio da bi odmah trebao isključiti Orepića iz Mosta. 9.59 – U ovom trenutku Hrvatska nema parlamentarne većine – poručio je Gordan Maras. – Plenković, umjesto da pokaže 76 glasova zastupnika, ponaša se na način nedostojan za premijera. Govori ''pokazat ću vam'', ''sutra ćete vidjeti'', a u biti ih nema – rekao je Maras. Predsjednika Sabora pozvao je da što prije organizira raspravu o ministru Mariću. – Drago mi je da su gospoda iz Mosta uvidjela da se sve ovo radi zbog jedne firme i uskog interesnog kruga ljudi iz '90-tih koji upravljaju Hrvatskom od vremena privatizacije. Jedino u dva mandata SDP-a imali su određenu kontrolu i nisu mogli raditi što hoće – izjavio je Maras. 9.55 – Plenković je prije nekoliko dana bio upoznat s informacijama do kojih smo došli, a ovo su informacije koje pokazuju da Marić nije obavljao svoj posao. U godinu u pol, koliko je ministar, porezni nadzor nije ušao u Agrokor dok se istodobno zbog tri kune viška teroriziraju ugostitelji. Od 2007. godine porezni nadzor nikada nije ušao u Agrokor, koncern vrijedan 50 milijardi kuna – rekao je Grmoja. – Porezna uprava odbijala je dati podatke o poreznom dugu. Sad znamo zašto – jer nisu znali. Premijer je odlučio štititi ''gazdu'' i ministra Marića – rekao je Grmoja i dodao da će ministri Mosta otići kada za to u Saboru bude 76 ruku. 