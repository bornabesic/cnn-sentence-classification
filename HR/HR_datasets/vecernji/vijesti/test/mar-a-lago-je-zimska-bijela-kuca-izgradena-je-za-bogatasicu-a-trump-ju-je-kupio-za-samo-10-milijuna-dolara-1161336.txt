Mar-a-Lago, posjed na kojem će se američki predsjednik Donald Trump sastati s kineskim Xijem Jinpingom, nije prvo privatno predsjedničko utočiste koje će ugostiti strane državnike. Ali je daleko najraskošnije.  Izgrađeno u mediteranskom stilu tijekom 20-ih godina prošlog stoljeća za bogatašicu Marjorie Merriweather Post, vlasnicu prehrambene kompanije, imanje se prostire na 17 jutara uz atlantsku obalu u Palm Beachu na Floridi.  Cijela onodobna američka zaliha zlatnih listića iskorištena je da se pozlati golema dnevna soba u glavnoj zgradi na imanju, što je možda i privuklo Trumpa da ga kupi 1985. godine.  Glavna zgrada oblikovana je u stilu europskih palača i imala je 1927., po završetku izgradnje, površinu 5.175 četvornih metara, 118 soba i 33 kupaonice.  Kada je Post umrla 1973. ostavila je imanje vladi kao predsjedničku rezidenciju. Ali pošto je nitko od tadašnjih predsjednika nije želio koristiti, a troškovi održavanja bili su golemi, vlada 1980. imanje vraća Zakladi Post, koja je, pak, stavlja na prodaju.  Iako je Trump bio zainteresiran, njegova prva ponuda, teška 28 milijuna dolara, odbijena je jer je bila preniska. Tržište nekretninama, međutim, nedugo potom zapada u krizu pa je njujorški multimilijarder na kraju imanje kupio za samo 10 milijuna dolara.  Trump je posjed obnovio, dodao još zlatnih listića, na koje je navodno potrošio sedam milijuna dolara, izgradio dvoranu za balove, teniske terene i golf igralište.  Otkako je preuzeo dužnost predsjednika Trump gotovo redovito vikende provodi u Mar-a-Lagu i naziva ga "zimskom Bijelom kućom". Obavljanje mnogih državnih poslova izvan tradicionalne Bijele kuće, međutim, izaziva i kritike.  Trump je na imanju ugostio japanskog premijera Shinza Abea u veljači, ali im je boravak pokvario sjevernokorejski diktator Kim Jong-un koji je lansirao projektil u Japansko, ili kako ga Korejci zovu Istočno more.  Trump i Abe vijest su saznali u restoranu otvorenom za javnost i odmah ga pretvorili u "vanjsku sobu za izvanredne situacije" dok su ostali gosti, na zgražanje Trumpu nesklone američke javnosti, gledali kako se okružuju savjetnicima i telefonima i upravljaju krizom.  Kineski predsjednik zasigurno se nada da će njegov boravak u Trumpovoj rezidenciji proći mirnije.  >> Trumpa mediji uhvatili u laži na konferenciji, dan poslije osvetio im se na Twitteru >> Trump novim imenovanjima zadovoljio čak i demokrate 