Tjednik "Nacional" u novom broju donosi bombastičnu naslovnicu na kojoj stoji da je Ivić Pašalić, svojedobno moćni savjetnik predsjednika Franje Tuđmana, postao neformalni savjetnik premijera Tihomira Oreškovića. Prema tvrdnji tjednika, Pašalić je savjetovao premijeru Oreškoviću da pričeka sa smjenom ravnatelja SOA-e Dragana Lozančića, ali i da Jakšu Puljiza, bliskog suradnika bivšeg potpredsjednika Vlade Branka Grčića, odabere za koordinatora rada svih ministarstava. A upravo se ove dvije odluke, uz odugovlačenje prihvaćanja Milijana Brkića za ministra branitelja, smatraju kamenom smutnje između Oreškovića i njegova prvog potpredsjednika Tomislava Karamarka koji u sadašnjem sukobu s premijerom očito ima podršku predsjednice Kolinde Grabar Kitarović. – Nisam nikakav tajni savjetnik premijera Tihomira Oreškovića – tvrdi Ivić Pašalić ne skrivajući da je nakon predsjednika Franje Tuđmana Orešković prvi političar kojemu bi vrlo rado dao neki savjet. – S tim ciljem sam otvorio Facebook i Twitter profil tako da svatko može, pa i premijer Orešković ako ga to zanima, pratiti što mislim o nekim političkim pitanjima. Plasiranje informacije da sam neformalni savjetnik premijera Oreškovića ima cilj nanijeti političku štetu premijeru, što je potpuno neprihvatljivo – zaključio je Pašalić. Bliski suradnik premijera Tihomira Oreškovića odbija i pomisao da je Ivić Pašalić neformalni savjetnik koji ima presudan utjecaj na premijera. – Nema govora da je Pašalić savjetnik Oreškoviću. Koliko znam, njihove se supruge poznaju pa je moguće da su imali neke neformalne kontakte – kaže naš izvor dodajući da se ovakvim napisima želi narušiti ugled premijera te ga predstaviti kao političara koji je sklon spletkama.  >>  Orešković: Razgovarao sam s Brkićem, naći ću se i s drugim kandidatima. Karamarko i ja imamo dobre odnose >> S deset puta više vlasti nego što zaslužuje, Most pretvara Karamarka i HDZ u konobare 