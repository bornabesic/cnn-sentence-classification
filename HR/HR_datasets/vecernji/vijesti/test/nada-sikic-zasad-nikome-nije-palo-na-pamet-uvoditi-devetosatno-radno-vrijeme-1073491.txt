Ministrica rada i mirovinskog sustava Nada Šikić danas je u Vinkovcima otvorila 9. Sajam poslova na kojem sudjeluje 70-ak poslodavaca koji su zainteresiranima ponudili mogućnost za zapošljavanje. Šikić je u izjavi novinarima najavila kako će Ministarstvo rada i mirovinskog sustava biti partner svim županijama u privlačenju sredstava iz fondova EU. – Isto tako biti ćemo im partner i u otklanjanju svih administrativnih smetnji u stvaranju novih radnih mjesta, rekla je Šikić koja je i otvorila vinkovački Sajam poslova najavljujući i skoru reformu radnoga zakonodavstva. – Ta reforma će biti djelomična, odnosno, ići će Zakon o plaćama koji će se na neki  način referirati na Zakon o radu. Prema Zakonu o radu će se definirati novi poslovi vezani za poslove s posebnim uvjetima rada i mislim da će to biti u saborskih proceduri najkasnije u jesen, rekla je Šikić. Na novinarski upit o mogućnosti uvođenja devetosatnog radnog vremena u Hrvatskoj ministrica je rekla da koliko ona zna to nikada nikome nije palo na pamet. Podsjećamo kako je i prije nekoliko dana i premijer Orešković, tijekom posjete Vukovarsko-srijemskoj županiji, rekao kako o toj mogućnosti prvi put čuje.  O konkretnim brojkama nezaposlenih u Hrvatskoj govorila je ravnateljica Hrvatskog zavoda za zapošljavanje Ankica Paun Jarallah. – Prema neslužbenim podacima, zaključno s ožujkom ove godine, u evidenciji HZZ-anje bilo je 276.000 osoba što je 13 posto manje nego u istom razdoblju prošle godine dok je zapošljavanje poraslo za više od 40 posto, rekla je Paun Jarallah.  >> Troškovi rada po satu u Hrvatskoj 9,8 eura, u Danskoj 41 euro 