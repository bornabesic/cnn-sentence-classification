Sjeverna Koreja zaprijetila je u ponedjeljak "fizičkom akcijom" protiv američkog proturaketnog sustava koji bi trebao biti raspoređen u Južnoj Koreji te koji Seul smatra vitalnim za svoju nacionalnu sigurnost. "Pokrenut ćemo fizičku akciju... čim bude potvrđena lokacija i vrijeme raspoređivanja ovog invazivnog sustava THAAD, čija je svrha američka nadmoć u svijetu, na teritoriju Južne Koreje", priopćila je sjevernokorejska vojska, a prenosi agencija KCNA. Kako javlja Reuters, u priopćenju se navodi da je vojska Sjeverne Koreje spremna na nemilosrdan osvetnički udar koji će Južnu Koreju pretvoriti u "ogromnu buktinju i gomilu pepela" čim dobije naređenje da izvrši napad. Južnokorejska predsjednica Park Geun-hye rekla je u ponedjeljak da je sustav THAAD usmjeren isključivo protiv prijetnje Pjongjanga. Kina: Naštetit će regionalnoj stabilnosti SAD i Južna Koreja najavile su u petak raspoređivanje na južnokorejskom teritoriju proturaketnog štita THAAD (Terminal High Altitude Area Defence), među najnaprednijima u svijetu, kako bi se mogli nositi s prijetnjama Pjongjanga. Dvoje saveznika nisu naveli datum ni mjesto predviđeno za to raspoređivanje ali su istaknuli da su u završnoj fazi odabira. THAAD ispaljuje rakete smišljene da presretnu i unište balističke rakete dok su još izvan atmosfere ili su u nju tek ušle, tijekom posljednje faze leta. Sustav bi trebao otkrivati i rušiti sjevernokorejske projektile, ali Kina tvrdi da će ozbiljno naštetiti regionalnoj stabilnosti. "THAAD će naštetiti regionalnom miru i stabilnosti i neće pridonijeti denuklearizaciji korejskog poluotoka", smatra kinesko ministarstvo vanjskih poslova. 