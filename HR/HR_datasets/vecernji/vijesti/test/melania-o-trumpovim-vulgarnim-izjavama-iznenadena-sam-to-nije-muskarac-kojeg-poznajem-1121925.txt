Unatoč nizu optužbi protiv Donalda Trumpa za spolno napastovanje i snimkama na kojima se hvali da koristi slavu kako bi dirao i ljubio žene, Melania Trump u ponedjeljak ih je odbacila kao obične ''muške razgovore'', u intervjuu za CNN.   Kao što je to učinio i njezin suprug, Melania, bivši model iz Slovenije, optužila je medije za nepošteni tretman republikanskog kandidata za Bijelu kuću koji je nedavno izgubio bodove u anketama o predsjedničkoj utrci. Melania Trump krivnju je svalila na domaćina showa koji je objavio snimku na kojoj se Trump vulgarnim riječima hvali kako zahvaljujući slavi može grabiti žene za međunožje.   "Rekla sam suprugu da mu, znate, način izražavanja nije prikladan ni prihvatljiv", rekla je Melania Trump u intervjuu. "I bila sam iznenađena jer to nije muškarac kojeg poznajem". "Pitam se jesu li uopće znali da je mikrofon bio pričvršćen jer je to bila takva vrsta muškog razgovora u kojemu ga je on kao domaćin poticao da kaže prljave i loše stvari". Kazala je da nikad nije čula supruga da tako vulgarno govori. "Ne poznajem osobu koja bi tako govorila ni koja bi upotrijebila takve riječi", rekla je ona prije no što je sve nazvala "muškim razgovorom". "Momci – to je njihov način na koji govore kad su odrasli i kada se žele dokazati jedan pred drugim, pa govore o djevojkama", nastavila je. "Ali da, bila sam iznenađena, naravno". Činilo se da Trumpova supruga ponavlja neke od njegovih tvrdnji o tome da postoji zavjera da se minira njegova kampanja, napominje AFP. "Nisam iznenađena time što se pojavila snimka", rekla je. "Zašto nakon toliko godina? Zašto tri tjedna prije izbora?" rekla je. "To su mediji. To je NBC. To je 'holivudski pristup'", zaključila je Melania Trump. Ona je kazala da ga "ljevičarski mediji udaraju jer žele utjecati na to kako će Amerikanci glasati. A utječu na pogrešan način" te zaključila: "Moj suprug je ljubazan, on je džentlmen. I nikad to ne bi učinio. Sve je organizirano kako bi mu se naštetilo i naškodilo njegovoj kandidaturi." >> Tko je Melania Trump? Otac joj je prodavao autodijelove, a majka je bila krojačica 