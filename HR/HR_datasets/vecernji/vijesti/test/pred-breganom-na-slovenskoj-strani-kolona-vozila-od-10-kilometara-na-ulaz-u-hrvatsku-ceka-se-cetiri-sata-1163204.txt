I danas su putnike na mnogim hrvatskim graničnim prijelazima zatekle velike gužve. Prema HAK-ovim informacijama od 15.56 sati, pojačan je promet osobnih vozila na graničnim prijelazima: Slovenija (ulaz u RH): Macelj, Trnovec, Razvor, Jurovski Brod, Kaštel, Pasjak, Rupa, Otok Virje, Dubrava Križovljanska BiH (izlaz iz RH): Slavonski Brod (oko 1,5-2h), Stara Gradiška (oko 1,5-2h), Gunja (oko 1,5-2), Jasenovac (oko 1,5-2), Ličko Petrovo Selo, Zaton Doli; Crna Gora (izlaz iz RH): Karasovići Srbija (izlaz iz RH): Bajakovo. Promet teretnih vozila pojačan je na graničnim prijelazima: Bajakovo (kolona na izlasku iz RH duga je oko 3 km). Prema ranijim informacijama, promet autobusa bio je pojačan na graničnim prijelazima Bregana i Macelj, a na izlaz iz Slovenije na Bregani čekalo se čak 5 sati. Zbog blagdana Uskrsa povećan je broj vozila na graničnim prijelazima između Hrvatske i BiH, dok je čekanje danas povećano na dva sata zbog primjene Schengenskog režima.  Kako su izvijestili iz Auto moto kluba BiH (AMK BiH), promet vozila na ulazu u BiH je povećan na većini graničnih prijelaza. Na graničnim prijelazima Bosanski Brod, Bosanska Gradiška, Donja Gradina i Brčko na sjeveru zemlje na ulaz se čeka u intervalima od jednog do dva sata, dok su na ostalim graničnim prijelazima zadržavanja za sada oko 30 minuta. Radovi i dalje traju na području Hrvatske na graničnim prijelazima Bosanski Brod-Slavonski Brod i Orašje-Županja, što dodatno usporava promet. Veće gužve očekuju se tijekom vikenda. Ogorčeni putnici Ljutiti vozači kamiona trube u znak prosvjeda, a ogorčeni putnici izlaze iz autobusa i pješice prelaze preko granice. Po neke će doći obitelj, a po neke prijatelji ili taksi. – Krenula sam sinoć iz Münchena. Izašla sam iz autobusa jer bismo sigurno čekali još tri sata. Granicu sam prešla pješke. Zvala sam kćer da dođe po mene na granicu, idem u Zagreb, u Špansko – rekla je jedna putnica za 24 sata. Kolona u jutarnjim satima 10 kilometara Slovenski prometni servisi javili su ranije da je kolona vozila na prijelazu Obrežje (Bregana) na slovenskoj strani u ranim jutarnjim satima iznosila više od 10 kilometara i da se na ulazak u Hrvatsku čekalo nešto manje od 4 sata. Kolona vozila, ali znatno manja, na graničnom je prijelazu Gruškovje (Macelj) te na prijelazima u Istri. Slovenska granična policija i jutros izvodi sustavne mjere kontrole svih putnika u skladu s izmijenjenom schengenskom uredbom. Slovenski premijer Miro Cerar izjavio je jučer da Slovenija mora ustrajati na provođenju takve striktne kontrole ako želi ostati u schengenskom prostoru, ali da je moguće privremeno ublažavanje kontrola, u ovisnosti od prilika na graničnim prijelazima. Slovenski mediji navode da o režimu kontrole odlučuju samostalno zapovjednici policijskih postaja na svakom prijelazu te da pritom uvažavaju više kriterija. Gužve na granici proteklih su dana izazvale poteškoće slovenskim gospodarstvenicima i turizmu, navode slovenski mediji. Kako navodi ljubljansko "Delo", šoping-izleti iz hrvatske Istre u slovenske gradove na obali pali su na polovicu, a neki hrvatski organizatori turističkih izleta odustaju od jednodnevnih izleta u Sloveniju zbog dugih čekanja na granici. Kako navodi "Delo", zbog očekivanih zastoja na granici malo će se gostiju iz Hrvatske odlučiti za jednodnevni prijelaz granice, na što se prije računalo zbog predstojećih školskih praznika u Hrvatskoj, a  dolazak hrvatskih gostiju u slovenska termalna lječilišta i toplice, osobito one u Čatežu, proteklih je dana jako smanjen. >>Dok mnogi čekaju satima na Bregani i Maclju, na ovom prijelazu prema Sloveniji nema - nikoga! >> Kaos na granici: Ne sjećam se kada je bila ovolika gužva >> Važna obavijest za putnike: I uz provođenje ciljane granične kontrole, očekuju se velike gužve 