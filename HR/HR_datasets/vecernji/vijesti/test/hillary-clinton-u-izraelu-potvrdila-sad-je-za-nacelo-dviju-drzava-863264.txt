 Američka državna tajnica Hillary Rodham Clinton potvrdila je u utorak da njezina administracija podupire načelo dviju država kao rješenje za izraelsko-palestinski sukob, javljaju agencije o njezinu prvom posjetu Bliskom istoku otkako je imenovana na dužnost.  Clinton je izrazila potporu palestinskom predsjedniku Mahmudu Abasu i premijeru Salamu Fajadu u čemu Washington nastavlja politiku prethodne administracije koja je također izolirala radikalni palestinski pokret Hamas u Gazi.  - Ističem da ćemo predsjednik Barack Obama i ja raditi prema ostvarenju načela o dvjema državama kao rješenju za izlazak iz sukoba Izraela i Palestinaca - rekla je Clinton poslije sastanka s izraelskim predsjednikom Shimonom Peresom u Jeruzalemu.  Američki bliskoistočni posrednik George Mitchell, koji je u njezinoj pratnji, nastavit će ulagati napore prema tom cilju čim se osnuje nova izraelska vlada, dodala je Clinton.  Državna tajnica istaknula je kako će Sjedinjene Države surađivati sa svakom vladom koja "zastupa demokratsku volju naroda Izraela".  Oštro je osudila palestinsko ispaljivanje raketa na Izrael s Pojasa Gaze, koje se nastavlja unatoč silovitoj 22-dnevnoj ofenzivi na Gazu koju je Izrael izveo u siječnju kao odgovor na stalno raketiranje.  - Kontinuirani raketni napadi na Izrael moraju prestati - rekla je Clinton i naglasila da njezina zemlja, Sjedinjene Države, čvrsto i trajno podupiru sigurnost Izraela.  Raketiranje je cinično i prema narodu koji živi u Gazi, rekla je Clinton i naglasila da nijedna država pa ni Izrael ne može mirno promatrati raketiranje svog teritorija i naroda.  Clinton, koja je Izrael doputovala u ponedjeljak kasno navečer iz Egipta, razgovarat će i s imenovanim premijerom Benjaminom Netanyahuom i s predstavnicima vlade u odlasku: dosadašnjim premijerom Ehudom Olmertom i njegovom šeficom diplomacije Tzipi Livni te ministrom obrane Ehudom Barakom.  Poslije razgovora s Peresom, Clinton je obišla Jeruzalem te spomenik holokaustu Yad Vashem.  U srijedu Clinton treba razgovarati s palestinskim predsjednikom Abasom i premijerom Fajadom.  (Hina) 