Dok ankete pokazuju da Donald Trump uglavnom nema potporu među crnačkim glasačima, republikanski predsjednički kandidat poručio im je u petak da ipak glasuju za njega jer "nemaju što izgubiti", prenosi agencija dpa. "Pogledajte koliko afroameričke zajednice pate pod vladom demokrata. Njima poručujem sljedeće: 'Što imate izgubiti pokušavajući s nekim novim, poput Trumpa?'", rekao je okupljenom mnoštvu u Dimondaleu u Michiganu, u kojemu su gotovo svi bili bijelci. "Živite u siromaštvu. Vaše škole nisu dobre. Nemate posao ... Što dovraga možete izgubiti?", pitao je. Dok su se Afroamerikanci većinom identificirali s Demokratskom strankom od 1950-ih, Trumpova predsjednička nastojanja donijela su nove negativne rekorde za republikance - ankete provedene nakon prošlomjesečne konvencije pokazuju da među crnačkim stanovništvom Trump ima potporu samo 1 ili 2 posto. Mnogi ne mogu zaboraviti Trumpovo inzistiranje za vrijeme izbora 2012. da predsjednik Barack Obama, prvi američki crnački predsjednik, nije rođen u SAD-u te da stoga nije kvalificiran za Bijelu kuću. Obama je pokazao svoj rodni list na kojemu piše da je rođen na Havajima. "To je takvo ignoriranje da zapanjuje", napisala je Hillary Clinton na Twitteru nakon Trumpova skupa u petak. Marlon Marshall, viši dužnosnik demokratske predsjedničke kampanje, kritizirao je Trumpa da "oslikava cijelu afroameričku zajednicu da živi u siromaštvu i bez posla". Trump je u govoru obećao da će, bude li izabran u studenome, imati "više od 95 posto afroameričkih glasova" kad se bude natjecao za ponovne izbore 2020. 