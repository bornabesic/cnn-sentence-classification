Iako je optužnica u aferi Štandovi podignuta prije dvije godine, u siječnju 2015., kada će to suđenje početi, još je nepoznanica. No gotovo se sa sigurnošću može reći da će zagrebački gradonačelnik Milan Bandić u toj aferi na optuženičku klupu neće sjesti prije lokalnih izbora u svibnju. Naime, sjednica optužnog vijeća, na kojoj se trebalo raspravljati o pravomoćnosti optužnice koju je USKOK podigao protiv Bandića, Ivice Lovrića i Zdenke Palac, zbog pogodovanja građanskoj inicijativi “U ime obitelji”, jučer je, treći put zaredom, odgođena na zagrebačkom Županijskom sudu. Ovaj put razlog su Jadranka Sloković i Čedo Prodanović, branitelji Milana Bandića, koji su obavijestili sud da su otkazali punomoć svom klijentu. Odvjetnički par takav potez opravdao je prezauzetošću svoje kancelarije, zbog čega smatraju da ne mogu kvalitetno zastupati Bandića. Iako ta tvrdnja stoji, s obzirom na to da Sloković i Prodanović osim Bandića brane i Ivu Sanadera, Nadana Vidoševića, Zdravka Mamića, Nadu Čavlović Smiljanec..., zanimljivo je da su Bandiću punomoć otkazali samo u ovom predmetu, ali ne i u predmetu Agram. Koji je znatno opsežniji i kompliciraniji od predmeta Štandovi. Stoga se nameće pitanje je li ovdje riječ o logičnom potezu preopterećenih odvjetnika, zloporabi prava na obranu, kupovanju vremena zbog lokalnih izbora ili nečem sasvim drugom. Ovaj potez znači da će na sljedećoj sjednici optužnog vijeća zakazanoj 23. veljače Bandića zastupati odvjetnik po službenoj dužnosti kojeg je imenovao sud, a riječ je o Predragu Iliću. Novi će Bandićev odvjetnik vjerojatno zatražiti vrijeme da se upozna s predmetom, a u takvim situacijama riječ je o barem mjesec dana. Kada nakon toga bude određeno novo ročište, pitanje je hoće li Ilić i dalje biti odvjetnik ili će Bandić izabrati novog, koji bi u tom slučaju ponovno imao pravo na odgodu radi upoznavanja s predmetom. Činjenica da je ostao bez odvjetnika, izgleda da je iznenadila i Bandića, koji je jučer kazao da je za to “čuo na aerodromu u Beču dok se vraćao iz Praga”. Postupak nije htio komentirati, već je samo rekao da je radio po zakonu.      >> Čedo Prodanović i Jadranka Sloković otkazali punomoć Milanu Bandiću >> Bandić o napadu na klub 'Super Super': 'Ovaj je gnjusni čin pokušaj udara na sve one vrijednosti kojima se ponosimo' 