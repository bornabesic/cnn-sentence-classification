Predsjednica Kolinda Grabar-Kitarović nakon službenog posjeta Londonu doputovala je u radni posjet EU institucijama u Bruxellesu, gdje se prvo danas susrela s predsjednikom Komisije Jean-Claude Junckerom.  - Razgovarali smo o nizu tema, prvenstveno vezanih uz Hrvatsku, ali i uz područje jugoistočne Europe. O gospodarskom stanju u Hrvatskoj, o političkim kretanjima, očekivanjima od nove Vlade, a dotakli se i činjenice da će RH 2020. preuzeti predsjedanje EU-om. Posebno smo razgovrali o stanju u BiH. Izrazila sam zabrinutost posljednjim zbivanjima i trendovima koje vidimo u toj državi. I zamolila sam Junckera i općenito Komisiju da se više usredotoči na BiH i da se toj državi pomogne ne samo u procesu reformi na putu u članstvo EU, nego u uređenju države kako bi doista sva tri naroda bila doista ravnopravna na cijelom teritoriju BiH. Naravno, u našem slučaju prvenstveno smo zainteersirani za poziciju hrvatskoga naroda - rekla je predsjednica u izjavi novinarima nakon susreta s Junckerom, koji se pred novinarima nije pojavio ni davao izjave. - Očekujem da će se nova Vlada doista puno više se baviti pitanjima BiH - rekla je Grabar-Kitarović i dodala kako Hrvatska dosad nije dovoljno iskoristila činjenicu da je postala članicom EU-a i NATO-a. - Naravno, nikome ne pada na pamet miješati se u unutarnje procese u toj državi, ali biti jedan katalizator, čimbenik koji će osigurati da se dalje vodi dijalog i da taj dijalog rezultira nekakvim konkretnim pomacima, to svakako možemo i moramo. I naravno argumentirati  ovdje u Bruxellesu i drugdje u svijetu zašto međunarodna zajednica apsolutno mora držati fokus na BiH - poručila je predsjednica. Upitana o tome treba li Hrvatska pokrenuti reviziju Daytonskog sporazuma, predsjednica Grabar-Kitarović je odgovorila kako je taj sporazum već izmijenjen brojnim amandmanima na ustav BiH.  - Brojnim amandmanima odmaknuli smo se od tog Daytona. Nužno je sad usredotočiti se na to što se dogodilo i koliko su ti amandmani utjecali na eroziju upravo konstitutivne jednakosti triju naroda u BiH. Jer, ponavljam, BiH je specifična država. U njoj nisu jednaki samo svi građani, nego i 3 konstitutivna naroda. Barem bi trebali biti. Držim da ćemo u tom smislu pokrenuti i razgovore i inicijativu sa SAD-om. Dosad sam o tome razgovarala s američkim i mnogim europskim dužnosnicima - objasnila je. Na sastanku u Komisiji bilo je razgovora i o Srbiji, a predsjednica RH je naglasila očekivanje da će nova Vlada nastaviti razgovor s Vladom Srbije o svim otvorenim pitanjima.  Upitana što misli o inicijativi Josipa Klemma o razgovoru hrvatskih braniteljima sa srpskim veteranima, te vidi li tu inicijativu kao nastavak dijaloga koji je započela potpisivanjem deklaracije s premijerom Srbije Aleksandrom Vučićem, predsjednica je odgovorila da je svaki dijalog dobar. - Ne znam konkretne sadržaje, nisam razgovarala s gospodinom Klemmom o tome, ali mislim da prvenstveno nova Vlada mora nastaviti razgovor s Vladom Srbije o svim pitanjima. Međutim, isto tako, izravni kontakti među ljudima su dobrodošli. Štogod može pridonijeti da se spuste tenzije i da se počne konkretno rješavati ta pitanja, a ne samo da se govori o tome da rješavamo a u praksi se ne događa ništa. U Hrvatskoj ima jako puno obitelji koje na sve načine, i privatnim vezama, pokušavaju pronaći gdje su završili njihovi najmiliji, žele imati mjesto na kojem se mogu pokloniti, mislim da je to prije svega humano i ljudski. Na to pitanje treba prije svega gledati kao na humanitarno i humano, a ne političko pitanje - rekla je Kolinda Grabar-Kitarović.  >> Predsjednica: Prisjećamo se svih koji su pridonijeli ostvarenju povijesnog cilja, dr. Franje Tuđmana i hrvatskih branitelja 