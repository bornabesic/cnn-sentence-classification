Izraelski predsjednik Reuven Rivlin optužio je u ponedjeljak kandidatkinju krajnje desnice na francuskim predsjedničkim izborima Marine Le Pen za novu vrstu negiranja holokausta odbacujući odgovornost naroda i vlada u holokaustu. "Poruka koja vrlo često stiže iz nedavnih političkih izjava je krajnje zabrinjavajuća. I posvuda je ta poruka ista i glasi 'nismo odgovorni za holokaust, nismo odgovorni za istrebljenje židova unutar naših granica'", rekao je Rivlin u govoru na obljetnicu sjećanja na 6 milijuna židova ubijenih tijekom Drugog svjetskog rata. "Kandidatkinja za francuske predsjedničke izbore je zanijekala odgovornost Francuske za deportaciju židova u nacističke koncentracijske logore", rekao je Rivlin prigodom dana obilježavanja holokausta. Marine Le Pen, koja se kvalificirala za drugi krug francuskih predsjedničkih izbora, rekla je 9. travnja da Francuska "nije odgovorna za Vel d'Hiv", uhićenje i deportaciju 13.000 židova u Parizu 1942. Le Pen je bilo postavljeno pitanje o odluci predsjednika Jacquesa Chiraca da u srpnju 1995. prizna odgovornost Francuske za masovna hapšenja. Izrael je izjave Marine Le Pen nazvao "oprečnima povijesnoj istini".  "Poricanje odgovornosti za zločine počinjene tijekom Drugog svjetskog rata predstavlja novu vrstu poricanja holokausta,  razorniju i opasniju od do sada poznatih poricanja", zaključio je izraelski predsjednik. >> Birač ljevice: Ako pobijedi Marine Le Pen, bit će građanskog rata. Siguran sam u to. Članovi NF-a: Mijenjamo povijest! >> Mediji o izborima: 'Veliki prasak'; 'Odzvanjajuća pljuska za politički establišment' Kandidatkinja francuske krajnje desnice na predsjedničkim izborima Marine Le Pen, koja se kvalificirala za drugi krug, izjavila je u ponedjeljak navečer da "oni mogu pobijediti i da će pobijediti" te ujedno najavila da privremeno zamrzava dužnost predsjednice Nacionalne fronte.  Najavljujući na tv France 2 svoju pobjedu na izborima Le Pen je objavila da privremeno napušta mjesto predsjednice Nacionalne fronte kako bi se posvetila okupljanju Francuza prije drugog izbornog kruga te je napala svog protivnika najavom da će "uskoro rastjerati maglu koja okružuje njegov program". Komentirajući ispitivanje za drugi krug, koji Emmanuelu Macronu daje 60 posto glasova prema 40 u njezinu korist, ona je dodala da "je malih deset posto glasova ostvarivo". "Ništa u Macronovom planu ni u njegovom ponašanju ne pokazuje ni najmanji dokaz ljubavi za Francusku", ustvrdila je čelnica ekstremne desnice. Macron se u svom govoru nakon prvog kruga izbora predstavio kao kandidat domoljuba protiv nacionalista. "Ja sam kandidatkinja zaštite Francuza", rekla je Le Pen i dodala da se nada najvećem mogućem okupljanju domoljuba protiv predstavnika globalizacije. Ona je ocijenila da izbori 7. svibnja predstavljaju neku vrstu referenduma u kojem Francuzi biraju između "Francuske ili ... drugog, nestajanja, iščeznuća Francuske".   