Šok, tuga, razočaranje i bijes izmjenjivali su se na licu Kristine Koren kada je doznala da su manijaka Mladena C. (63) kojeg je uhvatila kako joj spolno uznemirava kćer (15), na Općinskom kaznenom sudu u Zagrebu osudili na uvjetnu kaznu od četiri mjeseca s rokom kušnje od godinu dana. Priznao nedjelo i pokajao se Da stvar bude gora, sve je prošlo, a da je nitko nije obavijestio o presudi, pozvao na sud ili dao informacije o tijeku postupka. – Osjećam se izigrano, sve je prošlo mimo mene, kao da se ne tiče mene niti mog djeteta. Ne mogu vjerovati da moja djevojčica opet mora sa strahom ići i vraćati se iz škole – iskrena je Kristina Koren. Njezinu je kćer manijak u siječnju prije godinu dana slijedio na putu iz škole i tražio je da ga zadovolji. Preplašena djevojčica pobjegla je u stan i rekla majci što se dogodilo, a ona nije dvojila niti trenutka te je, trčeći, krenula u potragu za njim. Za presudu za kazneno djelo spolnog uznemiravanja doznala je niti više niti manje nego od novinara. Sada već osuđeni manijak u zatvoru nije proveo niti dana jer tužiteljstvo za njega nije zatražilo čak niti istražni zatvor jer su smatrali da takva mjera nije potrebna. Nakon podignute optužnice, za njega su tražili tek uvjetnu kaznu, daleko od maksimalne zakonske kazne od godinu dana zatvora. Ali niti sada u zatvor neće ako se u sljedećih godinu dana ne ogriješi o zakon. – Ja nisam mogao poduzimati druge pravne radnje jer je tužiteljstvo progon preuzelo na sebe – pravda se odvjetnik Branimir Gojak koji je hrabroj majci i njezinoj kćeri dodijeljen kao opunomoćenik. Kao olakotnu okolnost sud je uzeo u obzir i da policija Mladena C. sve dotad nije uhvatila u prijestupu te da je priznao nedjelo te se pokajao. – Navodno se pravdao time da je bio pijan i da ga je nakon svega ostavila žena. A da apsurd bude veći, njegov me odvjetnik na izlazu zamolio da krenem drugim putem jer me se njegov klijent boji – razočarano će majka heroina. Pravdao se alkoholom U više navrata, otkad je optužnica podignuta u travnju 2016., Kristina Koren pokušala je doznati u kojoj je fazi suđenje Mladenu C. Hodala je od odvjetnika, tužiteljstva do suda i svi bi je upućivali da pokuca na neka druga vrata. U studenom su joj rekli da postupak traje, premda je presuda već donesena, a mjesec dana kasnije i postala pravomoćna. Nisu u obzir uzeli niti svjedokinju na koju ih je uputila majka, a koja je, kako sama tvrdi, prije nekoliko godina prošla isto mučno iskustvo s osuđenim manijakom. U prosincu je na prijedlog svog odvjetnika podignula i tužbu za naknadu štete. – Nijedna kuna nama neće nadoknaditi ništa, niti jedan trenutak agonije kroz koju godinu dana prolazimo i još ćemo dugo prolaziti – kroz suze će majka. >> Priveden pedofil zbog sumnje da je počinio 13 kaznenih djela nad djevojčicama mlađim od 15 godina