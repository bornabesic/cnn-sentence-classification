Kako je objavila SOA u svom godišnjem izvješću, „razina terorističke prijetnje s islamističkih polazišta iz same Hrvatske je niska, iako se razina terorističke prijetnje povećala za cijelu Europu i unatoč postojanju radikalnih islamističkih enklava u susjednim državama”. SOA navodi i da se „ od rujna 2015. RH našla na ruti migracijskog vala koji je prošao bez većih sigurnosnih incidenata te je do kraja godine kroz RH prošlo više od 600.000 izbjeglica i migranata”. Evidentno je da su veći sigurnosni incidenti spriječeni zahvaljujući popisu brojeva lažnih putovnica, kojih je prema procjenama bilo više od 25.000, koje su, nakon ISIL-ova zauzimanja gradova Rake i Der Al Zora u Siriji, Mosula u Iraku i još nekih gradova, završile u rukama terorista, kao i popisu džihadista koji je, za razliku od svih europskih zemalja koje su ga odbile, Hrvatska preko posrednika dobila od sirijskog predsjednika Bashara Al-Assada. Naime, kako doznajemo iz sigurnosnih izvora, zahvaljujući tom popisu Hrvatska je ove godine preko zračne luke deportirala desetak migranata koji su bili sumnjivi i koji su već bili ušli u Hrvatsku te tražili politički azil, a neke vratila i s granice. Potvrđeno je to i u izvješću SOA-e u kojem se navodi „da je migracijski val poslužio i terorističkim organizacijama za prebacivanje njihovih pripadnika u Europu“. Da su ostale članice EU postupile kao Hrvatska i od Assada uzele popis džihadista, možda bi se spriječili teroristički napadi u Parizu i Bruxellesu. Naime, bivši ravnatelj Opće uprave za unutarnju sigurnost Francuske Bernard Squarcini kazao je kako je “prije dvije godine Francuska mogla dobiti popis svih Francuza, njih oko 800, koji su se borili u redovima terorističkih skupina u Siriji” koji im je ponudio Assad. Međutim, rekao je Squarcini, tadašnji šef Ministarstva unutarnjih poslova i aktualni premijer Manuel Valls odbio je primiti popis jer “ne želi dijeliti informacije sa sirijskim diktatorom”. Bernard Squarcini otkrio je da je, zahvaljujući suradnji obavještajnih službi Damaska i Pariza, 2008. spriječen teroristički napad Al-Qa’ide u podzemnoj željeznici u Parizu. 