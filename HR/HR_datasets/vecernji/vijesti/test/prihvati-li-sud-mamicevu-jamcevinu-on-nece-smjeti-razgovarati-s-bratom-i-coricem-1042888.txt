Hoće li Zdravko Mamić nakon 19 dana izaći iz Remetinca uz jamčevinu, moglo bi se znati danas. Naime, na zagrebačkom Županijskom sudu treba se održati sjednica izvanraspravnog vijeća na kojoj će se raspravljati o žalbama na odluku sutkinje istrage, koja je 19. studenog Mamiću i ostalima odredila jednomjesečni istražni zatvor, koji im je potom zamijenjen jamčevinama. Milijunske jamčevine Istražni zatvor od mjesec dana određen je Mamiću i njegovu sinu Mariju te Igoru Kroti i Sandru Stipančiću, dok je Damir Vrbanović, uz jamčevinu koja mu je određena u ranije pokrenutoj istrazi i mjere opreza, pušten da se brani sa slobode. Zdravku Mamiću određeno je jamstvo od 14 milijuna kuna, njegovu sinu od pet milijuna kuna, Stipančiću od četiri milijuna kuna, a Kroti od dva milijuna kuna. Svima su izrečene i mjere opreza zabrane kontakta s određenim svjedocima, a svi su, izuzev Zdravka Mamića, kojem sud prvo treba vratiti sedam milijuna kuna ranije položene jamčevine, kao jamstvo ponudili nekretnine. Konkretnije, on je ponudio kombinaciju gotova novca i nekretnine, a za njega je nekretninom spreman jamčiti Božidar Šikić, čovjek koji je svojedobno dao i 150.000 eura jamstva za Ivu Sanadera, kada je ovaj prvi put bio u istražnom zatvoru zbog Fimi medije. Na ovakvu odluku sutkinje istrage žalili su se svi; USKOK zbog Vrbanovićeva puštanja na slobodu odmah nakon istražnog ročišta te na zamjenu istražnog zatvora jamstvom, dok su se obrane, neslužbeno se doznaje, žalile zbog visine jamstava. O tim će žalbama danas odlučivati izvanraspravno vijeće, a ako odluka sutkinje istrage bude potvrđena, Mamići i ostali izaći će iz Remetinca čim sud upiše hipoteke na ponuđene nekretnine, što bi moglo potrajati dan-dva. Ne smije komunicirati Ukine li izvanraspravno vijeće odluku sutkinje istrage i vrati joj je na ponovno odlučivanje, to će značiti da će Mamić i ostali još neko vrijeme provesti u Remetincu. Najzanimljivije u cijeloj priči bit će ako odluka sutkinje istrage bude potvrđena i u odnosu na mjere opreza, s obzirom na to da je Zdravku Mamiću zabranjen kontakt sa Zoranom Mamićem, Mirkom Barišićem, Tomislavom Svetinom, ali i Antom Ćorićem, mladom nezadovoljnom Dinamovom zvijezdom. S obzirom na te zabrane, ako ta odluka postane pravomoćna, bit će zanimljivo vidjeti kako će Mamić kao prvi čovjek Dinama funkcionirati u situaciji u kojoj ne smije razgovarati ni s trenerom ni s ljudima iz uprave. >> Mamić iz Dinama izvukao milijune? Evo kako su u tome sudjelovale offshore kompanije 