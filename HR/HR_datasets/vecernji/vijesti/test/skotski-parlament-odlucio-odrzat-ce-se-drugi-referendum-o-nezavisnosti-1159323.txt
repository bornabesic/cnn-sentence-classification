Škotski parlament danas je, dan prije službenog pokretanja Brexita, podupro zahtjev premijerke Nicole Sturgeon da od Londona zatraži organiziranje novog referenduma o neovisnosti.  Sa 69 glasova za i 59 protiv zastupnici pokrajinskog parlamenta su škotskoj premijerki Nicoli Sturgeon dali mandat da od britanske premijerke Therese May i britanskog parlamenta zatraži održavanje drugog referenduma o neovisnosti nakon prvoga iz 2014., na kojem su se birači izjasnili protiv. U pokrajinskom parlamentu većinu čine pristaše neovisnosti Škotske nacionalne stranke (SNP). Premijerka Sturgeon, ujedno čelnica SNP-a, od pokrajinskog parlamenta zatražila je da odobri njezin plan nakon što je istaknula da njezini pokušaji postizanja kompromisa s britanskom premijerkom May o britanskom izlasku iz Europske unije nisu urodili plodom. Prema izglasanom prijedlogu škotskog parlamenta izjašnjavanje o neovisnosti trebalo bi se održati u jesen 2018. ili u proljeće 2019. Nicola Sturgeon sada treba dobiti pristanak premijerke May i Westminstera za raspisivanje novog referenduma.  Glasanje je bilo predviđeno za prošli tjedan, u srijedu, no sjednica je bila prekinuta nakon terorističkog napada na Westminster u Londonu. Današnje glasanje dogodilo se dan prije službenog pokretanja Brexita u srijedu kada će premijerka May aktivirati članak 50. Lisabonskog ugovora. Bez Brexita, za koji je glasalo  52 posto Britanaca, ali ga je odbacilo  62 posto škotskih birača, škotska premijerka Sturgeon ne bi tako rano zatražila organiziranje novog izjašnjavanja o samoodređenju, tri godine nakon prvoga na kojem su zagovornici neovisnosti izgubili (55 : 45 posto) "Okolnosti su se promijenile s Brexitom", rekla je Sturgeon koja želi da Škotska nastaviti barem biti dio zajedničkog tržišta EU. Ona se nada održati referendum krajem 2018. ili početkom 2019., a to znači prije završetka pregovorai o izalsku Ujedinjenog Kraljevstva iz Europske unije. >> Saveznik Angele Merkel: Neovisna Škotska bila bi dobrodošla u EU >> Španjolski premijer jasno poručio škotskoj premijerki: Ako Velika Britanija ode, odlazi i Škotska 