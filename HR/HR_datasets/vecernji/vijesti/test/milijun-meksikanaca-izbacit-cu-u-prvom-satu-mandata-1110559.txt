Svojim šokantnim nastupom republikanski predsjednički kandidat pokazao je da ne odustaje od politike koju je zacrtao na samom početku Dugoočekivani govor Donalda Trumpa o njegovoj politici prema imigrantima nije ispunio očekivanja onih koji su predviđali da će se u službenoj predizbornoj kampanji ipak pojaviti drukčiji, normalniji Trump. Čak i konzervativni komentatori koji su očekivali da će on u ublažiti stajališta o ilegalnim imigrantima ostali su u šoku zato što je on u ovom segmentu dodatno zaoštrio svoju politiku. U svome govoru u Phoenixu u Arizoni obećao je da će u prvim satima nakon što preuzme dužnost predsjednika deportirati većinu imigranata te da će ustrojiti posebne naoružane snage koje će pronalaziti imigrante i deportirati ih preko granice. Washington Post je izračunao da bi samo u prvom, hitnom valu deportacija iz zemlje bilo izbačeno oko šest milijuna ilegalnih imigranata. – Nakon moga prvoga dana u Bijeloj kući tih ljudi u našoj zemlji više neće biti, a to se osobito odnosi na gotovo dva milijuna njih koji su počinili zločine. Obećavam vam da ću vam vratiti natrag našu zemlju – kazao je Trump. U spektakularnoj srcedrapateljnoj priredbi koji je izveo na pozornici on je doveo majke bijele djece koju su navodno ubili ilegalni imigranti. Nazvao ih je majkama anđela i izljubio ih je jednu po jednu obećavši da se takvi zločini više nikada neće događati. Pozornost je privukla njegova izjava da će na granici s Meksikom dugoj više od 3000 kilometara sagraditi veliki zid. – Bit će to visoki zid s visokim kulama u kojima će neprekidno boraviti stražari. Zid će cijelom dužinom biti opremljen izuzetno osjetljivim senzorima, a Meksiko će u stopostotno iznosu platiti gradnju toga zida. Platit će iako još ne znaju da će to učiniti – urlao je Trump. Samo nekoliko sati prije ovog govora Trump se zaputio u Ciudad de Mexico gdje je razgovarao s tamošnjim predsjednikom Enriqueom Peñom Nietom. Tijekom razgovora čak je hvalio meksičke imigrante kao poštene ljude i dobre radnike. Trump se tijekom ovoga posjeta pretvorio u pravog diplomata koji je nakon razgovora kazao kako se sve odvijalo u prijateljskoj i konstruktivnoj atmosferi. No meksički predsjednik znao je da je riječ o vuku u janjećoj koži pa je kazao da je Trump ogromna ugroza meksičke nacionalne sigurnosti. Samo nekoliko sati kasnije pokazalo se da je bio potpuno u pravu.  >> Trump u Meksiku rekao da će izgraditi zid, predsjednik poručio da ga oni neće platiti 