Premijer Andrej Plenković u četvrtak je na sjednici Vlade naložio tajnici Vlade da pripremi odluku o razrješenju trojice Mostova ministara – Vlahe Orepića, Slavena Dobrovića i Ante Šprlje, nakon što su glasovali protiv prijedloga da Vlada odbije zahtjev SDP-a za pokretanjem povjerenja ministru financija Zdravku Mariću. Plenković je prije glasovanja kazao kako je Vladin stav jasan te da odbacuje navode iz SDP-ova prijedloga za pokretanjem pitanja povjerenja Mariću, no prilikom glasovanja protiv je bilo troje Mostovih ministara. Plenković je nakon toga zatražio od tajnice da pripremi odluku o njihovu razrješenju. 'Lakrdija i sramota' SDP-ovci očekuju da premijer Plenković sada raspiše izbore. Od početka je, kažu, jasno da je ovo nestabilna Vlada. – Ovo je lakrdija i sramota – smatra SDP-ov Siniša Hajdaš Dončić te je podsjetio na sličan scenarij i u prošloj Vladi. – Ovdje su prevladali partikularni interesi – drži Hajdaš, a da SDP neće ići ni u kakva preslagivanja, istaknuo je šef SDP-a Davor Bernardić:  – Povjerenje je očito izgubljeno. SDP je spreman u svakom trenutku preuzeti odgovornost za Hrvatsku, kao što smo znali dvaput čupati Hrvatsku iz ekonomske krize u kojoj ju je ostavljao HDZ. Samo građani mogu dati stabilnost Hrvatskoj.  Što se tiče preslagivanja, sam predsjednik Vlade mora pokazati ima li parlamentarnu većinu. Ako nema, mora raspisati izbore. SDP nema namjeru ići u preslagivanje Vlade – poručio je Bernardić. I HNS-ov Goran Beus Richembergh poručio je da ni HNS neće sudjelovati u preslagivanju Vlade. – Ponovno smo taoci kaotične situacije između HDZ-a i Mosta, Titanik Vlada udarila je u najveću santu do sada i teško da će ovo preživjeti. Međutim, kao što je poznato, Vlada vlada dok ima podršku najmanje 76 ruku u Saboru. Vrlo skoro vidjet ćemo ima li je, a što se tiče HNS-a, mi nećemo prihvatiti nikakvu ideju o preslagivanju, Vlada koja nema potporu Sabora, mora se povući, a jedini izlaz iz te situacije novi su izbori – kaže Beus Richembergh. Što se tiče pitanja na kojem je Vlada pukla, podsjeća, ministar Marić nema potporu liberala i taj stav se neće promijeniti. – HDZ sad ima veliku odgovornost da dođe pred Sabor, obrazloži svoje poteze i provjeri podržava li ga veći dio zastupnika ili se određuju novi izbori.  Teško mi je vjerovati da Plenković radi nešto što nije promislio, ali s obzirom na kapacitete ovih ministara i da su lokalni izboru tu, sve su karte otvorene i nije isključeno da nije predvidio baš sve što je možda trebao prije ovog poteza, ali to je, prije svega, njegov problem – zaključuje Beus Richembergh. Predsjednik Kluba zastupnika HDZ-a Branko Bačić zatražio je stanku u Saboru kako bi progovorio o postupku premijera. – Ni lokalni izbori ni rejting pojedine političke stranke neće nam biti ispred interesa Republike Hrvatske. I da bi Vlada te interese mogla provoditi i donositi gospodarske mjere, nužno je bilo jedinstvo u Vladi. Stoga, da bi se ti projekti mogli razvijati, a kada nema povjerenje svojih ministara, za te je ministre premijer zatražio razrješenje – poručio je Bačić. Ono što HDZ ne objašnjava jest tko sada čini Vladu jer je jasno da Most nakon ovoga više nije dio Vlade, a da HDZ bez nekih novih partnera nema potrebnu većinu. Krešo Beljak (HSS) rekao je da je više stranaka protiv, nego uz HDZ. – Građani su umorni od ovoga. Mislim da je više stranaka trenutačno protiv, nego uz HDZ-ovu većinu. Mislim da bismo trebali ići u preslagivanje, SDP – HSS – MOST i ostali koji smo protiv HDZ-a, rekao je predsjednik HSS-a. Javnosti se obratio i predsjednik HNS-a Ivan Vrdoljak te još jednom opovrgnuo nagađanja oko preslagivanja s HDZ-om. - Moram ponoviti po tisućiti put da nećemo sudjelovati u preslagivanju Vlade, rezolutno je započeo Vrdoljak. - Očekujemo od Plenkovića da potvrdi da ima parlamentarnu većinu bez Mosta jer se nalazimo u krizi. HNS ne priželjkuje parlamentarne izbore i to ne zato jer se bojimo, a mi ćemo svoju snagu pokazati na lokalnim izborima, već zato što 3. izbori u 18 mjeseci potpuno destabiliziraju sustav i ugrožavaju gospodarstvo, rekao je. - Ovo je drugi put da je čitava Hrvatska postala žrtvom koalicije kaosa HDZ-a i Mosta. U trenutku koji je bitan za Hrvatsku u kojem nam trebaju stabilnost i mir te neugrožavanje gospodarskog rasta i poboljšanja rejtinga, nastavio je čelnik HNS-a. - Vladu nacionalnog jedinstva smo spomenuli isključivo kao teorijsku opciju, ali ne kao opciju koju zazivamo. Ona je samo jedna od opcija.  - HNS ne želi nalikovati hijenama koje žele raskomadati neko meso, nego želimo dati doprinos jednom jasnom političkom porukom da su nam na prvom mjestu zemlja i ozbiljnost situacije, a vrijeme će pokazati kako će Plenkovic pokazati većinu u parlametnu koju je danas obećao, dodao je. - Ponavljam 1005. put, jer to prelazi granicu dobrog ukusa, nećemo sudjelovati u Vladi RH , završio je obraćanje Ivan Vrdoljak. 