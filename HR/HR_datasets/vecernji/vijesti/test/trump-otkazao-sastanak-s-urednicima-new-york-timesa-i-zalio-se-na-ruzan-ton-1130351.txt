Iako je izabrani američki predsjednik Donald Trump ranije na Twitteru objavio kako je otkazao sastanak s urednicima New York Timesa, taj sastanak ipak će se održati. Glasnogovornik Hope Hicks kazao je novinarima kako će Trump uskoro krenuti na sastanak. Ranije je objavljeno kako je Donald Trump iznenada otkazao sastanak dogovoren za utorak s urednicima dnevnika The New York Times koji je tijekom kampanje često kritizirao, a u poruci na Twitteru požalio se na "netočno izvještavanje" i "ružan ton". To se dogodilo dan nakon što se Trump u New Yorku sastao s televizijskim urednicima i novinarima. Trump je izvještavanje televizijskih kuća CNN-a i NBC-a o predizbornoj kampanji izdvojio kao nepošteno izvještavanje, navodi The Washington Post citirajući četiri sudionika sastanka. – Danas sam otkazao sastanak s urednicima New York Timesa jer su termini i uvjeti sastanka bili promijenjeni u zadnji trenutak. Nije lijepo – napisao je u poruci na Twitteru. – Možda će biti dogovoren novi sastanak s New York Timesom. U međuvremenu oni i dalje netočno izvještavaju o meni, u ružnome tonu! – napisao je Trump u drugoj poruci. >> Trump otkrio što će napraviti prvog dana predsjedničkog mandata 