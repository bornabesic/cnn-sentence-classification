Norveška Evangelička luteranska crkva koja okuplja najveći broj vjernika u toj skandinavskoj zemlji, uvela je u ponedjeljak liturgiju na kojoj će moći vjenčati osobe istog spola, nakon dugotrajnih podjela zbog tog pitanja. S 83 glasa 'za' i 29 'protiv', crkveni vrh je glasovao za novu liturgiju koja će se zajedno s postojećom primjenjivati od 1. veljače. Svaki pastor će samostalno moći odlučiti hoće li vjenčati takav par. Odluka je nastavak prošlogodišnje sinode na kojoj su biskupi te Crkve odobrili vjenčanje osoba istog spola. "Ovo je dan kad su molitva i san postali stvarnost", izrazio je zadovoljstvo čelnik - i sam homoseksualac - liberalnog krila Luteranske crkve Gard Sandaker Nilsen, a prenosi agencija NTB. Švedska, danska, ali i francuska Protestantska crkva već su odobrile takva vjenčanja. Pitanje već desetljećima dijeli Crkvu u Norveškoj koja je od 1. siječnja službeno odijeljena od države, ali je i dalje najveća vjerska zajednica u zemlji: 72,9 posto Novežana joj je pripadalo 2015. Kao i njezini nordijski susjedi, Norveška je europska predvodnica u zaštiti homoseksulnih prava. Građanski brak i posvajanje ondje su odobreni 2009., a Crkva odobrava i ređenje homoseksualaca. 