Bivša parlamentarka ima 60 godina još pleše i pjeva gologruda, a želi postati gradonačelnicom Monze, mjesta pokraj Milana u kojem sada živi. Ilona Staller, poznatija kao Cicciolina, bila je prva pornozvijezda izabrana u jedan parlament, dakako onaj talijanski. Kada 26. studenoga ove godine proslavi svoj 60.  rođendan, počet će dobivati parlamentarnu mirovinu, odnosno 3000 eura za proveden jedan mandat od pet godina u parlamentarnim klupama. Upravo zbog toga što je na popisu "čudnih“ parlamentaraca koji će primati mirovinu za svoj, pa i jednodnevni, boravak u parlamentu, Cicciolina je ponovno izazvala zanimanje medija. U tjedniku Oggi pornozvijezda najavljuje da namjerava osnovati stranku i kandidirati se za gradonačelnicu Monze. – Namjeravamo osnovati stranku tipa optimist-futurist. Dosta je bilo stranaka koje misle samo na sebe, usmjerenog glasovanja, korupcije i jamčenja dobivanja poslova – kazala je Cicciolina. Dakle, svoj povratak u politiku najavljuje osnivanjem stranke poštenih i ostvarivanjem svoga davnog sna, odnosno preuzimanjem gradonačelničke pozicije u Monzi. – Učinila bih od Monze uzbudljiv grad. Za to postoji potencijal. Kraljevsku vilu (Villa Reale) pretvorila bih u luksuznu kockarnicu na kojoj  bi općina zarađivala – objašnjava Cicciolina svoje planove za grad koji je poznat po automobilskoj pisti i utrkama formule jedan. Cicciolina je, podsjetimo, bila u talijanskom parlamentu od 1987. do 1992. Izabrana je na listama Radikalne stranke Marca Pannelle, koji je, kandidirajući je, htio uzdrmati politiku. Na listi radikala bila je tek na 49. mjestu, ali je dobila najviše glasova poslije Marca Pannelle, odnosno oko 20.000. Sada kaže da su je Talijani voljeli i zato su je izabrali.  U parlament je iz svoga stana u Ulici Cassia u Rimu odlazila svojim automobilom, dakle bez službenog vozila i vozača. Od plaće koju je dobivala kao parlamentarka čak je 60 posto trebala davati stranci. Običaj je u Italiji, posebno stranaka ljevice, da parlamentarci izabrani na njihovim listama daju veliki dio plaće u stranačku blagajnu. Ostajalo joj je, kaže, oko tri milijuna tadašnjih lira od kojih je gotovo polovicu trošila na odvjetnika koji joj je pripremao nacrte zakona koje je zatim predlagala u parlamentu. – Predložila sam 20-ak zakona, među kojima i one za uvođenje školske nastave o seksu, poreza na zagađivanje s automobilima, ukidanje upotrebe krzna, a kada sam održala govor protiv nasilja nad ženama, zapljeskala mi je i Nilde Iotti (čuvena članica talijanske KP i tadašnja predsjednica Zastupničkog doma, op.a.) – kaže Cicciolina. Iako ima šest desetljeća iza sebe, ta Mađarica koja je došla u Italiju i postala pornozvijezda, još uvijek nastupa gologruda, na primjer u noćnom klubu u Chietiju. – Pjevam i plešem gologruda. To si mogu priuštiti – kazala je Cicciolina i novinarki Oggija pokazala grudi podigavši si majicu. Priznala je da su umjetne, ali su načinjene prije 18 godina, odnosno nakon što je prestala dojiti sina Ludwiga. Bila je u braku s kiparom Jeffom Koonsom s kojim se zatim parničila oko toga kome će pripasti sin Ludwig. Sada živi s odvjetnikom Locom di Carlom, koji je 25 godina mlađi od nje i koji je zastupa u raznim procesima. – Od kada se on brine o mojim sudskim problemima, dobivam sve parnice – kaže Cicciolina koja je u mnogim zemljama pozivana na sudjelovanja u TV-emisijama kao što su “Farma”, “Ples sa zvijezdama” itd. 