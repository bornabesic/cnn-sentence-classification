Predsjednik HNS-a Ivan Vrdoljak izjavio je u ponedjeljak u Trakošćanu kako ministar financija Zdravko Marić i cijela Vlada moraju otići, dok je za izjavu Mostova glavnog tajnika Nikole Grmoje da se dogovara suradnja HNS-a i HDZ-a rekao kako iza nje stoji čelnica inicijative "U ime obitelji" Željka Markić, koja se "uključila u kampanju Mosta".  "Moje informacije govore da se kampanju Mosta uključila Željka Markić, koja mene osobno jako ne voli i to me ne čudi. Ne trebamo se u ovo vrijeme koristiti lažima i objedama. Ja sam nekoliko puta zadnjih dana pozvao na pristojnost. Građani žele pristojnu i odgovornu politiku, jednu tolerantnu Hrvatsku koja donosi rezultat",  kazao je Vrdoljak.  Ocijenio je kako su Grmoja, čelnik Mosta Božo Petrov i "cijela svita Mosta" pod patronatom Željke Markić "i svih Grozdova i Hrastova", ali da "ne mogu donijeti takvu politiku".  Najavio je kako će HNS svaki put glasati protiv toga da dužnosnici Hrvatske budu članovi Mosta, ili pak HDZ-a, te će u tom smislu glasati protiv ministara iz HDZ-ove Vlade, kao i predsjednika Sabora Bože Petrova, "jer su oni zajedno zaustavili kurikularnu reformu iz ideoloških razloga, te usporili bolju budućnost i obrazovni sustav Hrvatske". Petrov je mijenjao sistematizaciju za svoga kuma, zar bih ja trebao podržati njega, Grmoju i Markić?  "Božo Petrov je mijenjao sistematizaciju u gradskim vodama za svoga kuma. Pa zar bih ja trebao Željku Markić, Božu Petrova i Nikolu Grmoju podržavati? Nikada neću, kao ni Marića i Martinu Dalić", istaknuo je Vrdoljak.   Vezano za mogućnost suradnje i koaliranja s HDZ-om naglasio je da HNS u 27 godina hrvatske samostalnosti nikada nije bio u koaliciji s tom strankom, a Most je dva puta u zadnjih godinu dana.  Naglasio je kako nikada neće biti ni suradnje HNS-a i Mosta. "Mi s Mostom nećemo nikada koalirati. Zašto SDP podržava Božu Petrova, pitajte njih. Tko iz SDP -a želi da klerik kojeg savjetuju Željka Markić i slični bude na mjestu predsjednika Sabora? Ja to ne želim", poručio je čelnik HNS-a. Dodao je kako mu nije poznato što se dogodilo HDZ-u "da se opametio što se tiče suradnje sa Mostom", ali da se "nije opametio prema svojima".  Obraćanje novinarima završio  je porukom da Marić i čitava Vlada moraju otići. Pred RH ogroman posao za veće plaće radnika i pristojan život  Vezano za Međunarodni praznik rada 1. svibnja i položaj hrvatskog radnika, Vrdoljak je rekao kako je pred Hrvatskom ogroman posao, koji bi trebao dovesti do povećanja plaće da ljudi mogu imati pristojan život u Hrvatskoj.   "Da li kroz porezne politike, da li kroz potpore strateških industrija... ova država mora brinuti da se povećaju plaće. Kada se povećaju plaće, onda će zadovoljstvo naših građana biti veće", kazao je. 