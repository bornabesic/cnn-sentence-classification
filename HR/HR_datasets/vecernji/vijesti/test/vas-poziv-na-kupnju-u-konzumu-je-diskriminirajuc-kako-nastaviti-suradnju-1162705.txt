Prokuristica Kraša Marica Vidaković našla se na meti Udruženja hrvatskih trgovaca Grupe NTL i Ultra gros zbog izjave koju je dala nakon sastanka dobavljača s jedne strane i premijera Andreja Plenkovića i Vladina povjerenika Ante Ramljaka s druge strane. Vidaković je tada, između ostalog, kazala kako će pozvati zaposlenike da kupuju u Konzumu. – Danas smo se dogovorili da ćemo pustiti protok roba, da ćemo napuniti dućane i da ćemo pozvati isto tako sve zaposlenike da kupuju u Konzumu kako bismo omogućili sustavu da što više generira novi novac i da počne servisirati svoje dospjele obveze – kazala je Vidaković nakon sastanka u ponedjeljak. Udruženje hrvatskih trgovaca Grupe NTL i Ultra gros u otvorenom pismu navodi kako smatra da je ovaj poziv "izrazito diskriminirajući". Navode i kako ih ovakvo preferiranje jednog trgovca dovodi u tržišno nepovoljnu situaciju te se pitaju kako u ovim okolnostima nastaviti suradnju. "Poštovana gospođo Vidaković, Vezano uz Vaše obraćanje javnosti u kojem otvoreno pozivate svoje zaposlenike, a indirektno i ostale potrošače da kupuju u trgovinama Konzuma, udruženja hrvatskih trgovaca NTL i Ultra gros obraćaju Vam se zajednički ovim pismom. U svom nastupu istaknuli ste da Vaš stav dijele i ostali dobavljači koje zastupate. Radi našeg interesa, a i interesa šire javnosti, zanima nas koji su to još dobavljači osim Kraša? Kao odgovorni trgovci i razumni ljudi, naravno i sami podržavamo restrukturiranje i oporavak Agrokora, ali Vaš poziv na potrošnju u Konzumu smatramo izrazito diskriminirajućim postupkom kojim nama i ostalim trgovcima u Hrvatskoj ugrožavate jednakopravan položaj na tržištu zajamčen Ustavom. Bez obzira na složenost situacije u kojoj ste se našli u Vašim poslovnim odnosima s Konzumom, a koja je rezultat Vaših poslovnih odluka, navedenu izjavu smatramo izuzetno nekorektnom i neprihvatljivom, poglavito ako se uzme o obzir da ostale trgovačke kuće čine cca. 70% hrvatske maloprodaje. Među navedene spadaju i članice NTL-a i Ultra gros grupacije, također hrvatski trgovci koji s više od 9,5 milijardi kuna prihoda, 14.000 zaposlenih i više od 2800 prodajnih mjesta, u cijeloj Hrvatskoj, čine oko  20% ukupne maloprodaje. Naglašavamo da sve obveze prema Krašu, državi i ostalim dobavljačima izvršavamo pravovremeno i u cijelosti . Trebamo li možda prestati plaćati kupljenu robu pa da pozovete kupce i u naše trgovine? Vaše preferiranje samo jednog trgovca u Hrvatskoj dovodi nas u tržišno nepovoljnu situaciju u kojoj je definiranje i dostizanje godišnjih ciljeva upitno. Radi navedenog očekujemo Vaš odgovor na pitanje kako u ovim okolnostima nastaviti suradnju u tekućoj poslovnoj godini?" stoji u otvorenom pismu koje potpisuju Martin Evačić, direktor NTL-a, i Marjo Jukić, direktor Ultra grosa. >> Dobavljači: Reći ćemo radnicima da kupuju u Konzumu jer sustavu treba svježi novac >> Petrov tvrdi: Uspjeli smo reagirati na vrijeme. Dobavljači će dobiti financijska sredstva, radnici plaće, a Todorića nema u Agrokoru 