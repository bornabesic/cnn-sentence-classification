Među najzadovoljnijim korisnicima državnog proračuna mogu, naposljetku, biti i hrvatski branitelji: Vlada Andreja Plenkovića dat će im prednost nad drugima u značajnom iznosu od 150 milijuna kuna. Naime, s povećanjem proračuna od 17,56 posto, na 1,02 milijarde kuna, zahvaljujući provedbi novog zakona, Ministarstvo hrvatskih branitelja na značajnom je dobitku. Povratak opskrbnina Pritom treba naglasiti da ovaj iznos ne uključuje sredstva za opskrbnine koja se trenutačno kao dio zajamčene minimalne naknade planiraju na pozicijama Ministarstva za demografiju, obitelj, mlade i socijalnu politiku te sredstva za udžbenike za djecu hrvatskih branitelja koja su planirana na pozicijama Ministarstva znanosti i obrazovanja. Stoga smo upitali ministra Tomu Medveda, koji se gorljivo borio i izborio značajna sredstva u svom resoru, u koje će segmente skrbi o braniteljima investirati ovaj novac. – Težišno investiramo u zdravstvena, stambena i statusna pitanja branitelja. Dakle, prije svega ulažemo u Nacionalnu strategiju za zaštitu i očuvanje zdravlja jer smo uočili veliki pobol i smrtnost hrvatskih branitelja. Godišnje ih umire oko 2500, prepune su ih bolnice. Također, prevelik je broj neriješenih problema stambenog zbrinjavanja, imamo oko 13.000 zahtjeva pa i to želimo pojačati – otkriva ministar Medved. Osim što će sva do jučer disperzirana statusna i materijalna prava branitelja biti objedinjena u jednom zakonu, stižu i nove mjere poput ukidanja roka u kojemu branitelji mogu stjecati nova prava. Primjerice, nakon deset godina vraća se mogućnost priznavanja statusa oboljelih od PTSP-a, što je ukinuto 2006. godine. – Vremenski rok za stjecanje statusa branitelja ili invalida po osnovi bolesti je neprihvatljiv jer je općepoznato i dokazano da se bolest, kao posljedica sudjelovanja u Domovinskom ratu, može pojaviti i dugi niz godina nakon rata – kaže ministar Medved. ‘Vidljivi’ kroz zapošljavanje Ni u jednom dosadašnjem zakonu o pravima branitelja i članova njihovih obitelji nisu bili prepoznati branitelji koji nemaju status hrvatskog ratnog vojnog invalida (HRVI). Oko 73 tisuće korisnika je mirovina iz Domovinskog rata, među njima i obitelji poginulih, nestalih i HRVI. Međutim, više od 400 tisuća branitelja koji dosad nisu bili prepoznati u zakonu sada postaju “vidljivi” kroz mjere zapošljavanja ili samozapošljavanja. Ministar najavljuje i kaznene odredbe za poslodavce koji ne poštuju prioritet za zapošljavanje branitelja ili djece poginulih branitelja. Usvajanjem zakona preostaje tek vidjeti kako će se regulirati statusna pitanja pripadnika HVO-a, zasad tek kaže da će se njihov status djelomično rješavati u Hrvatskoj, a djelomično dopunom prijedloga sporazuma s BiH koji već egzistira. Zakonu, prije izglasavanja u Saboru, još prethodi i javna rasprava koja se očekuje u prosincu. >> Imenovanje Gotovine poruka je i braniteljima i tužiteljima: 'To je priznanje za kalvariju koju je proživio u Haagu' 