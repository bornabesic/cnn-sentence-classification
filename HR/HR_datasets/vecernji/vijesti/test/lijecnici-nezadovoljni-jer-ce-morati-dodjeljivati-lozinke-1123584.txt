Mobilni portal koji će omogućiti komunikaciju pacijenata s liječnicima putem mobilnog telefona spreman je za puštanje u rad, no o točnom datumu početka njegova rada HZZO će pravovremeno izvijestiti javnost. Poručili su to jučer iz nacionalne osiguravateljske kuće. S pomoću aplikacije za mobilne uređaje bit će moguće naručivanje u ordinacije obiteljske medicine, slanje zamolbe za obnovu kronične terapije, a bit će moguće poslati i zamolbu za neke uobičajene administrativne dokumente, primjerice doznake. Sigurno komuniciranje Novi će mobilni portal predstaviti, po svemu sudeći, za nekoliko dana. Pacijentima će pristup omogućiti njihov izabrani liječnik kod kojeg će dobiti lozinku za ulaz u mobilni portal. Riječ je o sigurnom komunikacijskom kanalu, a komunikacija će se automatski evidentirati u kartonu pacijenta. Ideju mobilne aplikacije doktori smatraju dobrom jer će pacijentima omogućiti siguran način komunikacije s obiteljskim doktorom, za razliku od e-maila ili SMS-a. Ipak, nisu sretni što su oni zaduženi za dodjelu lozinke pacijentima jer oni će tražiti dodatna objašnjenja, a to će oduzimati vrijeme koje valja posvetiti liječenju. – Liječniku i medicinskoj sestri potrebno je vrijeme za upoznavanje pacijenta s mobilnom aplikacijom, davanje zaporke i potpisivanje ugovora s pacijentom o korištenju mobilne aplikacije. Upitna je informatička pismenost stanovništva te posjedovanje i korištenje pametnog telefona, što nije jednako u cijeloj Hrvatskoj. Drugi je problem što trenutačno svi računalni programi s kojima radimo ne podržavaju tu aplikaciju iako se na tome radi – kaže dr. Vikica Krolo, čelnica Koordinacije hrvatske obiteljske medicine. Naglašava i da pacijent odgovor ne može očekivati odmah, već u roku od 48 sati radnim danom. Neki od 50 liječnika koji su sudjelovali u pilot-projektu mobilnog portala kažu da bi HZZO trebao detaljno upoznati pacijente s novom uslugom, a ne prepustiti to liječnicima. – Pacijenti su mi znali pružiti svoj mobitel i reći: “Ja nemam pojma, pokažite mi kako se to radi!” Bilo bi dobro da HZZO stavi neki filmić na svoje stranice s detaljnim uputama – rekla nam je jedna liječnica obiteljske medicine. U HZZO-u kažu kako bi zasad mobilnu aplikaciju moglo koristiti oko 1,5 milijuna osiguranika HZZO-a, a naknadno će biti dostupna svima. Portal za pacijente Ono što je pacijentima već dostupno od 20. rujna, to je Portal za pacijente (Portal zdravlja) u koji se pak ulazi kroz sustav e-Građani. Građani kroz njega mogu vidjeti svoje propisane i preuzete lijekove u ljekarnama te nalaze i otpusna pisma iz bolnica i ustanova specijalističko-konzilijarne zdravstvene zaštite (SKZZ). U nešto više od mjesec dana, koliko je Portal za pacijente dostupan, pristupilo mu je samo oko 2500 građana. HZZO poziva svoje osiguranike da iskoriste ovu mogućnost te kroz sustav e-Građani pristupe portalu i prate svoje medicinske podatke. Portal zdravlja omogućuje građanima da izabranim liječnicima primarne zdravstvene zaštite (obiteljski, stomatolozi, ginekolozi i pedijatri) dopuste ili zabrane pristup podacima. Također omogućuje uvid u to tko je pregledavao, kada i koje podatke, a svi podaci nalaze se u sigurnom i višestruko zaštićenom sustavu te nisu javno dostupni. >> Reportaža iz najveće rađaonice u zemlji: Porođaja manje, a rodilje starije 