Predsjednik Vlade Andrej Plenković ujutro je u povodu 25. obljetnica međunarodnog priznanja Republike Hrvatske položio vijence na Oltar domovine na Medvedgradu te na Mirogoju, istaknuvši zahvalnost svima koji su dali život za neovisnu i međunarodno priznatu Hrvatsku te prvom hrvatskom predsjedniku Franji  Tuđmanu na vizionarskoj politici.  "Velika mi je čast bila danas položiti vijenac na Oltar domovine u spomen svih hrvatskih branitelja, svih koji su dali život za slobodu neovisne Hrvatske i međunarodno priznate Hrvatske. Zahvala i vizionarskoj državničkoj politici prvog hrvatskog predsjednika dr. Franje Tuđmana, koji je u izrazito nepovoljnim i kompliciranim međunarodnim odnosima iznašao sa svojim suradnicima prije više od 25 godina pravi način da dođemo do međunarodog priznanja tadašnjih 12 članica Europske zajednice," izjavio je premijer Plenković Hrvatskoj televiziji na Medvedgradu. Rekao je kako i činjenica da se upravo taj trenutak obilježava kao Dan međunarodog priznanja potvrđuje da je Hrvatska uvijek težila europskim vrijednostima, standardima i onom dijelu svijeta i Europe kojoj pripada.  