Vodstvo SDP-a danas počinje razgovore s potencijalnim članovima stranačkih savjeta i senata, koji bi, kao savjetodavna tijela unutar SDP-a, trebali biti formirani oko Nove godine. Predsjednik stranke Davor Bernardić u iduća dva do tri tjedna obavljat će razgovore o formiranju novog stranačkog tijela - Senata, te stručnih i središnjeg savjeta koji nisu sazvani od kraja 2011. godine, doznaje se u Predsjedništvu stranke. Senat kao novo stranačko tijelo imao bi savjetodavnu ulogu i okupljao prepoznatljive članove SDP-a, od osnutka stranke 1990. do danas.  U tom kontekstu spominju se imena bivših ministara iz vremena Ivice Račana poput Željke Antunović, Antuna Vujića i Davorka Vidovića. U stranci kažu da će u Senat biti pozvani i neki lijevi intelektualci bliski SDP-u, te se u tom smislu spominje Vjerana Zuppu i Ivu Šlausa. Očekuje se da će u Senat ući i neki bivši SDP-ovi gradonačelnici, načelnici i župani, koji bi stranci mogli pomoći svojim iskustvom. Senat će savjetovati prvenstveno predsjednika i predsjedništvo stranke. Ideju o osnivanju tog novog stranačkog tijela proteklih su dana podržali  Glavni odbor i  Klub zastupnika SDP-a. Do Nove godine razgovarat će se i s potencijalnim članovima stručnih savjeta koji izrađuju javne politike iz pojedinih sektora - od kulture i medija do gospodarstva. U stranci kažu da nemaju namjeru formirati 'vladu u sjeni', ali i da će se pojedine javne politike dograđivati ili ponovno kreirati. Za svaku javnu politiku planiraju četiri do pet komunikatora. Ponovno će se birati predsjednici stručnih savjeta, ali i središnjeg savjeta, koji je dosad vodio Antun Vujić. S potencijalnim članovima razgovarat će se u četiri oka i izložiti im program stranke, no nije predviđen nikakav formalni sastanak, kažu u stranci. >> SDP će rušiti ministra Pavu Barišića: ovo su 2 ključna razloga 