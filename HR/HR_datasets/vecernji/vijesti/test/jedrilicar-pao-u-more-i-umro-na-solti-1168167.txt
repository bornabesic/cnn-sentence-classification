U nedjelju je tijekom regate u akvatoriju otoka Šolte s jedrilice pao jedriličar i umro, potvrdila je splitska policija. U 14.50 sati jedan od sudionika regate je s jedrilice pao u more. Ostali sudionici regate su muškarca odmah izvadili iz mora i pokušali reanimirati te ga zatim gumenjakom prevezli na kopno, gdje mu se dalje pružala pomoć, no bez rezultata. Za sada se ne zna identitet stradalog muškarca, a policija je počela očevid kako bi utvrdila sve okolnosti događaja. Neslužbeno se doznaje da je riječ o privatnoj regati u kojoj sudjeluju gosti šoltanskih apartmana i hotela, te da se pretpostavlja kako je jedriličara imao srčani udar. Tijelo stradalog je prevezeno na Patologiju KBC- a Split, kako bi se utvrdio točan uzrok smrti. 