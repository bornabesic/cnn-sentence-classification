Ministar Predrag Šustar treba podnijeti ostavku, rekla je SDP-ovka Sabina Glasovac, potpredsjednica saborskog Odbora za obrazovanje, znanost i kulturu, komentirajući ostavke koje su danas podnijeli voditelj stručne radne skupine za provedbu cjelovite kurikularne reforme Boris Jokić i njegov stručni tim. Glasovac je rekla da se Šustar brani šutnjom te da je samo formalni ministar, poručujući također da će ova "nesposobna Vlada" uskoro prepustiti kormilo upravljanja državom. Sabina Glasovac nazvala je ovo tužnim danom i zahvalila se svim članovima ekspertne radne skupine, suradnicima, učiteljima i podupirateljima kurikularne reforme. – Unijeli su jako mnogo energije, znanja, stručnosti, pa čak i svojih financijskih sredstava kako bi pokrenuli projekt i pokazali da hrvatsko društvo može bolje – rekla je Glasovac, dodajući da je emotivna u ovom trenutku. – Nakon dugo vremena u Hrvatskoj se stvorila grupa ljudi koja je probudila nadu, nadu da Hrvatska može bolje, da sustav može doživjeti tako nužne promjene – rekla je Glasovac. – Moram reći da im Hrvatska duguje. Nažalost, mjesecima svjedočimo izostanku podrške vladajuće koalicije nastavku provedbe reforme. Podrška je postajala, ali nikad nije izišla iz sfere deklarativne podrške –- rekla je Glasovac. Glasovac je rekla da su u SDP-u započeli projekt, ali da su ga lišili utjecaja politike, ideologije i pritiska. – Sve vrijeme podržavali smo ovaj projekt i toga se ne sramimo, možemo biti ponosni – rekla je Glasovac, dodajući da takozvana reformska Vlada nije prepoznala nacionalni interes u ovoj reformi, za koju je rekla da je jedina ozbiljna reforma koju su mogli nastaviti jer svojih nemaju. – Nekima očito nije u interesu stručna reforma koja u svom središtu ima interes učenika, koja želi dugoročno raditi na napretku Hrvatske. Neki su je očito zamislili na način da bude politička i instrument nametanja određenih ideologija i svjetonazora, a to ne želi nijedan roditelj u ovoj zemlji – rekla je Glasovac. Mislim da je sada sasvim jasno da u ovoj Vladi nema ni 'r' od reformi! Najopsežniji reformski proces u Hrvatskoj, koji podupiru sindikati, struka, gospodarstvo, javnost, upravo je zaustavljen kako bi se mogao prilagoditi komesarima ćudoređa Iličiću, Markićki i njima sličnima! Nevjerojatna je ravnodušnost resornog ministra Šustara kojemu bi reforma školstva trebala biti fokus rada! Pozivam ga da odstupi jer je ovo njegov poraz, poraz njegova ministarstva, ali i Hrvatske! Šustar, ostavka! – rekao je ranije SDP-ov zastupnik Domagoj Hajduković. Stranka Pametno najoštrije se protivi zaustavljanju cjelovite kurikularne reforme od vladajuće koalicije te traži neodgodivu i neopozivu ostavku ministra Predraga Šustara, cijele Vlade, ali i saborskih zastupnika, posebice gospođe Rusak, koji su doveli do ostavke ekspertne radne skupine. "Otkako su na vlasti, svi oni uništavaju nam sadašnjost, a ne smijemo dopustiti da nam unište i budućnost. Glavni prioriteti svakog modernog društva su obrazovanje, obrazovanje i obrazovanje. Zato je ovo što se događa Hrvatskoj jedna od najvećih katastrofa od uspostavljanja samostalne države. Perfidno je zaustavljena cjelovita kurikularna reforma, najvažnija od svih reformi koje su ikad planirane i započete u Hrvatskoj – naglasio je Ivica Puljak, tajnik stranke Pametno, te dodao: "Jedno su govorili u javnosti, a drugo radili u pozadini. Zato pozivamo sve građane na otpor ovoj politici koja cijelo naše društvo vodi direktno u srednji vijek. Oni žele zaustaviti našu djecu u gradnji budućnosti s naprednim zemljama svijeta i mi im to ne smijemo dopustiti." "Upravo je vladajuća koalicija, u kojoj su najodgovorniji HDZ i MOST, zaustavila hrvatsku budućnost", naglasio je. "To je najgore što se može dogoditi jednoj zemlji, a oni su je proveli u djelo. Svoj naum da će zaustaviti kurikularnu reformu, koji su objavili u programu Vlade, proveli su na najlicemjerniji i najpodliji način. Uplašeni reakcijom javnosti, zaustavljanje reforme tada su zatajili, dok su i dalje nastavili raditi na svojem podlom naumu. Pa su prvo odgodili eksperimentalnu provedbu reforme, zatim su iz europskih fondova 'zaboravili' povući već predviđena sredstva za edukaciju nastavnika pa na kraju, direktnim političkim utjecajem i pokušajem nametanjem hrastovskog svjetonazora u Jokićev stručni tim, doveli su do ostavke ljudi koji su reformu provodili i na njoj danonoćno radili, čime su doveli i do potpunog zaustavljanja reforme. A sve je moglo biti drukčije. Trebali su samo dati čvrstu i nedvosmislenu podršku Borisu Jokiću i njegovu timu, kao i nastavnicima i njihovom rastućem entuzijazmu, koji su pokazali u dosadašnjem radu na reformi. Upravo su nastavnici i njihov entuzijazam najvažniji dio obrazovanja. Bez toga nijedna reforma neće uspjeti. Stoga je krajnji trenutak da ova nesposobna Vlada odstupi i raspiše izbore. Takvo što, prema zadnjim anketama, pokazuje i zahtijeva i većina građana ove zemlje. Izgubili su obraz i legitimitet te očekujemo da odu s vlasti." O današnjem zahtjevu za razrješenjem očitavala se i Hrvatska narodna stranka. "Umjesto da u 21. stoljeću govorimo o napretku i cjeloživotnom obrazovanju kao neminovnosti današnjeg vremena, Hrvatska se, na našu žalost, susreće sa stopiranjem najvažnije od svih reformi - reforme školstva. HNS smatra da je obrazovanje element bez kojeg nema naprednog društva i razvijenog gospodarstva i trebalo bi biti tema koja je iznad svakodnevne politike i oko koje postoji konsenzus. Nažalost, odnosnom prema radnoj skupini koja je radila na reformi školstva, Vlada Domoljubne koalicije i MOST-a pokazala je da nije tako. Nedopustivim miješanjem u reformu, stručnjaci su dovedeni u nemoguće radne uvjete, zbog kojih su bili prisiljeni zatražiti razrješenje, što je sramota ove Vlade i još jedan pokazatelj da politiziraju gdje god stignu. Hrvatska je premala zemlja da ne bi na najbolji način ulagala u najbolje moguće obrazovanje svojih ljudi. Žalosno je što to ne vide oni koji bi trebali", stoji u priopćenju HNS-a. >> Boris Jokić: Od ministra zahtijevamo razrješenje s mjesta voditelja i članova ekspertne skupine! Takozvani tipfeler koji to očito nije bio, točka 11. iz Programa Vlade koja je glasila "Zaustaviti trenutno cjelovitu kurikularnu reformu" ostvaruje se. Ministar Šustar kukavički je odšutio desant na reformu "u ime obitelji" jer mu se jako sviđa sjediti u njegovoj fotelji. I ništa ne činiti! Vrijeme je da se krene! Pred MZOS, na ulice i trgove! Za reformu obrazovanja i budućnost Hrvatske - poručio je Željko Jovanović. (pmž) 