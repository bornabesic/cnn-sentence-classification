Na naslovnicama tiskanih medija u Srbiji od srpnja do listopada ove godine prvi put je više negativnih nego pozitivnih tekstova o srbijanskoj vladi i premijeru Aleksandru Vučiću, pokazala je najnovija analiza medija koja će danas biti objavljena u Beogradu. Riječ je o analizi naslovnica vodećih srpskih tiskanih dnevnih i tjednih listova koju unazad dvije godine provodi Institut za javnu politiku u suradnji s Medijskim arhivom Ebhart i stručnjacima za medije. Od svih članova srbijanske vlade najviše negativnih tekstova napisano je o premijeru Vučiću, a broj negativnih tekstova o predsjedniku vlade premašuje broj pozitivnih, što je prvi put u posljednje dvije godine, otkad se analiza Kvartalni medijametar. Analiza pokazuje da na naslovnicama dominira politika, a politički akteri iz zemlje i inozemstva u promatranom su periodu zauzeli tri četvrtine mjesta od svih osoba iz javnog života koje su se našle na naslovnim stranama srbijanskog tiska. U usporedbi afirmativnih tema s inozemnom problematikom najviše je pozitivnih tekstova napisano o Rusiji – 25 posto, čak dvostruko više nego o EU koja je zauzela 12,5 postotaka naslovnica. Po broju naslovnica, kako navodi agencija Tanjug, srbijanski premijer i dalje dominira u odnosu na ostale aktere političke scene u Srbiji – ima ih čak 630, ali je većina negativnih. Po broju naslovnica Vučića prate Ivica Dačić s 240 pojavljivanja i Tomislav Nikolić kojeg je na naslovnim stranama srbijanskog tiska bilo 198 puta od srpnja do listopada. Od političara s oporbene scene najviše je prostora dobio donedavni vođa Demokratske stranke Bojan Pajtić – 92 naslovnice, Vojislav Šešelj (90) i Boris Tadić (74), ali je najviše negativnih tekstova imao šef radikala Vojislav Šešelj. Među inozemnim osobama iz svijeta politike u srbijanskom tisku apsolutno dominira ruski predsjednik Vladimir Putin – 130 naslovnica, što je u zbroju više nego što su imali njemačka kancelarka Angela Merkel (47) i američki predsjednik Barack Obama (54). Slijede institucije i dužnosnici EU – Europska komisija (41), Federica Mogherini (29), Johannes Hahn (29), Jean-Claude Juncker (25), Michael Davenport (21). Analiza je pokazala da se u srbijanskom tisku i dalje izrazito negativno izvješćuje o regionalnim odnosima, a sa 74,58 posto dominiraju "hrvatske vlasti", uz stalno podsjećanje na sukobe i neriješena pitanja u regiji, pri čemu ukupno trećina tekstova ima negativne konotacije. Objavljenim tekstovima, kako Tanjug prenosi ocjene analitičara Medijametra, moglo bi se prigovoriti da su, "suprotno moralnim i profesionalnim standardima, nebalansirani", to jest da se temelje na ocjenama jednog sugovornika ili stavovima različitih sugovornika koji imaju ista polazišta i uvjerenja, dok je profesionalno izbalansirana samo jedna petina – 20,43 posto, svih analiziranih tekstova. Najnoviji Kvartalni medijametar bit će predstavljen u ponedjeljak, a rađen je na uzorku od 2012 tekstova s naslovnica dnevnog i tjednog tiska od srpnja do listopada ove godine. >> Vučić poručio Hrvatskoj: Razumjeli smo poruku koju nosi postavljanje Ante Gotovine za savjetnika za nacionalnu sigurnost 