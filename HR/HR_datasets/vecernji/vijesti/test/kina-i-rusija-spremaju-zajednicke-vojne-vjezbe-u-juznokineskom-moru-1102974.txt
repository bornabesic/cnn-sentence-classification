KIna i Rusija dogovorile su zajedničke vojne vježbe u Južnokineskom moru, najavio je u redovnom mjesečnom brifiranju glasnogovornik kineskog ministarstva obrane pukovnik Yang Yujun. Zajedničke vježbe ruskih i kineskih zračnih i pomosrkih snaga trebale bi se odviti negdje u rujnu mjesecu i trebale bi učvrstiti ionako sve bolje odnose dviju država. Ove vježbe svakako treba sagledati u svjetlu nedavne odluke Stalnog arbitražnog suda u Den Haagu koji je sredinom srpnja ocijenio da Peking nema "povijesno pravo" na gotovo cjelokupno Južnokinesko more pa je presudio u korist Filipina. Kina svojata gotovo cijelo Južnokinesko more, uključujući grebene i otoke koje i druge države smatraju svojima. Riječ je o energetski vrlo bogatom području, a tamošnjim morskim putem godišnje prolazi promet vrijedan pet bilijardi dolara.  Vojni stručnjaci smatraju da su kinesko-ruske namjere ipak puno dublje od onih koje ističe kineski glasnogovornik koji je najavio kako će zajedničke vježbe "biti rutinske i za metu neće imati nijednu treću stranu". Posebno su oprezni Amerikanci koji su već najavili da će njihova mornarica nastaviti s operacijama u Južnokineskom moru. Opravdanje su dakako pronašli u zaštiti interesa svojih saveznika.  Naime, kako se posljednjih dana često pisalo, zemlje poput Filipina i Malezije optužuju Kinu za izgradnju umjetnih otoka u vodama koje se vode kao međunarodni teritorij. Prema tvrdnjama SAD i njenih saveznika, Kina u tim vodama gradi umjetne otoke na kojima onda podiže piste za polijetanje borbenih zrakoplova, baš kao i promatračnice i dobro naoružane utvrde. Posljednje oštre izjave iz Pekinga i Washingtona pokazuju da obje strane prevlast u Južnokineskom moru shvćaju vrlo ozbiljno i da za to imaju valjane geostrateške razloge. Sporni arhipelag nalazi se na glavnom plovnom putu kroz koji se opskrbljuje cijela istočna Azija. Mora su bogata ribom, a pretpostavlja se da se u podmorju nalaze i velika nalazišta nafte i zemnog plina. Uz to, slobodan pristup Južnom kineskom moru američkim bojnim brodovima omogućava da pod izgovorom zaštite saveznika na nišanu drže dobar dio Azije. Ulaskom Rusije u igru, vode Južnog kineskog mora samo će dodatno proključati.  >> Arbitražni sud: Kina nema pravo na Južno kinesko more 