Iako Božo Petrov tvrdi da se u Vladi ne sprema ništa dramatično, ponovio je ključne tvrdnje koje je njegov dojučerašnji savjetnik Ivica Relković izrekao u intervjuu Večernjem listu najavljujući moguće izbore koje će Most inicirati ne dođe li do promjena. Zamolili smo ga za komentar Relkovićeve izjave da su mostovci došli vrlo blizu granice izlaska iz Vlade. Otpori prema promjenama – Nije Relković rekao ništa senzacionalno novo, pa sve naše izjave upućuju na to. Ta rečenica nije ni neuobičajena ni nova. Ja sam i sam u intervjuu RTL-u prije mjesec dana najavio da ću nakon tri mjeseca podvući crtu i vidjeti što se uspjelo napraviti i je li to – to – kaže Petrov. Podsjeća da je već nekoliko puta upozoravao da mu nije jasno zbog čega se i dalje ne može izglasati ukidanje ureda bivšeg predsjednika, zbog čega ne žele prihvatiti ukidanje beneficija saborskih zastupnika, zašto je trebalo toliko borbe za smanjenje novca za sufinanciranje političkih stranaka. – Ima više stvari u kojima moramo slamati otpor. Nisam mislio da će biti lagano, ali nisam mislio ni da će i nakon potpisivanja sporazuma uslijediti otezanje, otpori i slično. Otpori su ogromni i sa SDP-ove i s HDZ-ove strane, bez obzira na to što su jedni oporba, a drugi na vlasti. Mijenjamo im sustav – tvrdi Božo Petrov. Zaključuje kako je to isto kao da pokušavate promijeniti karakter osobe koja je punoljetna, jer Most pokušava mijenjati sustav koji se stvarao 20 godina i u kojemu nečiji partikularni interesi pretežu u odnosu na javni interes, što, kaže, nije normalno. – Relković nije rekao ništa spektakularno, to su stvari koje smo već govorili. Zaista očekujem da će se, ne druga strana, nego druge strane smiriti i početi nešto raditi za državu – poručio je Petrov. Pitali smo Petrova i što misli o najavama o preslaganju Vlade koje su sve glasnije. – Ma ne vjerujem u to. Nemaju oni snage za preslaganje. To je svakome jasno. Oni moraju postati svjesni da Mostova ekipa nije uobičajena politička ekipa. Uobičajena politička ekipa, kada jednom zasjedne u fotelje, jako ih se teško rješava, a mi nismo takvi. Nas ne mogu ucjenjivati i bolje bi im bilo da shvate da bismo, ako se promjene ne počnu usvajati u Saboru, mogli završiti na novim izborima. Mislim da su blizu tome da to shvate! – poručio je partnerima Božo Petrov. Kaže kako su se mnogi šokirali kada je prije dva mjeseca izašao pred Vladu i novinarima se obratio priopćenjem o Ini, ali to je još jedna od stvari koja je za Most posve normalna. – Mene ne interesira s kim surađujem. Mene samo zanima zbog čega sam tu, a osim promjena, razlog je i zaštititi nacionalni interes. Pri tome nikada neću birati sredstva. Ako im nije jasno, mislim da će im postati jasno da mi nismo došli da budemo šminkeri! – rekao je Petrov. Pitali smo ga je li moguće da se prvom potpredsjedniku Vlade i šefu HDZ-a Tomislavu Karamarku izglasa nepovjerenje u Saboru, a da Vlada opstane bez njega. – Prioriteti bi trebali biti država pa stranka. Vidjet ćemo jesu li u HDZ-u toga svjesni. To je za njih test. Za mene stranka nikada ne može biti iznad države – poručio je Petrov. Relković i dalje savjetuje Tko će mu biti novi savjetnik, nakon što je Ivica Relković dao otkaz u Vladi, još nije odlučio. – To što on nominalno nije savjetnik ne znači da neće biti jedan od nekoliko ljudi s kojima ću i dalje razgovarati i pitati ga za savjet, kada mi bude trebao – zaključio je Božo Petrov. >>Petrov: Most je spreman na nove izbore 