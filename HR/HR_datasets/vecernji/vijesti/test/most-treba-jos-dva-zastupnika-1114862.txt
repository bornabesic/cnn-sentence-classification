Mostu ideja o četiri potpredsjednika Vlade, koju je iznio predsjednik HDZ-a Andrej Plenković, nije prihvatljiva i smatraju da su optimalna tri potpredsjednička mjesta. Božo Petrov, lider Mosta, trebao bi biti prvi potpredsjednik, kažu naši izvori iz Mosta, budući da bi Plenković trebao biti premijer, a uvođenje četvrtog potpredsjednika drže nepotrebnim gomilanjem administracije.  Kad bi HDZ manjinama ponudio jedno potpredsjedničko mjesto u Vladi, to im ne bi bilo problem, kažu naši izvori, no informacije iz HDZ-a govore da bi manjinski zastupnici prije mogli dobiti mjesto potpredsjednika Sabora. Usporeni pregovori Iako su informacije iz Mosta jučer uoči pregovora s HDZ-om navodile na zaključak da žele ubrzati dogovor o sastavljanju Vlade, HDZ i Most još nisu dogovorili sve oko Mostovih sedam uvjeta za suradnju. Prema svim informacijama, dogovoreno je samo da se u izborni zakon uvede mogućnost da birači na parlamentarnim izborima imaju pravo na tri, umjesto na jedan preferencijalni glas, kao i izmjene Ovršnog zakona.  U prvih 30 dana od konstituiranja Sabora ta bi dva zakona mogla biti izglasana, a za ostalih pet uvjeta Mosta napravit će se hodogram s jasno definiranim rokovima u kojima bi trebali biti izglasani. Tako proizlazi iz izjava Andreja Plenkovića, šefa HDZ-a, i Bože Petrova, lidera Mosta. To znači da Most neće inzistirati na tome da se svih sedam jamstava ostvari u prvih 30 dana od konstituiranja Sabora. – Orijentirali smo se na sedam bitnih točaka i razmijenili stajališta. Dogovorili smo da je dio tema realno ostvariv na početku saziva Sabora, a dio će biti sastavni dio programa Vlade s jasno definiranim hodogramom te će biti realiziran uz određene dodatne konzultacije – izjavio je predsjednik HDZ-a Andrej Plenković nakon završetka pregovora. Još nije jasno hoće li se Vlada formirati u 30 dana nakon konstituiranja Sabora, kada se usvoje oni zakoni za koje postoje uvjeti da se ispune u tom roku, ili će se formirati odmah. U HDZ-u kažu kako su proučavali povijesne trenutke u kojima je Vlada bila formirana odmah, a i one u kojima je sastavljena tek nakon što su u Saboru usvojeni određeni zakoni, ali da još nije donesena odluka o točnom modelu.  Jasno je da je pala u vodu Mostova ideja o tome da svi njihovi traženi zakoni budu ispunjeni u mjesec dana. U 30 dana ne može biti proglašen isključivi gospodarski pojas. Oko financiranja političkih stranaka HDZ i Most trebali bi postići dogovor, kao i oko jamstva vezanog za Hrvatsku narodnu banku. Nepoznato je što je s jamstvom da se na plaće u lokalnoj samoupravi ne može potrošiti više od 15 posto prihoda lokalnih proračuna, što bi trebalo spriječiti “uhljebljivanja”. Pregovori se nastavljaju za sedam dana, a dotad će stručni timovi “ispeglati” do kraja sva jamstva. Idući tjedan na redu su pregovori oko programa i ustroja Vlade. Rokovi za Sabor Unatoč svemu, Most ne odustaje od prikupljanja 15 zastupničkih ruku (sada ih imaju 13) kako bi već na konstituirajućoj sjednici Sabora u saborsku proceduru uputili prijedloge svojih osam zakona koji pokrivaju tih sedam famoznih jamstava. Budući da će za koji dan Ustavni sud potvrditi službene rezultate izbora, uskoro će početi teći rok od 20 dana u kojem mora biti konstituiran Sabor. Osim što su Mostu potrebna još dva zastupnika da dogura do 15 ruku, što je 10 posto svih zastupnika u Saboru, namjera im je da samo Most i HDZ zajedno imaju 76 zastupnika, odnosno apsolutnu većinu, i da samo te dvije stranke formiraju Vladu. HDZ pak primjenjuje drugu taktiku i želi okupiti potporu što više zastupnika te predsjednici RH na Pantovčak doći s potporom više od 82 zastupnika. Zato su u pregovore uveli i manjinske zastupnike, što je zasmetalo Mostu, a Plenković je javno na suradnju pozvao i HSS, ali i dva zastupnika iz koalicije Milana Bandića i Reformista. Priča da je HDZ spreman Mostu umjesto Ministarstva gospodarstva ponuditi zdravstvo, u Mostu, kako doznajemo, nije najbolje prihvaćena. Uz toliko kandidata za ministra zdravlja unutar HDZ-a, kažu, ne žele se uopće petljati u tu kombinaciju. Od Ministarstva gospodarstva spremni su odustati ako dobiju dobru zamjenu za taj resor. Plenkovićev poziv HSS-u da se opet pridruži HDZ-u, u Mostu vide samo kao jačanje pozicije HDZ-a u pregovorima. > > Plenković: Dio tema je realno ostvariv na početku saziva Sabora. Petrov: Ići ćemo prema smanjenju pretplate za HRT > > Zdravko Marić bit će potpredsjednik Vlade, Furio Radin Sabora? 