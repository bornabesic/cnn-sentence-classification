- Ovo suđenje je tamna strana međunarodne pravde koje će usporiti njezin razvoj, ali je ne smije dovesti u pitanje, a ako je ovih 13 godina bila cijena za to, neka tako bude, jer ionako te godine ništa ne može vratiti - poručio je Jadranko Prlić, prvooptuženi na suđenju za Herceg-Bosnu pred Haaškim sudom na kraju rasprave u žalbenom postupku.  - Zasigurno ne može - dodao je na Prlićeve riječi predsjedavajući Žalbenog vijeća, sudac Carmel Agius.  Petero sudaca pravomoćnu će presudu donijeti najkasnije do studenog. Branitelji šestorke danas su završili iznositi argumentaciju za rušenje nepravomoćne presude kojom je Raspravno vijeće u svibnju 2013. osudilo svu šestoricu kao sudionike udruženog zločinačkog pothvata (UZP) kojemu je cilj bio etničko čišćenje prostora Herceg-Bosne i njezino pripajanje Hrvatskoj.  - Iako je riječ 2016. godine bila “post-truth” (post-istina, op.a.), za mene je to bila riječ 2013. godine - rekao je Prlić u osobnom obraćanju sucima, na što su jučer svi optuženi imali pravo. - Svjestan sam da sudska istina ne mora odgovarati stvarnoj, ali da može biti toliko divergentna i suprotstavljena činjenicama, to je previše - dodao je Prlić, govoreći o nepravomoćnoj presudi, po kojoj, kako je rekao, ispada da je njegova najveća greška to što je ostao, što nije pobjegao za vrijeme rata. To su u svojim osobnim obraćanjima ponavljali i Slobodan Praljak i Milivoj Petković. - U Mostaru je Armija BiH napadala HVO, a ne obrnuto - rekao je Praljak sucima. - Ako na kraju časni sud zaključi da sam kriv, ne tražim olakotne okolnosti. Moja savjest je čista - zaključio je u svom obraćanju, koje je započeo navodeći primjere iz Njemačke (“njemački MUP registrirao je 3700 napada na izbjeglice, što nisu uspjeli spriječiti i pronaći počinitelje”) i SAD-a (“uragan Katrina potaknuo je 1700 kaznenih djela, ubojstava, silovanja, pljački, a moćni atributi moćne Amerike nisu uspjeli pronaći počinitelje”).  - U BiH 1992. u nekoliko dana nakon srpske agresije urušila se cjelokupna struktura države, kolabirale su sve institucije i atributi - rekao je Praljak.  Svi optuženi djelovali su zadovoljni što se bliži pravomoćna presuda, ali i pomalo frustrirani zbog osjećaja da nisu imali pravično suđenje te da ni sada u žalbenoj raspravi nisu mogli iznijeti neke od argumenata koje su željeli iznijeti - zbog toga što Žalbeno vijeće nema mandat razmatrati nanovo već razmotrene dokaze, već gleda precizno određene detalje na kojima počivaju žalbe kako braniteljskih timova, tako i tužiteljstva koje traži puno veće kazne zatvora. Sudac prekidao Prlića Tako je predsjedavajući sudac Agius danas u nekoliko navrata prekidao Prlićev odgovor na tužiteljev žalbeni zahtjev. Nije dozvolio Prliću da objasni kako se “približavamo opasnom presedanu da se optuži bilo tko za jednostavno slanje vojnika u rat, pa čak i ako, poput mene, nije u zapovjednom lancu”. - Tuđman je bio osnova za utvrđivanje zločinačke namjere (u nepravomoćnoj presudi, op.a.), a evo što je on govorio… - nastavio je Prlić želeći pokazati jedan slajd, no sudac Agius, dotad već vidno iznerviran nakon što je Prlića nekoliko puta opominjao da se usredotoči samo i isključivo na jedan dio žalbe tužiteljstva, odgovorio je ovako: - Držite nam lekciju iz povijesti, ali mene to ne zanima. Samo me zanima što imate za reći o UZP3. Ostalo možete sa sobom ponijeti kući - rekao je Agius.  - Samo pokušavam pomoći sudskom vijeću, ništa drugo - požalio se Prlić. - Zasigurno ne pomažete sebi - odgovorio mu je predsjedavajući sudac. Prlić je na to kazao kako je spreman preuzeti rizik i nastaviti govoriti što želi, no nakon što mu je i drugi sudac Theodore Meron savjetovao da odustane i radije prepusti ostatak minutaže svom odvjetniku, Prlić je to i učinio.  - Frustrirajuće je sve ovo. Odiseju je trebalo kraće da dođe do Itake nakon Trojanskog rata nego nama da dođemo do presude u ovom slučaju - rekao nam je Prlićev odvjetnik Michael Karnavas kasnije, u pauzi za ručak, ispred zgrade suda. - U ovome smo već 12 godina. Razumljiv je osjećaj frustriranosti, umora, ljutnje, želje da vas se čuje. Imamo osobu koja se predala u očekivanju da će imati pošteno suđenje, a nije imao pošteno suđenje - dodao je Karnavas.  Vesna Alaburić, braniteljica Milivoja Petkovića, nada se da je sucima uspješno objašnjeno kako u prvoj polovici 1993. nije bilo masovnog iseljavanja muslimanskog stanovništva niti iz jednog dijela Herceg-Bosne, a druga polovica 1993., iako drugačija, nije posljedica želje da se intenzivira primjena nekog zločinačkog plana, nego posljedica ofenzive Armije BiH.  Praljkova braniteljica Nika Pinter, pak, upozorava: - U slučaju da UZP bude potvrđen, što mi je doista teško vjerovati, posljedice za RH mogu biti političke, moralne i financijske.  >> Haaški sud naložio zapljenu Praljkove imovine >> Petkovićeva obrana: Nije bilo etničkog čišćenja u Herceg Bosni Nika Pinter, braniteljica Slobodana Praljka, zadovoljna je argumentima koje su iznijeli svi braniteljski timovi šestorke, a zadovoljna je i osobnim obraćanjem svoga klijenta sudu. Na pitanje kakve će posljedice pravomoćna presuda imati na Republiku Hrvatsku u slučaju da u njoj bude potvrđen udruženi zločinački pothvat iz nepravomoćne presude, Praljkova braniteljica odgovara: - U slučaju da bude potvrđen, što mi je doista teško vjerovati, posljedice mogu biti političke, moralne i financijske. Financijske zato što možemo očekivati u redu ljude koji će reći da su bili oštećeni djelovanjem predstavnika RH u tom UZP-u. Nažalost, bojim se za posljedice u BiH, to me prvenstveno brine jer već iskorištavaju presudu iako nije pravomoćna. Bojim se da će se realizirati želja da se ukinu Hrvati kao konstitutivan narod i da se proglase manjinom. Bojim se da će biti jako ružne posljedice ako ostane udruženi zločinački pothvat. Michael G. Karnavas, branitelj Jadranka Prlića, u kratkom razgovoru za Večernji list u Haagu iznosi svoje viđenje žalbenog postupka u kojem je danas završena rasprava i u kojem se pravomoćna presuda očekuje najkasnije u studenom.   - Tužiteljstvo je danas ponovilo da je, kad je riječ je o dijelu koji nisu dobili (u nepravomoćnoj presudi), Raspravno vijeće ignoriralo dokaze, analiziralo ih u dijelovima, tj. da ih nije dobro analiziralo. Sve to smo mi ponavljali posljednji tjedan. Naš argument je danas bio pitanje kako je moguće da je Raspravno vijeće imalo takav pristup prema nekim pitanjima vezanim uz tužiteljevu žalbu, a ne prema čitavom predmetu, koji se odnosi na sve optužene. Kad gledate dokaze obrane, posebno dokaze Prlićeve obrane na suđenju, nije trebalo doći do osuđujuće presude, ne postoji udruženi zločinački poduhvat. Zločini su počinjeni i pojedinci su odgovorni, ali sugerirati da je UZP postojao od 1992. i da je Tuđman pokušao podijeliti BiH dok je istovremeno naoružavao muslimane u vrijeme kad je trećina Hrvatske okupirana - to je smiješno.  Tužiteljstvo tvrdi da Raspravno vijeće nije primjereno ocijenilo dokaze. Nama to također pokazuje da suci nisu bili adekvatno pripremljeni. Ili nisu imali sposobnost ili nisu imali volje da donesu ispravnu odluku. Pokušali smo danas, ali smo u tome zaustavljeni, pokazati isječak sa službene web stranice Tribunala koja tvrdi da su Tuđman i Milošević pokušali podijeliti BiH na sastanku u Karađorđevu. To je onaj sastanak o kojem ljudi koji nisu tamo bili znaju što je na njemu rečeno. I zatim se kaže da se hrvatsko vodstvo u BiH okrenulo protiv muslimana i pokušalo stvoriti državu. To je na službenoj web stranici ICTY-ja. Iako se o tome vodilo cijelo suđenje, taj narativ je na službenom webu objavljen dok je suđenje trajalo. Tako da nije iznenađujuće da ste imali dvoje sudaca (u Raspravnom vijeću, op.a.) koji su preuzeli taj narativ i zatim razmotrili dokaze samo kako bi se uvjerili da se uklapaju u njihov narativ. Svi drugi dokazi koje smo predstavili odbačeni su jer se ne uklapaju u takav narativ. Na koncu imamo osjećaj da nismo dobili pošteno suđenje. Nadamo se da smo tu poruku prenijeli sucima. Mislim da će biti fer, ali teško je pridobiti suce u žalbenom postupku da procjenjuju dokaze jer to nije dio njihova posla. Ali nadam se da će na koncu učiniti pravu stvar. Ako udruženi zločinački pothvat ostane potvrđen, kakve posljedice to može imati po RH? - Ne mislim da će imati neke posljedice. Ta priča je ispričana, nije prvi put da bi utvrdili UZP, kao što sam rekao: već je na web stranici suda. Ne koriste pojam UZP, ali kažu ovo se dogodilo.  BiH bi morala tužiti Hrvatsku Međunarodnom sudu pravde, a vjerojatnost da u tome uspiju je ravna nuli. Na koncu, ako pogledate statistiku, što je Hrvatska učinila, što je Tuđman učinio tih godina za BiH, pa BiH ne bi postojala kao što postoji danas da nije bilo Hrvatske. Bilo kroz primanje izbjeglica, bilo kroz naoružavanje… Što god su trebali, Tuđman je bio ondje. Na koncu, Tuđman je dozvolio da bude pod pritiskom SAD-a jer su željeli zaustaviti rat. Praktički je oduzeo pravo glasa bh. Hrvatima stvorivši tu besmislicu od Federacije. Danas imate to da muslimani biraju vodstvo bh. Hrvata. Strahujem da će bh. Hrvati u neko trenutku postati manjina, izgubiti status konstitutivnog naroda. Kako se vaš klijent Prlić drži? - Frustrirajuće je sve ovo. Odiseju je trebalo kraće da dođe do Itake nakon Trojanskog rata nego nama da dođemo do presude u ovom slučaju. U tome smo već 12 godina. Razumljiv je osjećaj frustriranosti, umora, ljutnje, želje da vas se čuje. Osam mjeseci rada na našim dokazima potpuno je ignorirano. Ovdje imamo osobu koja se predala u očekivanju da će imati pošteno suđenje, a nije imao pošteno suđenje. Razumljivo je da je frustriran i ljut, kao i mi ostali.  