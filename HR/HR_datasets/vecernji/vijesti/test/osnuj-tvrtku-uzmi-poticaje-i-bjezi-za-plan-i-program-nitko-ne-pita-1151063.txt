Kosturi, čudovišta ili monstrumi iz ormara, kako god danas nazivali ostavštinu bivšega ministra Tihomira Jakovine koja već i državnom proračunu dolazi na naplatu, mogli su se spriječiti, poništiti, deložirati još lani u lipnju kad je i Europska komisija posumnjala u naš zdrav razum. To bi nas, što će se uskoro vjerojatno i pokazati, manje koštalo nego da se država poput pijanog milijunaša dvije godine kasnije razbacuje Jakovininim promašajima koji hrvatskoj tvornici pod vedrim nebom, seljaku, OPG-ima i ostalim ozbiljnim poljoprivrednicima i dalje ne donose ništa dobro. Ma koliko se god oni trudili i mislili da će im biti bolje, nakon pojedinaca koji su se politikom, a ne stručnošću, dočepali funkcija, vrhnje – i to čak 90% državnih subvencija po projektu i do 5 milijuna eura – ubiru špekulanti, tvrtke s jednim ili nula zaposlenih, s milijunskim dugovima... Koji luđak ne bi riskirao ako mu država poklanja čak 90% novca? A on zauzvrat, čuda li, da bi zadovoljio Jakovinine natječaje mora tek osnovati neku malu tvrtkicu i dio poslovanja sa stare prebaciti na nju. Možda i na sina, mladog poljoprivrednika, što nosi 20% novca više. Može i preko noći. Što manja tvrtkica, to bolje jer prednost imaju manja poduzeća, ekonomske vrijednosti iznad 8000 eura, koliko, primjerice, može stajati najam nekoliko hektara voćnjaka upisanih na brzinu u upisnik poljoprivrednih gospodarstava. Bez poslovnog plana, financijskih pokazatelja, bez projekcija za budućnost. Nitko ga neće pitati ni koliko je godina u biznisu, kakve rezultate ima iza sebe, bonitet, izvozi li i ima li riješeno tržište. vrtke koje su mislile kako će konačno proširiti biznis i biti konkurentnije dampingu i nepoštenoj praksi trgovaca s pravom su ljute i ogorčene. Traže objašnjenja kako je moguće da neki anonimus u biznisu koji se tek misli dokazati dobije više bodova i više novca. Traže i nečiju odgovornost. Ministar Tolušić obećava kako će ispraviti Jakovinine pogreške na budućim natječajima. No više od milijarde kuna EU subvencija već je potrošeno.  >>Jakovina nam nije ostavio kosture, nego čudovišta iz ormara' >> Naši startupi pomažu razvoj restorana, a zauzvrat dobiju ključne kupce 