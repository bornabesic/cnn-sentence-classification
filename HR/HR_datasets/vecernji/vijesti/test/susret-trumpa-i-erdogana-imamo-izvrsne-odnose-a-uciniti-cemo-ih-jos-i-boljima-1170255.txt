Na prvom sastanku u četiri oka održanom u utorak u Washingtonu, turski predsjednik Tayyip Erdogan i američki Donald Trump obećali su smiriti tenzije koje su se pojavile između ta dva saveznika, uzrokovane prije svega američkom potporom sirijskoj kurdskoj miliciji, a odnose svojih dviju država nazvali su izvrsnima, javile su agencije. Erdogan je u Bijelu kuću stigao s popisom prigovora: od američkog naoružavanja kurdske milicije (YPG) u Siriji - koju Turska smatra produljenom rukom Radničke stranke Kurdistana, do Fethullaha Gulena koji živi u Americi i čije izručenje traži Ankara jer ga smatra odgovornim za pokušaj državnog udara u ljeto prošle godine. Ipak, dvojica dužnosnika čije su zemlje povijesni saveznici unutar NATO-a željeli su pokazati dobre odnose obećavajući jačanje "strateškog partnerstva" i nazivajući odnose "izvrsnima". "Imamo izvrsne odnose a učiniti ćemo ih još i boljima", rekao je Trump u obraćanju novinarima zajedno s Erdoganom. "Želimo što više saveznika u borbi protiv terorizma i to je ono lijepo što se događa s Turskom. Odnos koji imamo bit će nepobjediv", rekao je Trump. Obećao je surađivati s Erdoganom u "postizanju mira i sigurnosti na Bliskom istoku, u suočavanju sa zajedničkim prijetnjama i u radu na izgradnji dostojanstvene i sigurne budućnosti za naše narode". "Jasno je da je izbor Donalda Trumpa probudio nova očekivanja za Tursku i regiju. Znamo da nova administracija neće buditi lažne nade", rekao je turski predsjednik. Američki su dužnosnici 9. svibnja rekli da je Trump odobrio planove da se dostavi oružje YPG-u kako bi se pomoglo u njezinom napredovanju prema uporištima Islamske države u Raki u Siriji. Turska je ključni partner SAD-a u koaliciji protiv snaga Islamske države. SAD-u se savezništvo s Turskom pokazalo kao ključno u borbi protiv IS-a u Siriji jer je Turska dala koaliciji na korištenje zračnu bazu Incirlik za polijetanje zrakoplova u napade na militante. SAD smatra da je YPG odvojena od PKK i da je važan partner u borbi protiv IS-a. Erdogan je tada zatražio od američke administracije da odmah povuče odluku o naoružavanju. Sada je pozdravio izvrsne odnose sa Sjedinjenim Državama, ali je pritom naglasio da Turska neće prihvatiti borce sirijskih Kurda u regiji iako nije izravno kritizirao američku odluku.  Dodao je da aktivisti YPG-a i njegovo političko krilo u regiji PYD neće nikada biti prihvaćeni. "Nema mjesta za terorističke organizacije u budućnosti naše regije", rekao je Erdogan. Turski je predsjednik također rekao da je svom američkom domaćinu "iskreno prenio svoja očekivanja oko terorističke organizacije Fethullaha" Gulena. 