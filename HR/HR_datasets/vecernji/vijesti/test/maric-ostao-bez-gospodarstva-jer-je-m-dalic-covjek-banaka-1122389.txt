Goran Marić, nesuđeni pa suđeni ministar, ispao je najveća zavrzlama i najveći tragičar Vlade Andreja Plenkovića. – Uvedi Gorana – dobacio je Andrej Plenković Davoru Božinoviću, svom šefu kabineta, uoči sjednice Kluba zastupnika HDZ-a. Među novinarima koji su jučer pratili sjednicu Sabora bio je dojam da je Marić “nafrljen”. I u sabornicu, u 11 sati, Gorana Marića “uveo” je Božinović, zaklonivši ga kao “traženu robu” od novinara. Marić se iz sabornice nije micao. Drama s Goranom Marićem trajala je od utorka poslijepodne. Je li ministar ili nije, hoće li izvisiti ili neće? Upitnici nisu bili razriješeni ni u utorak kasno navečer kada se, nakon dolaska Bože Petrova u HDZ na sastanak s kandidatima za ministre, slučajno tim dolaskom ili ne, pronijela informacija da će Marić ipak biti ministar. I to bez portfelja. A Marić je i jučer uoči sjednice Sabora tvrdio da neće biti – bez portfelja. Tako je tvrdio i sinoć nakon potvrđivanja nove Vlade kada je izjavio kako će se "u hodu ustrojiti odgovarajuće ministarstvo za njegov portfelj". - Ja ću u Vladi biti zadužen za državnu imovinu, središnje urede, za agencije, za fondove i to je poprilično niska razina učinkovitosti – objašnjavao je sinoć Marić dodavši kako će ministarstvo koje će voditi tek kasnije dobiti svoj naziv, a ustrojit će se nakon sustavne analize.       I dok je Marić tako optimistično najavljivao kako će ipak biti ministar s portfeljem, ni pola sata ranije iz kruga bliskom Plenkoviću uvjeravali su nas kako Marić ipak neće dobiti svoje ministarstvo te kako će se baviti koordinacijom koja bi inače bila Plenkovićev zadatak, a Mariću to “ipak ide bolje”.  Marić je zaista tragičar ove Vlade, jedino gore od gubitka pozicije u Vladi jest to da je ministar bez portfelja. A još gore da se za Marića osniva novo ministarstvo. No pitanje je što će se doista dogoditi, predstoje li nove rasprave u idućim danima, jer smo sinoć od Marića i Plenkovićevih ljudi čuli različite verzije Marićeve budućnosti u Vladi.       Nakon svih dramoleta postavilo se pitanje – zašto je Marić toliko bitan Plenkoviću da mandat počinje uvođenjem dodatnog ministra u “pet do 12”, za kojeg je pritom spreman “izmisliti” ministarstvo? Iako je figurirao kao ministar gospodarstva tu je poziciju izgubio zbog Martine Dalić koja je doživljena kao “čovjek banaka” jer je iz bankarskog sustava došla u Vladu J. Kosor. Plenković je Mariću nudio Ministarstvo prometa, ali u tom je resoru ipak preživio Oleg Butković. Radile su se akrobatske kombinacije da bi se ipak spasilo Marića, ali postignuto rješenje za Marića, doživljenog kao narodnog tribuna, najlošije je. >> Tko je Andrej Plenković? Sukob sa Sanaderom - Odbio je premijera, a on ga odmah degradira 