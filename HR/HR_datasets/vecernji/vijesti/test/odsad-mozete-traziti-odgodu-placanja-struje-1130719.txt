Od ovog mjeseca opskrbnu djelatnost kupaca na više od dva milijuna obračunskih mjernih mjesta u kategoriji kućanstva i 76 tisuća ostalih kupaca preuzela je tvrtka HEP Elektra. Riječ je o tvrtki koja je u djelatnosti opskrbe pravni sljednik HEP Operatora distribucijskog sustava (HEP ODS) pa će ubuduće na računima za struju umjesto HEP ODS-a pisati HEP Elektra. HEP je osnovao tvrtku HEP Elektra zbog ispunjenja obveza iz Zakona o tržištu električnom energijom o razdvajanju mrežne i opskrbne djelatnosti, a koje je dosad obavljao HEP ODS. Kako su već prije objasnili u HEP-u, svi kupci kojima je do sada opskrbljivač bio HEP ODS nastavit će koristiti uslugu opskrbe pod istim uvjetima kao i do sada. Stoga neće biti promjena ugovora, a kupci će moći nastaviti plaćati svoje račune preko postojećih, već zaprimljenih uplatnica. Kupcima ostaje i jedinstveni račun, što znači da će se u sklopu računa za električnu energiju koji će izdavati HEP Elektra, i dalje naplaćivati naknada za korištenje mreže, koja je prihod HEP ODS-a. No HEP Elektra ipak donosi neke novosti za kupce. Tako je u uvjetima te tvrtke za opskrbu električnom energijom uvedena i mogućnost da kupac ima pravo jednom godišnje, na temelju pisanog zahtjeva, na obročnu otplatu dospjelih potraživanja, a koja može biti najviše šest mjesečnih obroka. Isto tako kupac ima pravo jednom godišnje, također na temelju pisanog zahtjeva, odgoditi plaćanje jednog računa za 30 dana. Pri tome kupac ima pravo koristiti samo jednu od tih pogodnosti za isto potraživanje. A preduvjeti za ostvarivanje prava na obročnu otplatu ili odgodu plaćanja su vjerodostojni podaci kupca – ime, prezime, OIB, adresa. Usto HEP Elektra može uvjetovati ostvarivanje tih prava sklapanjem sporazuma. U prijelaznom razdoblju komunikaciju s kupcima, uz djelatnike HEP Elektre, obavljat će i djelatnici HEP ODS-a. Tako će kupci moći nastaviti koristiti sve postojeće kanale komunikacije (telefon, e-mail, osobni kontakt na postojećim šalterima HEP ODS-a. Nove, dodatne točke komunikacije s kupcima bit će u četiri regionalna centra HEP Elektre – Zagreb, Split, Osijek i Rijeka. Usto, uspostavljen je i jedinstveni pozivni centar za cijelu Hrvatsku, s besplatnim infotelefonom 0800-300-303. Na infotelefon i u kontakt-centrima kupci će moći reklamirati račune ili prijaviti primjerice i kvar brojila, ako do njega dođe. Na HEP Elektri je, kako je kazao Zvonko Stadnik, direktor HEP Elektre na Hrvatskom radiju, da reklamaciju provjeri i prijavi kvar brojila HEP ODS-u, odnosno da bude posrednik između kupca i HEP ODS-a. Što se tiče samoočitavanja, kupac za to treba predati zahtjev operatoru distribucijskog sustava, no isto tako može ovlastiti HEP Elektru da u njegovo ime podnese taj zahtjev HEP ODS-u.  >> Plenković SDP-ovcima: Naravno da ću vam odgovoriti, zar želite ugroziti odnose Hrvata i Srba? 