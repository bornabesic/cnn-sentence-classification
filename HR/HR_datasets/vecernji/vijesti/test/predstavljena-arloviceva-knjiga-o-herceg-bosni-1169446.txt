U svojoj diplomatskoj i vanjskopolitičkoj recenziji knjige "Hrvatska zajednica Herceg-Bosna i (pre)ustroj Bosne i Hercegovine" Miomir Žužul je rekao kako se iznenadio da autor dr. sc. Mato Arlović nije napisao politički tekst. To je znanstveno djelo suca Ustavnog suda, ali unatoč tomu, istakao je Žužul, riječ je o čitkoj knjizi i za nepravnike. Istakao je važnost trenutka u kojem ona izlazi, s obzirom na očekivanja pravomoćne presude na suđenju šestorici Hrvata u Haagu, ali je stoga izrazio i žaljenje što nije izašla malo ranije. Ustavnopravni ekspert prof. dr. sc. Zvonimir Lauc kazao je kako je knjigu pročitao u dahu te je iskreno rekao kako je i sam, poput mnogih, bio inficiran poluistinama i iskrivljenim činjenicama, atakom kojim je stavljana stigma krivnje za stanje u BiH hrvatskom narodu i državi, posebno vođama hrvatske države. Ali kaže da mu je ta inficiranost nakon čitanja Arlovićeve knjige apsolutna nestala. Pisati knjigu na ovu temu je pravi izazov i pothvat i da bi se to zadovoljavajuće okončalo mora postojati jaki motiv, teorijska znanja i praktično iskustvo, rekao je Lauc, te ponovio što i u recenziji da bi Arlovićevu knjigu trebalo što prije prevesti na engleski jezik kako bi svima bila dostupna istina o stvarnom stanju. Važnost te knjige u izdanju Novog informatora prepoznala je i Hrvatska akademija znanosti i umjetnosti gdje je uz uvodno slovo predsjednika Zvonka Kusića, danas i predstavljena. Predstojnik Katedre za ustavno pravo Pravnog fakulteta u Splitu prof. dr. sc. Arsen Bačić je kao recenzent knjige naglasio: - Djelo Mate Arlovića nije značajno samo po tome što je autor u njemu dosljednom analizom kategorički odbacio zaključak da je "...HZHB bila državna zajednica kojom se dijelila BiH, od BiH odvaja dio teritorija i pripaja Republici Hrvatskoj". Poruka je djela sasvim suprotna. "HZHB nije bila država, već je bila samo jedan od organizaciono-pravnih oblika i pokušaja unutrašnjeg ustroja Bosne i Hercegovine kao složene države". Prof. dr. sc. Miljenko Brekalo rekao je: - Knjiga dokazuje da je postojalo pravno utemeljenje osnivanja Hrvatske zajednice Herceg-Bosne koja je imala samo obrambenu funkciju zaštite hrvatskog naroda, ali i Bošnjaka i drugih, od nositelja velikosrpske politike i JNA. Herceg-Bosna nije nikad imala namjeru postati subjekt međunarodnog prava", rekao je Brekalo, upozorivši na rasprostranjenost teze o dogovoru Franje Tuđmana i Slobodana Miloševića o podjeli BiH među "nositeljima i simpatizerima velikosrpske ideje i među bošnjačkim fundamentalistima". Predstavljanju knjige nazočio je i Arlovićev nekadašnji ljuti protivnik s kojim je često u Hrvatskom saboru vodio pravne polemike, Vladimir Šeks, i to kao izaslanik predsjednika Vlade Andreja Plenkovića. Inače, u Večernjakovom subotnjem Obzoru objavljujemo razgovor s Matom Arlovićem u povodu objave knjige značajne za obranu šestorice Hrvata i Hrvatske od optužbe za udruženi zločinački pothvat stvaranja Velike Hrvatske. 