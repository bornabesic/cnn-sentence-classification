Predsjednik HDZ-a Tomislav Karamarko mogao bi se uskoro početi redovito susretati sa srpskim premijerom Aleksandrom Vučićem na skupovima Europske pučke stranke (EPP), koja razmatra zahtjev za primanjem u članstvo Vučićeve Srpske napredne stranke. Taj zahtjev najvjerojatnije će biti odobren tijekom ove godine, nakon čega će SNS postati pridruženi član europskih pučana, a Vučić će potom biti redovito pozivan na skupove EPP-a na koje dolazi i Karamarko kao šef stranke koja je punopravna članica EPP-a. Za prijam Vučićeve stranke u Europsku pučku stranku lobiraju Nijemci, a njemački europarlamentarac Elmar Brok (CDU) u razgovoru za Večernji list kaže da se odlučivanje o zahtjevu SNS-a odvija prema uobičajenoj proceduri. – Provjerava se statut i program te stranke, što je normalna procedura. Mislim da će odluka biti donesena ove godine. Vučićeva stranka razvija se u pozitivnom smjeru. Potpuno sam svjestan problematičnih aspekata iz prošlosti, ali ako vidimo da postoji pozitivan razvoj, to je dobro za Srbiju, za regiju, i za Europu – kaže Brok. Aleksandar Vučić svojedobno je, krajem 1998., dok je bio ministar informiranja u režimu Slobodana Miloševića, bio pod sankcijama EU, odnosno na listi srpskih dužnosnika kojima je EU zabranio ulazak na svoj teritorij, a sada vodi Srbiju u pregovorima o članstvu u EU i vodi svoju stranku u pridruženo članstvo Europske pučke stranke, najsnažnije političke grupacije u EU. Unutar EPP-a nema naznaka da se netko glasno protivi primanju Vučićeve stranke jer ga svi, a ponajviše Nijemci, doživljavaju kao iskreno reformiranog političara koji nekoć jest bio radikalni nacionalist, ali se promijenio. Unutar HDZ-a postoji skepsa prema tezi da se nekadašnji srpski radikal Vučić zaista iskreno promijenio, ali nema informacija da HDZ unutar EPP-a izražava takvo mišljenje kao argument za zaustavljanje primanja SNS-a. – Mnogo je članica Europske pučke stranke sklono tome da Srpska napredna stranka dobije status pridružene članice. Naime, prevladava uvjerenje da je Europskoj pučkoj stranci potreban snažan oslonac u srpskoj politici kako bi se nastavio proces europeizacije Srbije, a time i stabilizacije jugoistočne Europe. Sama odluka o davanju statusa pridruženog člana trebala bi biti donesena tijekom ove godine. HDZ će se o tome očitovati kada za to dođe vrijeme – rekao nam je jučer međunarodni tajnik HDZ-a Miro Kovač. Inače, prema pravilima EPP-a, status punopravnih članica mogu imati samo demokršćanske stranke iz zemalja koje su punopravne članice EU, a stranke iz ostalih zemalja mogu biti pridružene članice. Aleksandar Vučić nedavno je prvi put bio pozvan kao gost na veliki summit Europske pučke stranke, koji je održan u listopadu u Madridu. >> Vučić: 'Srbija će naći odgovor ako zemlje u susjedstvu nabave balističke rakete' >> Vučić: Razgovarat ćemo o naoružavanju Hrvatske, spremni smo odgovoriti na sve 