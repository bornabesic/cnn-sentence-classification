Provedena kriminalistička istraživanja ne upućuju da su provale u stanove intendanta riječkog HNK-a Olivera Fljića i njegove partnerice, etnički motivirana ili da su posljedica nekih pritisaka, nego se radi o djelima izvršenim s imovinskom namjerom, izvijestilo je Ministarstvo unutarnjih poslova saborski Odbor za ljudska prava i prava nacionalnih manjina. "Tijekom do sada povedenog kriminalističkog istraživanja nisu utvrđene bilo kakve indicije ili drugi indikatori koji bi ukazivali da su ta dva kaznena djela etnički motivirana ili pak da su posljedica neke vrste medijskih, političkih ili društvenih pritisaka", odgovorio je MUP Odboru koji se zanimao za postupanja policije u tim slučajevima koji su medijski bili snažno popraćeni. MUP navodi da "sva do sada prikupljena saznanja (...) upućuju da su oba kaznena djela izvršena s imovinskom namjerom, dakle radi prikupljanja protupravne imovinske koristi". Ističe i da "određena saznanja" ukazuju da kod tih djela, kao i kod još nekoliko drugih u tom dijelu Zagreba, "moguće radi o istovrsnom počinitelju ili skupini počinitelja". "S obzirom da ta kaznena djela do sada nisu razriješana, intenzivno kriminalističko istraživanje se nastavlja", poručio je MUP čije su izvješće članovi Odbora u srijedu, bez veće rasprave, primili na znanje,  za razliku od duge i polemične rasprave kod prvih informacija o provali u Frljićev stan. MUP je Odbor izvijestio i da su lani zabilježana 24 kaznena djela zločina iz mržnje, kod 14 motiv je mržnja prema Srbima, kod pet seksualna orijentacija, kod dva antisemitizam, a kod po jednog mržnja prema Bošnjacima, Slovencima te "crnoj rasi". Epizoda Montiranog procesa 210.000 kuna plus PDV HRT je, pak, Odboru odgovorio kako je emisiju Montirani proces otkazao jer nije bila u skladu s programskim načelima HRT-a, odnosno misijom i vrijednostima koje javni servis mora promicati. HRT skreće pozornost da je za epizodu Procesa bio ugovoren iznos od oko 210.000 kuna plus PDV, što je ocijenjeno previsokim. >> Frljić i Begonja: Zastrašuju nas uz podršku vrha države 