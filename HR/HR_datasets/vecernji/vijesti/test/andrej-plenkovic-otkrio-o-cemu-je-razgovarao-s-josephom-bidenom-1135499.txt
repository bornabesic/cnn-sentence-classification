Premijer Andrej Plenković posjetio je danas Istarsku županiju, a u Pazinu se susreo sa županom Istarske županije Valterom Flegom, predsjednikom Skupštine Istarske županije Valterom Drandićem te gradonačelnikom Pazina Renatom Krulčićem. Pritom je potvrdio da je danas razgovarao s američkim potpredsjednikom Josephom Bidenom. – Razgovarali smo u jednom širem kontekstu o pitanjima situacije na jugoistoku Europe, o važnoj ulozi Hrvatske kao članice Sjevernoatlantskog saveza, članice Europske unije, koja svojim iskustvom može pomoći našim susjedima na tome putu. Naravno, iskoristio sam prigodu da mu zahvalim na kvalitetnoj suradnji koju je on u svome mandatu, a to je mandat od osam godina, imao s Republikom Hrvatskom, koju je i posjetio. Još jednom smo utvrdili vrlo kvalitetne odnose između SAD-a i Hrvatske i našu konstruktivnu ulogu prema zemljama jugoistoka Europe, koje su za nas prioritet pa i u kontekstu procesa proširenja Europske unije, koji držimo uvijek visoko na dnevnom redu i gdje ćemo pomoći susjednim državama da ispune nužne kriterije. Bilo je govora, vrlo načelno, o procesu pristupnih pregovora i kako da u tom cijelom kontekstu odnosa Hrvatska svojim iskustvom bude od pomoći našim susjedima – rekao je Plenković. Osvrnuo se i na izjave srpskog premijera Aleksandra Vučića, vezano uz Poglavlje 26. – Nisam ga čuo, samo sam kratko obaviješten da je predsjednik Vlade Vučić održao press konferenciju. Stvari su vrlo jasne, vrlo transparentne. Srbija je u procesu pristupnih pregovora, postoji niz poglavlja, niz kriterija koje treba ispuniti, mi smatramo da je Srbija na putu da to ispuni. U tom kontekstu, određena poglavlja za koja je Hrvatska dala suglasnost da se danas otvore, dakle poglavlja koja se odnose na znanost i istraživanje i na javne nabave su otvorena, a glede pitanja poglavlja koje se odnosi na kulturu i obrazovanje, Hrvatska je zadržala rezerve zbog određenih aspekata koji se tiču obrazovanja manjina, udžbenika, bilo da je riječ o osnovnoškolskom bilo srednjoškolskom obrazovanju. Očekujemo napredak Srbije u tom pogledu. Kada se to ostvari, siguran sam da će i to poglavlje doći na dnevni red – odgovorio je predsjednik Vlade Plenković. Premijer se u Pazinu susreo sa županom Istarske županije Valterom Flegom, predsjednikom Skupštine Istarske županije Valterom Drandićem te gradonačelnikom Pazina Renatom Krulčićem. Nakon sastanka, u kratkoj izjavi za javnost, predsjednik Vlade kazao je da je intencija posjeta bila iz prve ruke čuti koji su to ključni razvojni projekti u Istri, što se očekuje radi poboljšanja komunikacije između središnje razine vlasti i županijskih, gradskih i lokalnih vlasti. – Mislim da je sada ta komunikacija nastavak naše dosadašnje suradnje koju smo imali proteklih godina i očekujem da ćemo u ponedjeljak, 19. prosinca, kad će se cijela Vlada susresti sa svim županima u Republici Hrvatskoj, dogovoriti na koji način da riješimo sva otvorena pitanja, a sve ono gdje trebamo sinergijski učinak da to i ostvarimo. Za Istru je to naravno bitno, od opće bolnice u Puli, istarskog ipsilona, razvoja turizma, poljoprivrede, ugostiteljstva, malog i srednjeg poduzetništva, prometne povezanosti, sve su to teme koje će moja Vlada podupirati – rekao je predsjednik Vlade Plenković. Istarski župan Valter Flego zahvalio je premijeru na dolasku u Istru i razgovoru o konkretnim projektima i temama. – Mogu reći da smo dobili podršku, za završetak izgradnje opće bolnice, za početak gradnje ipsilona, ali i za proces jedne sustavne decentralizacije za koju se mi toliko zalažemo, jer znamo da će tako biti bolje i u Istri i u Hrvatskoj. Vjerujem da imamo prostora za realizaciju puno takvih projekata, i već u ponedjeljak ćemo premijeru i ministrima staviti na papir ono što mislimo da uz pomoć države možemo brzo realizirati – kazao je. >> Petrov: Reakcija Srbije potpuno je neprimjerena, postavio bih im ja pitanje... 