Mladen Novosel, predsjednik Saveza samostalnih sindikata Hrvatske komentirao prvih 100 dana rada Vlade RH. Smatra da Vlada Andreja Plenkovića ne ide u najavljivanom dobrom smjeru. Priopćenje prenosimo u cijelosti:  "Sretan put, dragi građani Hrvatske! Savez samostalnih sindikata Hrvatske pridružuje se rastućoj većini koja smatra kako Vlada ne ide u dobrom smjeru. Prvih "Vladinih 100" obilježila je netransparentnost i neuključivost, izostanak procjene učinaka propisa te time njihova nekvalitetnost i neodrživost, otvoreno pogodovanje poslodavcima na štetu radnika uz samohvalu kako je to dobro i nužno, poduzimanje mjera koje bogate, uključujući političku elitu, čine bogatijima, a siromašne siromašnijima, odnosno izostanak političke volje za rješavanje problema u interesu većine… Sukladno tome, nastavlja se formalni socijalni dijalog: u 100 dana samo dvije sjednice Gospodarsko-socijalnog vijeća i neuključivanje sindikata u većinu reformi i zakona, dok su udruge poslodavaca uključene i s Vladom kroje sudbinu radnika. Od pozitivnih poteza možemo istaknuti postizanje dogovora sa sindikatima državnog sektora – no istovremeno osuđujemo izostanak dogovora sa sindikatima javnih službi s obzirom na moguće razmjere štete i prelijevanje posljedica i u druge sektore – te pozdravljamo povećanje minimalne plaće koje, međutim, nije dostatno za neutralizaciju štete porezne reforme u korist (već) bogatih – oni s plaćom do prosječne nisu dobili ništa, a upravo njihovi veći prihodi direktno bi se prelili u potrošnju i potaknuli daljnji rast.   Istovremeno, niske plaće, loši uvjeti rada te nezaposlenost, redoslijed je razloga iseljavanja iz Hrvatske koje Vlada nastavlja ignorirati. Dapače, izjavljuje kako će se povećati kvota za uvoz stranih radnika jer većina od gotovo 240.000 nezaposlenih nije iskoristiva. Vlada koja se olako odriče potencijala više od 14 posto aktivnog stanovništva, umjesto da učini sve, ama baš sve na njihovu osposobljavanju i zapošljavanju, ne zaslužuje našu podršku jer lakše je otvoriti granice za useljavanje i iseljavanje! Prvih 100 dana Plenkovićeve Vlade u nama ne budi optimizam: nastavlja se razvoj Hrvatske kao bogate zemlje osiromašenih građana, a Vlada pogoduje poslodavcima na način koji potiče daljnje iseljavanje. Pri tome, premijer Plenković ne može preuzeti sve zasluge za dobre poteze jer je većinu zakonskih prijedloga pripremila prethodna Vlada HDZ-a i MOST-a, ali je svakako odgovoran za njihov konačni izgled. Tu je mogao i trebao puno bolje, rekao je predsjednik SSSH Mladen Novosel, ocjenjujući dosadašnji rad Vlade dvojkom za „tehničku izvedbu“, samo uz dodatak plusa za „umjetnički dojam", stoji u priopćenju Saveza. 