Teške riječi pale su između ministra zdravstva dr. Milana Kujundžića i netom smijenjena ravnatelja KB-a Dubrava dr. Tonija Kolaka, koji je ministra optužio da je ratni dezerter. Dr. Kujundžić promptno je reagirao. U SAD-u 1993. i 1994. – Javio sam se 1991. među prvima, zadužio oružje kao liječnik na Svetom Duhu, uz JNA vojarnu na Črnomercu i druge vojarne, odradio što se tada trebalo raditi, na postdoktorsku stipendiju u SAD otišao sam u proljeće 1993., vratio se u proljeće 1994. a znanje donio hrvatskim pacijentima, hrvatskim studentima i hrvatskim liječnicima – tvrdi ministar Kujundžić. Istodobno, uvidom u službeni životopis ministra zdravstva koji je javno dostupan na stranicama Vlade jasno je vidljivo da dr. Kujundžić ne navodi svoj status hrvatskog dragovoljca, pa ni branitelja, kako danas tvrdi. Međutim, osim dr. Kolaka, dragovoljca s pet godina ratnog staža, i dr. Andrija Hebrang, ratni ministar zdravstva i voditelj Glavnog stožera saniteta RH tijekom Domovinskog rata, također tvrdi drukčije. – Osim Kujundžićeva službenog životopisa, koji je predao u Vladi i u kojem se uopće ne spominje njegovo sudjelovanje u Domovinskom ratu, postoje i podaci na Wikipediji u kojima jasno piše gdje je bio koje od ratnih godina, a koje Kujundžić nikada nije demantirao – kaže profesor Hebrang. Naime, u službenom životopisu ministar Kujundžić navodi da je 1992. obranio doktorsku disertaciju na Medicinskom fakultetu u Zagrebu, a 1993. i 1994. boravio je na postdoktorskoj stipendiji u SAD-u, no Wikipedija navodi još jedan podatak koji je ministar u službenom životopisu “ispustio”, prema kojem je 1991. i 1992. bio na studijskim boravcima u Klinici za gastroenterologiju u njemačkom Münsteru. Također, činjenica je da dr. Kujundžić nikada nije bio član Udruge ratnih liječnika. Vjerovao mu na riječ – Nije mogao ni biti: otišao je u Njemačku, dolazio na nekoliko dana obraniti doktorat i vraćao se u Njemačku. Čak je jednom bio u Lipiku na sat vremena kad je oslobođen, to je sve što je “primirisao” bojišnice, ali to sam doznao prekasno. Njegova imena, naime, nema u sanitetu brigade, ni u Stožeru saniteta. Kada sam ga 2004. zapošljavao u Ministarstvu, vjerovao sam na riječ čovjeku koji sjedi preko puta mene i gleda me u oči – kaže dr. Hebrang. No, u Registru branitelja navodi se ministrovih 269 dana borbenog sektora u MORH-u, što znači da je morao biti aktivni vojnik u nekoj od brigada, no ti podaci ostaju klasificirani. “Ti podaci spadaju u područje službenih podataka koji se ne izdaju trećoj strani, osim kad ih zatraže tijela nadležne državne uprave ili osobe na koje se podaci odnose”, odgovorili su na naš upit iz Ministarstva obrane. >> Kujundžić na žustar Kolakov napad odgovorio prijavom DORH-u >> Kujundžić: Neki više vještače i rade za sebe nego za bolnicu 1. Dr. Milan Kujundžić: Javio sam se 1991. među prvima, uz JNA vojarnu na Črnomercu i druge vojarne, odradio što se tada trebalo... 2. Dr. Andrija Hebrang: Otišao je u Njemačku, dolazio na nekoliko dana obraniti doktorat i vraćao se u Njemačku. Nije ratni liječnik...  3. U Registru branitelja: Navodi se ministrovih 269 dana borbenog sektora u MORH-u, no ti podaci ostaju klasificirani 