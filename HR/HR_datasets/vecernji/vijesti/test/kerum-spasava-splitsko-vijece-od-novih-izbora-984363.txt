Željko Kerum prekinut će pat-poziciju u kojoj se nalazi splitsko Gradsko vijeće. Najavio je kako će vijećnici HGS-a doći u ponedjeljak na sjednicu, osigurati kvorum i omogućiti da se završi zasjedanje započeto još 19. prosinca. Zapelo je na raspravi o Turističkoj palači, odnosno prijedlogu gradonačelnika Ive Baldasara da se raspiše novi natječaj za plodouživanje. Bolje perivoj i javni WC Razbuktali su se stari prijepori stvoreni tijekom afere kada je plodouživanje Baldasar namjeravao povjeriti tvrtki iza koje stoji jedan od donatora u njegovoj kampanji, Stipe Mađor. Izgubio se kvorum, otišli su vijećnici Marijane Puljak i HDZ-a, a novi pokušaj za okupljanje propao je zbog Keruma. Sat vremena prije zakazanog početka Kerum je poslao priopćenje kako njegovi vijećnici neće doći na sjednicu koja na koncu nije ni održana jer nije bilo kvoruma. Baldasar se našao u nezahvalnoj situaciji. Manji problem postalo je hoće li se izglasati natječaj za Turističku palaču ili neće, a veći problem nastao je zbog blokade rada Gradskog vijeća. Pripremio je novu sjednicu i ne može je sazvati dok ne zaključi ovu koja je prekinuta, za koju, pak, ne može okupiti kvorum. Kada bi to potrajalo tri mjeseca, po zakonu bi se Gradsko vijeće moralo raspustiti i Splićani bi opet na izbore. Iako nije u formalnoj koaliciji sa SDP-om, Kerum je odlučio pomoći, jednako kao što su on i Nevenka Bečić pomogli premijeru Zoranu Milanoviću i podržali državni proračun. Nije u redu da se bojkotira rad gradonačelnika, smatra Kerum, pa će njegovi doći na sjednicu, ali neće podržati natječaj za Turističku palaču. – To nije palača niti je to bitan projekt za Grad Split. Bilo bi dobro da tu bude perivoj i javni WC. Gradonačelnik se zapetljao s tim, a ima gomilu drugih poslova. Protiv smo palače, ali nećemo bojkotirati sjednice ni gradsku vlast. Mi smo legalisti – poručio je Kerum. Presudni glasovi Dođe li dovoljan broj vijećnika na sjednicu, a HDZ-ovi i vijećnici Marijane Puljak budu protiv, Kerumovi glasovi bit će presudni i ništa od plodouživanja. Još jednom bi se moglo dokazati da Baldasar u gradu ne može progurati ništa bez Kerumove podrške, kao ni HDZ u Županiji, gdje je s HGS-om u koaliciji. >> Baldasarov plan o rušenju Hajduka ovisi o Željku Kerumu 