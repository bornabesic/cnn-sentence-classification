U tekstu, "Paar nudio više modela i odustao od svakoga" (Večernji list, 29. prosinca 2002.) ravnatelj Zavoda za školstvo prof. dr. Josip Milat prigovara, među ostalim, akademiku Paaru svojevrsnu nedosljednost u nuđenju različitih verzija reforme školstva. Želim iznijeti nekoliko načelnih primjedbi na prijedlog primjene sustava odgoja i obrazovanja koje tako uporno brani gospodin Milat. Činjenica je da predložene promjene ničim ne jamče poboljšanje odgojno-obrazovnog sustava, naprotiv. Bit predloženih promjena svodi se na model devetogodišnje obvezne škole 3+3+3, opisno ocjenjivanje u prva tri, odnosno šest razreda, uvođenje državne mature i rano učenje stranih jezika. Svakako treba podržati rano učenje stranih jezika koje se najavljuje već od početka sljedeće školske godine. Bojim se da se to neće dogoditi jer bi bilo potrebno zaposliti nekoliko stotina učitelja stranih jezika koji su i u sadašnjim prilikama reducirana učenja stranoga jezika deficitarni, a nije osiguran ni novac za to. Opisno ocjenjivanje neće riješiti problem inflacije odličnih ocjena, a time ni poboljšati obrazovni sustav jer se i osamdesetih godina prošlog stoljeća opisno ocjenjivanje pokazalo lošim i nije dalo očekivane rezultate. Zašto bi sada bilo drukčije? Državna matura, načelno da, ali jesu li za to stvorene odgovarajuće pretpostavke? Bojim se da nisu. Za obveznu devetogodišnju školu ne postoje ni materijalni, ni prostorni ni kadrovski preduvjeti. Računati da će negativni demografski trendovi riješiti problem nedostatka školskog prostora i rada škola u dvije, tri pa i četiri smjene mogu doista samo neozbiljni ljudi. Nema ni jednog valjana argumenta da se napusti sadašnji model osnovne i srednje škole 4+4+4 iz niza razloga jer to ne onemogućuje uvođenje devetogodišnje, čak ni desetogodišnje obvezne škole. Dakle, sve dok Ministarstvo ne ponudi zadovoljavajući pedagoški standard i odgovarajuće nastavne planove i programe, ne može se govoriti o stvarnim promjenama. Ovo što sada nudi Ministarstvo samo je loš okvir bez ikakva sadržaja. 20. siječnja ROĐENDAN POZNATIH STJEPAN, JIMMY, STANIĆ (1929.) - glazbenik i pjevač, rođen u Zagrebu EDWIN E. "BUZZ" ALDRIN (1930.) - američki astronaut, drugi čovjek u povijesti koji je stupio na Mjesec NIKOLA ETEROVIĆ (1951.) - svećenik i diplomat, rođen u Pučišćama na otoku Braču PJEŠČANI SAT 1249. - sahranjen je FILIP (Fila, Filenm Fyla, Ohyla, Phileteo), prepošt podrijetlom iz ugarskog plemena Miskolcz (grana Mikoly). Od 1236. bio je predstojnik zagrebačkog Kaptola i ujedno kancelar hercoga Kolomana. Za rata između Splita i Trogira oko komunalnih granica 1244. zapovijedao je odredom vojske pod zapovjedništvom hrvatskog hercoga i bana Slavonije i Dalmacije Dionizija. Kad su se Splićani predali sudjelovao je u sklapanju mira. Pedvodio je kaptolsko poslanstvo kralju s molbom da zagrebačkog Kaptolu daruje utvrde za zaštitu kanonika. Kralj je izdao darovnicu za taj posjed, gdje se sagrađena kula kasnije nazvana Popov toranj. 1873. - rodio se u Lieslu Charles DORNIER, francuski pjesnik. Prvi svjetski rat, u kojem je sudjelovao kao topnik nadahnuo je neke njegove pjesme pune ljubavi i samilosti. DOGODILO SE 1942. - Na tajnoj konferenciji na Wadskom jezeru (Wandsee) Reinhard Heydrich je objasnio svoje planove za konačno rješenje židovskog pitanja i organizirao genocid europskih Židova.(M.Bo.) IMENDANI Fabijan i Sebastijan Fabijan dolazi od latinskoga imena Fabianus i prvotno znači onaj koji pripada rimskom patricijskom rodu Fabius. U imenu je latinska imenica faba - bob, grah pa bi Fabius značio bobov ili uzgajatelj boba. Sveti Fabijan, rimski biskup i papa od 236. do 250. godine pripada u "zimske svece". Dolazi pri kraju zime uvijek zajedno sa Sebastijanom, kad u stabla počinje navirati sok, znak blizine proljeća. Sebastijan je nastao od latinskoga imena Sebastianus, a izvedeno od grčkoga oblika Sebastos u značenju čovjek iz Sebaste. Inače grčka riječ sebastos znači uzvišen, častan, svet, carski. Sv. Sebastijan je rođen u Milanu pri kraju 3. stoljeća. Pretrpio je mučeništvo u Rimu. Česti je zaštitnik od kuge i drugih zaraznih bolesti, te zaštitnik vojnika, lovaca, ljevača, kamenorezaca i vrtlara.(Ž.)