Nespretno sročena i prenesena izjava na portalu narod.hr da silovane žene ne mogu zatrudnjeti, sa studentske tribine u Studentskom domu Stjepan Radić, nanijela je golemu neugodu studentskom kapelanu don Damiru Stojiću. Medicinski razlozi – Nikada to nisam rekao i nikada to ne bih rekao jer to ne mislim i ne vjerujem. Riječ je o nespretnosti za koju sam doznao tek peti dan nakon što je objavljena na internetu – kaže don Damir Stojić, koji se požurio objasniti kako “apsolutno ne tvrdi da žena ne može zatrudnjeti u silovanju”. – To ne tvrdim, ne vjerujem i ne mislim. Postotak trudnoća kod silovanja iznimno je nizak zbog više medicinskih razloga, ali do trudnoća dolazi. Mogu nabrojiti osobe koje su plod silovanja. Poznati američki pastor i političar Jesse Jackson, zatim sadašnja Miss Pennsylvanije Valerie Gatto. Osobno poznajem jednog istaknutog Hrvata u Sjedinjenim Američkim Državama. Njegova je baka silovana, njegova majka je plod silovanja, a on danas svjedoči o tome kako svaki čovjek ima pravo na život, čak i kad je začet u uvjetima nasilja i kršenja slobode druge osobe, baš kao što je to bio slučaj s njegovom bakom – kaže don Damir Stojić. Prema njegovu mišljenju, ključna tema o kojoj je govorio i o kojoj misli da danas treba posve otvoreno govoriti jest – pobačaj. – Meni se na javnoj televiziji prigovorilo kako se Crkva ne smije miješati u ta pitanja, što je nedopustivo jer se u pitanje života svi moraju miješati. Čak bi i kamenje progovorilo! Jer nerođena djeca nemaju pravo glasa i ne mogu govoriti – kaže don Damir Stojić, odgovarajući u isto vrijeme da Crkva može progovarati o tim pitanjima u svjetovnoj državi jer je riječ o ljudskim pravima. – To i jest pitanje za svjetovnu državu i kao humanist vidim da svjetovna država ne štiti najslabije, a to su u ovome trenutku nerođena djeca. Njih bi sekularna država trebala štititi jer ne mogu govoriti i razina humanosti države vidi se u tome kako štiti najslabije. A mi u ovome trenutku dopuštamo da se oni ubijaju. To je pitanje ljudskih prava, a ne vjersko pitanje – objašnjava don Damir Stojić. Prava nerođene djece – Nerođeno dijete ima ljudska prava, ali nema glasa i ne može govoriti, no ne možemo ga diskriminirati zbog toga, bez obzira na to je li ono željeno ili ne, zbog načina kako je začeto, jer ono za to nije krivo. Sekularna država, koja se poziva na ljudska prava, trebala bi štiti nerođeno dijete – kaže don Damir Stojić, dodajući da mu je drago što se tema nerođene djece otvorila kroz javne razgovore jer se dosta o tome šutjelo. – Svi moramo shvatiti da je riječ o ljudskim pravima, a o njima nitko nema prava šutjeti. Osobito ako se govori uime onih koji nemaju i ne mogu imati pravo glasa, što su u ovome slučaju nerođena djeca – kaže don Damir Stojić. >>Don Damir Stojić objasnio izjavu o trudnoći kod silovanih žena 