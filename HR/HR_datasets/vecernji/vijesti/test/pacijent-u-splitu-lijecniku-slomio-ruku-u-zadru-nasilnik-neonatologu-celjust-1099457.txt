Pacijent na hitnom bolničkom prijmu u Splitu nedavno je liječniku slomio ruku. Zagrebački liječnik opće medicine prijavio je prije mjesec dana verbalni napad i prijetnje pacijentičina skrbnika. Neonatolog iz zadarske bolnice oporavljat će se šest tjedana od operacije, hitno obavljene nakon što ga je nepoznati mladić u ponedjeljak prije ponoći napao i višestrukim mu udarcima šakom slomio čeljust. Prije toga muškarac je nogom razbio vrata na rodilištu. Niz je to napada na liječnike koje je zabilježila Hrvatska liječnička komora, koja je na web-stranici prije mjesec dana otvorila rubriku „Prijava nasilja nad liječnicima“, s obrascem za prijavu nasilja nad liječnicima na radnom mjestu. Te slučajeve zdravstvena ustanova ili sam liječnik trebali bi prijaviti nadležnom državnom odvjetništvu, a mogu i Agenciji za kvalitetu i akreditaciju u zdravstvu i socijalnoj skrbi te Komori. – Verbalno nasilje nad liječnicima svakodnevna je pojava koju gotovo nitko ni ne prijavljuje. U zadnje vrijeme događaju se i fizički napadi. Tražimo izmjene Kaznenog zakona, da se napad na liječnika tretira kao napad na službenu osobu – zatražio je predsjednik HLK dr. sc. Trpimir Goluža.  >> Liječniku u brutalnom napadu slomljena kost lubanje, komora traži izmjene Kaznenog zakona 