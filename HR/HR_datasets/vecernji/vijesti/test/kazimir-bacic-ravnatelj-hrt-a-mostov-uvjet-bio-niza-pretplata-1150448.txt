Prije dva tjedna bio je jedan od tri favorita, onda je ispao iz igre, da bi se na kraju u roku od samo 24 sata prometnuo u dobitnika. Riječ je o Kazimiru Bačiću koji je jučer, na prijedlog Odbora za medije, u Saboru i konačno izabran za novog glavnog ravnatelja HRT-a, a na tu poziciju dolazi s mjesta rukovoditelja televizijske tehnike HRT-a. Iako je još ujutro na sjednici Odbora za medije Most glasovao protiv HDZ-ova prijedloga da se Bačića imenuje glavnim prisavskim ravnateljem, nakon duljih razgovora s HDZ-om Most ga je poslijepodne na glasovanju ipak podržao. Bačić je izabran s 90 glasova za, nijednim glasom protiv te uz 12 suzdržanih. Moglo se čuti da je Most pristao podržati Bačića uz tri uvjeta: smanjenje RTV preplate, restrukturiranje HRT-a, a proširila se i priča da je traženo da novim šefom HRT-ova Informativno-medijskog servisa (IMS) postane osoba koju bi izabrao Most. Usto, doznajemo, iako su bili u sabornici tijekom glasovanja, Zlatko Hasanbegović (HDZ) i nezavisna Bruna Esih nisu se uopće izjasnili niti su glasovali. Štoviše, Hasanbegović je navodno na Klubu HDZ-a uoči glasovanja tražio da se objasni prema kojim se kriterijima i uz koje obrazloženje nekoga uopće podržava i predlaže. A u raspravi prije glasovanja Milorad Pupovac (SDSS) bio je zadovoljan što je usuglašen prijedlog kako bi se moglo pristupiti onome što HRT očekuje, a to je smanjivanje troškova i bolja kontrola sredstava. Osvrnuo se i na Bačićev program u kojem se usmjerio na pojednostavljenje organizacije, povećanje efikasnosti i pojeftinjenje organizacije, bilo da je riječ o proizvodnji, tehnologiji... – Bačić iznosi primjedbe na program koje su dobre, kao ona da ima previše stranog, a premalo domaćeg programa. Slažem se i da treba pojačati obrazovni program koji je nekada bio najbolji, a jednako vrijedi i za znanstveni program. Kada kaže da informativni program televizije gubi utrku s drugim medijima, to je istina. A kako Bačić misli tu kompetitivnost HRT-a učiniti većom, bilo bi dobro da imamo više konkretnih odgovora nego što imamo u njegovu prijedlogu programa rada i upravljanja HRT-om – objasnio je Pupovac te zaključio da će SDSS podržati Bačića, ali nije previše optimističan, ne zato što nemaju povjerenja u Bačića, nego zato što još nije pronađena energija koja bi promijenila stanje na HRT-u. Arsen Bauk (SDP) rekao je da će ipak biti suzdržan. – Sporimo način izbora. Do jutros nismo znali tko će biti kandidat većine, a suglasnost se postiže tek uoči glasovanja. Način izbora glavnog ravnatelja je dokaz teškog (ne)funkcioniranja vladajuće većine – kazao je Bauk. – Glavna nam je misao racionalizacija i bolje poslovanje HRT-a. Nećemo trpjeti tajne anekse na plaće, nepoštivanje zaključaka Sabora, inzistirat ćemo da se stvore financije i materijalne osnove za smanjenje pretplate – upozorio je Jasen Mesić iz HDZ-a.       >> Tko je Kazimir Bačić, novi glavni ravnatelj HRT-a >> Kazimir Bačić novi glavni ravnatelj HRT-a 