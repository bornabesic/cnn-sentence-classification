Zbog prijevare, za koju se sumnjiči njegova majka Vinka Cetinski, Matteu Cetinskom privremeno je blokiran ne samo stan u Gračanima, u kojem živi i koji samo glasi na Vinku, nego i devizni štedni račun u banci, doznaje Večernji list. Od dvojice sinova Cetinski, Matteo je izvukao deblji kraj jer Tonyju nije ništa blokirano. Večernji je došao do rješenja Županijskog suda u Puli kojim se određuje privremena zabrana raspolaganja imovinom Vinke Cetinski u Zagrebu i Gorskom kotaru, ali i novcem s računa u banci. U rješenju se navodi broj računa, a neslužbeno smo doznali da se na njemu nalazi oko 20 tisuća eura i da je to ušteđevina koju je Matteo Cetinski godinama stavljao na stranu. Iako tužiteljstvo nije dokazalo da je novac na tom računu stečen nezakonito, sud je prihvatio blokadu kao privremenu mjeru do okončanja postupka. Odvjetnik Vinke Cetinski navodno se žalio jer bankovni izvodi mogu dokazati da se radi o običnoj ušteđevini, a ne o protupravno stečenom novcu. Ali očito je za Mattea Cetinskog otežavajuća okolnost bila činjenica da je, kroz tvrtku Kermas ulaganja, surađivao s Dankom Končarom, koji je prijavio Vinku Cetinski da ga je oštetila za višemilijunske iznose dok je za Končara kupovala nekretnine po Istri. Tonyju Cetinskom, popularnom pjevaču, sud nije ništa blokirao iako je Danko Končar tražio da se blokira i Tonyjeva vila u Radotićima u Istri, koju je na Tonyja prepisao otac Mirko Cetinski. Drugu takvu vilu dobio je Matteo, ali sud ih nije privremeno blokirao u sklopu istrage protiv Vinke Cetinski. Končar je od Trgovačkog suda u Pazinu tražio da donese privremenu mjeru blokade sve imovine Vinke Cetinski, ali sud je taj prijedlog odbio. Proces pred Trgovačkim sudom u Pazinu odvojen je od kaznenog postupka koji se vodi pred Županijskim sudom u Puli. Tony, Matteo i Mirko Cetinski, koji su prekjučer ispred zatvora u Puli dočekali Vinku Cetinski, nisu željeli komentirati detalje oko privremeno blokirane imovine. Optužena da je na Končaru ‘zaradila’ 43 milijuna kuna Vinka Cetinski tereti se za kazneno djelo zloporabe položaja i ovlasti, a još šestero suokrivljenika za poticanje i pomaganje. Sve zajedno sumnjiči ih se da su od 2007. do 2009. godine, kupujući istarske nekretnine za poznatog poduzetnika Danka Končara, s prodavateljima ugovarali veće cijene od stvarnih i razliku zadržavali za sebe. Na taj su način navodno pribavili oko 43 milijuna kuna. Bivša HDZ-ova doministrica turizma Vinka Cetinski izjavila je da se ne osjeća krivom, a njezin sin Matteo Cetinski je, kao glasnogovornik obitelji, više puta naglasio da će ovaj kazneni postupak pomoći njegovoj majci da dokaže svoju nevinost. 