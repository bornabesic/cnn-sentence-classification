Nakit od orlovih kandži pronađen na arheološkom lokalitetu neandertalaca nedaleko od Krapine najstariji je nakit na svijetu. Prepoznavali ljepotu Potvrdilo je to istraživanje koje je proveo tim znanstvenika sa zagrebačkog Prirodoslovnog muzeja i Zavoda za paleontologiju i geologiju kvartara, na čelu s kustosicom Davorkom Radovčić. U projektu su sudjelovali i Jakov Radovčić, Ankica Oros Sršen i David Frayer sa sveučilišta u Kansasu (SAD). Rezultati istraživanja objavljeni su u stručnom časopisu PLoS ONE. – Riječ je o uistinu nevjerojatnom i fascinantnom otkriću. Pokazuje, prije svega, da neandertalci nisu bili toliko primitivna i nezgrapna vrsta kao što se smatra, nego su imali sposobnost pomnog planiranja i prepoznavanja ljepote ornamenata – kazala je za Večernji Davorka Radovčić. Znanstvenici su uspjeli dokazati da je riječ o kandžama najmanje triju primjeraka orla štekavca, što dokazuje da su kandže neandertalci pažljivo skupljali, a hvatanje tih ptica grabljivica zahtijevalo je planiranje i domišljatost. Sudeći prema obliku pronađenog nakita, znanstvenici misle da je riječ o dijelu nekog većeg ukrasa, poput ogrlice ili narukvice. Pretpostavlja se da su orlove kandže bile međusobno povezane tankim vrpcama kože ili upletenim vlatime trave ili kore šiblja te da su ih nosili na sebi. Zaključuje se to po tragovima na njima, ponajprije od međusobnog trenja, ali i tragovima koji govore da su kandže bile u kontaktu sa znojem. Znanstvenici su fascinirani i razinom fizičke obrade elemenata nakita. – Otkriće tih elemenata ogrlice ili narukvice krapinskih neandertalaca koji su stari čak 130 tisuća godina pokazuje da su izrađivali nakit čak 80 tisuća godina prije pojave Homo sapiensa – objašnjava Radovčić i dodaje da je sada jasno da Homo sapiens nije jedina vrsta koja se koristila različitim simbolima. Neandertalac diskriminiran – Bez obzira na desetljeća predrasuda i svojevrsne diskriminacije neandertalaca, najnovija istraživanja, posebno ovo otkriće, dokaz su da taj tip pretpovijesnog čovjeka nije bio tako primitivan kako se misli – zaključuje voditeljica istraživanja Davorka Radovčić. >> Skulptura pračovjeka od jučer ispred svog doma turistima želi dobrodošlicu 