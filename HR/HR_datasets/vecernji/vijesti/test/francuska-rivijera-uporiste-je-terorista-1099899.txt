Pet osoba uhićeno je u Nici dan nakon napada u kojemu je Mohamed Lahouaiej Bouhlel kamionom na šetnici pokosio stotine ljudi od kojih je 84 poginulo, dok ih se još pedesetak bori za život u bolnicama. Uhićeni su s napadačem povezani prijateljskim i obiteljskim vezama, uključujući i njegovu nekadašnju suprugu, no još uvijek nije potpuno jasno ima li itko od njih izravne veze s islamističkim skupinama. Unatoč tomu ISIL je objavio kako je napad u Nici počinio njihov sljedbenik, i to slijedeći pozive objavljene na društvenim mrežama da se “nevjernici napadaju i ubijaju gdje je god moguće”. Iako se na prvi pogled čini čudnim da je napad izveden u mondenom ljetovalištu, to baš i nije tako. Naime, upravo na francuskoj rivijeri, odnosno u njenoj pozadini nalaze se velika naselja imigranata. Samo nekoliko kilometara od Nice, u unutrašnjosti, nalaze se velika siromašna naselja u kojima većinom žive “Francuzi prve, druge ili treće generacije” porijeklom iz Alžira, Tunisa, Maroka... A upravo u ovim naseljima velik je broj nezadovoljnih mladih koje je relativno lako radikalizirati. U posljednjih nekoliko godina 55 osoba upravo s ovog područja otišlo je u Siriju u džihad. Po broju poznatih slučajeva islamističke radikalizacije, pokrajina Alpes-Martimes, gdje se nalazi Nica, druga je u Francuskoj, odmah iza po zlu poznatog 93. distrikta sjeverno od Pariza. Upravo u ovom području salafizam i radikalni islamizam imaju dobre osnove za širenje jer islamisti besperspektivnim i neobrazovanima pružaju opravdanje za kriminal. – Govori im se da su u zemlji nevjernika te da su krađe i napadi opravdani. Kriminal tako pretvaraju u sveti rat, zbog kojega će dobiti status u svojim redovima, seksualno zadovoljstvo i vječni život – kaže Kamel Agen, jedan od stanovnika Nice dobro upoznat sa stanjem u kojemu se nalaze ove zajednice nedaleko od francuske rivijere. Jedan od razloga zašto područje Azurne obale ima vrlo visoku stopu islamističkih radikala leži i u činjenici da su neki od najboljih “časnika za regrutaciju” aktivni upravo na tom području. Samo Omad Oumsen uspio je 2013. godine poslati više od 40 novoregrutiranih u redove ISIL-a prije nego što je i sam otišao u Siriju kada je shvatio da ga je “provalila” francuska služba sigurnosti Francuska rivijera posebno je privlačan cilj islamistima. I posebno ljeti. Jer upravo mondena ljetovališta nude im pregršt ciljeva na kojima se okupljaju upravo oni ljudi koje žele “skinuti”. Ljudi dobra materijalnog statusa, ljudi željni odmora i provoda. I bijeli ljudi. Jer vrlo je malo Alžiraca, Tunižana ili Iračana koji će se ljeti tamo naći, osim ako nisu zaposlenici lokalnih hotela ili restorana. Uz to, islamistima je jasno da će svaki udar na Nicu ili neko drugo ljetovalište glasno odjeknuti. I nanijeti udar ne samo u ljudskim životima nego i udar u gospodarstvu rušeći mondenim ljetovalištima status mjesta uživanja koje su godinama gradili. >>Uhićeno dvoje ljudi povezanih s napadima u Nici: Vozač kamiona je dva puta bio na mjestu napada? >> Terorist iz Nice samo je potvrdio – mogu nas napasti bilo gdje i bilo kad 