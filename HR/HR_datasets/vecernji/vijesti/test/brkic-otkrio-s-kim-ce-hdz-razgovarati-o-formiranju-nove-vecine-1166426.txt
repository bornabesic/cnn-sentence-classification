Kriza vlasti je pretežak termin. U svakoj državi potrebna je politička stabilnost. Dogodila su se samo određena pomjeranja u izvršnoj vlasti i imenovani su državni tajnici koji će obnašati dužnosti do imenovanja novih ministara - komentirao je današnje događaje na političkoj sceni Milijan Brkić, zamjenik predsjednika HDZ-a, na HRT-u. O izjavi Vlahe Orepića da narod više nego ikad treba promptno reagirati Brkić je rekao da je izjava dokaz o tome kako pojedinci iz Mosta funkcioniraju. - Na jedan način, Orepić je unio u praksu ono što se nikad nije dogodilo - maltene poziva na puč, no hvala Bogu nema veliku potporu, pa to više govori o njemu - rekao je Brkić, koji je pozvao na smirivanje tenzija. Rekao je da je inicijativa za prikupljanje potpisa za opoziv Bože Petrova i za imenovanje Gordana Jandrokovića predsjednikom Sabora zahtjevna operacija, koju treba voditi hladne glave i bez likovanja. Smatra da Petrov kao odgovoran čovjek mora i u skladu s tim postupiti, nada se da će tu točku odmah staviti na dnevni red. - Sljedeća će faza biti formiranje parlamentarne većine, kaže i najavljuje razgovor sa svim strankama osim sa SDP-om. Dosad je HDZ bio korektan partner, s maksimalnim povjerenjem u Most kao partnera. Most je taj koji destabilizira - rekao je Brkić, koji je optužio Most da se pokazao kao opozicija u vlastitoj poziciji. Predsjednik kluba zastupnika MOST-a Miroslav Šimić nije se složio s tom tvrdnjom. Smatra da su se zastupnici ponašali odgovorno. Ne zna na temelju čega se stječe dojam da MOST ne odustaje od vlasti. - Vjerujem da smo mi, koji smo prošle godine odlučili o raspuštanju Sabora i odrekli se saborskih fotelja danas imamo situaciju da su naši ministri dali ostavke jer su se odgovorno ponijeli i na taj način riješili potencijalnu ustavnu krizu u koju nas je uveo predsjednik vlade Andrej Plenković svojim neustavnim ponašanjem. Mislim da smo vrlo jasno rekli da nam nije do vlasti, nego do odgovornosti i u ovom slučaju do zaštite hrvatskog ustava i interesa hrvatskih građana. Što se tiče bilo kakvog preslagivanja mi o tome ne razmišljamo. Predsjednik vlade je rekao da ima novu većinu i mi čekamo da on to dokaže - istaknuo je. - Ne pregovaramo s SDP-om i ne znam na temelju čega je netko mogao doći do tog zaključka - dodao je, i zaključio da su pokazali da im fotelje nisu na prvom mjestu. 