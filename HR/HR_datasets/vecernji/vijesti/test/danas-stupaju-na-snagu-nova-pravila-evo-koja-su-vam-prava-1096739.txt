Danas se počinju primjenjivati odredbe izmijenjenog Pravilnika o načinu i uvjetima obavljanja djelatnosti elektroničkih komunikacijskih mreža i usluga. Kako je objavio HAKOM, nove odredbe donose nova korisnička prava i obveze operatorima: 1. Popravak za najviše 5 dana Kako su uočeni mnogi slučajevi u kojima je uklanjanje kvara predugo trajalo, pogotovo kada je u domeni odgovornosti operatora koji korisniku pruža uslugu, donesena je sljedeća obveza operatora i korisničko pravo: svi kvarovi na opremi koju je operator ustupio korisniku na korištenje ili iznajmio za vrijeme trajanja ugovora (npr. modem) moraju biti uklonjeni za najviše 5 dana, a u roku od najviše tri dana korisnika obavijestiti o vremenu i načinu otklona kvara. U suprotnom korisnik ima pravo raskinuti ugovor bez plaćanja naknade za prijevremeni raskid (osim ukoliko je kašnjenje u otklonu kvara uzrokovano krivnjom korisnika ili višom silom), uz umanjenje računa za taj mjesec, jer nije razumno biti bez pristupa internetu ili ne moći pratiti TV programe samo zato što operator nije u stanju u razumnom roku korisniku dostaviti ispravnu opremu i zamijeniti neispravnu. Navedeni propisi ne odnose se na kvarove na liniji i njima će HAKOM pristupiti na drugi način, a korisnicima će se uvijek umanjiti račun razmjerno trajanju kvara. 2. Uvjeti poslovanja i raskid ugovora Operatori imaju obvezu jasnog upućivanja na opće uvjete poslovanja i cjenike na internetskim stranicama operatora. Isto tako, ako operator omogućuje sklapanje ugovora putem interneta, onda mora jasno navesti i način raskida ugovora, koji mora uključivati i raskid putem interneta, odnosno elektroničkim putem. Ukoliko operator ne prihvaća elektroničku poštu kao mogućnost ulaganja prigovora, obvezan je korisnika u odgovoru na upit/prigovor upućen elektroničkom poštom odmah uputiti u potrebu ulaganja pisanog prigovora, kako korisnik ne bi propustio propisani rok za podnošenje prigovora. 3. Raskid bez razloga u roku od 14 dana U slučaju sklapanja ugovora na daljinu ili izvan poslovnih prostora, korisniku potvrda o ugovorenoj usluzi mora biti ispostavljena na kućnu adresu. Korisnik može, bez navođenja razloga, raskinuti ugovor u roku od 14 dana od dana zaprimanja potvrde.  4. Dostava na adresu Ukoliko se korisniku nakon sklapanja ugovora dostavlja uređaj, operator je obvezan isti dostaviti isključivo na kućnu adresu korisnika koji je ugovorio uslugu, odnosno adresu sjedišta korisnika koji je pravna osoba osim u slučaju ugovaranja usluge u nepokretnoj elektroničkoj komunikacijskoj mreži i dostave uređaja potrebnog za pružanje usluge kada se može dostaviti i na adresu različitu od kućne adrese korisnika, odnosno adrese sjedišta za korisnika koji je pravna osoba. 5. Povrat neiskorištenog novčanog iznosa Krajnji korisnik može zatražiti povrat ili naknadu neiskorištenog novčanog iznosa za javne komunikacijske usluge najkasnije 30 dana od dana kada je broj prenesen u drugu mrežu, a u slučaju povrata kupljenog, ali neiskorištenog bona za obnavljanje računa unaprijed plaćene usluge rok je 60 dana od dana kupnje bona.  Nove promjene 1. siječnja 2017. Neka nova prava počet će se primjenjivati tek 1. siječnja 2017. godine. Operatori će tako biti obvezni odrediti minimalnu brzinu širokopojasnog pristupa internetu za sve svoje pakete na način da ista predstavlja vrijednost od najmanje 70 posto od maksimalne (oglašavane) brzine ili maksimalnu brzinu prethodno nižeg maloprodajnog paketa, ovisno o tome što je povoljnije za korisnika. U slučaju da operator nije osigurao korisniku ugovorenu, odnosno minimalnu brzinu širokopojasnog pristupa internetu, operator će biti obvezan korisniku uvijek ponuditi raskid ugovora bez plaćanja naknada, a dodatno može uz suglasnost korisnika omogućiti prelazak na paket koji je prikladniji stvarno ostvarivoj brzini širokopojasnog pristupa internetu ili umanjenje mjesečne naknade. U slučaju kvara pretplatničke linije ili opreme operator će biti obvezan ponuditi korisniku umanjenje naknade ili obeštećenje s datumom izdavanja računa te će korisnik biti obvezan u roku od sedam dana obavijestiti operatora o odabiru. Operator će biti obvezan provesti odabir korisnika u sljedećem mjesečnom obračunskom razdoblju. Više o novim pravima možete pročitati ovdje. 