ZAGREB  Teški šok pretrpljen u zatvoru nije razlog za izvanredno ublaživanje kazne, presudio je Vrhovni sud. Silovatelj koji u Lepoglavi izdržava kaznu od tri i pol godine zatvora šokirao se 15. srpnja 2007. godine kad se oko 15 sati vratio u svoju ćeliju. Zatekao je svoga cimera, Vlastimira Kihalića (39), osuđenog na 40 godina zatvora zbog ubojstva triju žena 2005. u Petrinji, obješenog o prozor remenom hlača.  Taj je prizor samoubojstva kod njega izazvao teški šok te je znatno utjecao na njegovo zdravstveno stanje. Unatoč terapiji koju dobiva, taj prizor ne može izbrisati iz sjećanja i "proganja" ga danju, a često se i noću zbog toga budi. Stoga je molio da mu se kazna ublaži. Ali, Vrhovni sud je obrazložio:  "Po ocjeni ovoga suda, okolnost da je zatekao mrtvo tijelo zatvorenika s kojim je dijelio sobu, a koji je izvršio samoubojstvo vješanjem, premda nedvojbeno predstavlja vrlo neugodan i stresni događaj, ipak nije takve naravi da bi, da je sudu i bila poznata u vrijeme donošenja presude, dovela do blaže osude". Dakle, zasad neće izaći ni dana prije 24. veljače 2010.(maj) godine. (maj)