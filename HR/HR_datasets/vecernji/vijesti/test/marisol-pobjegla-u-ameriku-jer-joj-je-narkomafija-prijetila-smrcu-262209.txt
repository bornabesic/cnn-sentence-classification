Marisol Valles Garcia, dvadesetogodišnja djevojka, koja je privukla svjetsku medijsku pozornost kada je prihvatila posao šefa policijske stanice u meksičkom pograničnom gradu Guadalupe, dobila je otkaz zato što je napustila svoje radno mjesto. Ona je prošloga tjedna zatražila godišnji odmor kako bi iz osobnih razloga otputovala u Sjedinjene Države, no na posao, a ni u Meksiko, nije se vratila, pa joj je gradonačelnik grada Praxedis Guerrero dao otkaz. U obrazloženju se kaže da se uopće nije javila niti zatražila produljenje odmora pa smatraju da je zapravo pobjegla. Poznato je da je primala prijetnje smrću od pripadnika narkokartela koji ju je htio prisiliti da radi za njih. Lokalni mediji pišu da je u strahu za vlastiti život odlučila otići u SAD i zatražiti azil. 