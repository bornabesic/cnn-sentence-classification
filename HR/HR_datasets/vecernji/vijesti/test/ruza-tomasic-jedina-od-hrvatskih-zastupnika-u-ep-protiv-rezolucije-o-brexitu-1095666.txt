Zastupnica u Europskom parlamentu Ruža Tomašić iz redova europskih konzervativaca i reformista, trećeg po veličini kluba zastupnika u EP-u, jedina je od hrvatskih zastupnika koja je glasovala protiv Rezolucije o ishodu referenduma u Ujedinjenom Kraljevstvu usvojenoj u utorak na izvanrednoj plenarnoj sjednici EP-a, smatrajući da reforma Unije mora ići u smjeru decentralizacije, priopćeno je u srijedu iz njezina ureda. "Odgovor na duboku političku, identitetsku i institucionalnu krizu EU ne može biti obična mantra o 'više Europe', pogotovo kad je sasvim jasno da građani Europske unije to ne žele", kazala je Tomašić koja smatra da iza požurivanja britanskih vlasti da što prije aktiviraju članak 50. Ugovora stoji želja da se izbjegne kvalitetna rasprava o razlozima zbog kojih su Britanci glasovali za izlazak iz Unije. Izrazila je neslaganje s pozivima na daljnju političku integraciju država članica EU-a te pojasnila da se, iako rezolucija priznaje činjenicu da neke države članice žele sporiju ili slabiju integraciju, unatoč tome poziva  na "ojačavanje središta EU". U priopćenju stoji da je na sastanku Europskih konzervativaca i reformista, održanom netom prije početka plenarne sjednice potvrđena posvećenost reformi EU u smjeru "decentralizacije, administrativnog rasterećenja i očuvanja nacionalnih suvereniteta". EP je u utorak u rezoluciji usvojenoj na izvanrednoj sjednici pozvao Ujedinjeno Kraljevstvo da u skladu s voljom građana izraženom na referendumu o članstvu u EU odmah pokrene razdruživanja, ali i upozorio da interesi i očekivanja građana EU moraju postati središnja tema, a europski projekt obnoviti. Rezolucija je usvojena većinom glasova zastupnika od 395 dok se protiv nje izjasnilo 200 zastupnika, a suzdržanih je bilo 71. 