Nećemo dopustiti da nam uzmu našu Europu, rekao je  šef njemačke diplomacije Frank-Walter Steinmeier u Berlinu prije sastanka s kolegama iz pet drugih zemalja utemeljiteljica Europske unije na kojem će razgovarati o posljedicama povijesne odluke Britanaca o izlasku iz bloka i njegovoj budućnosti. "Uvjeren sam da će te države poslati poruku da nećemo dopustiti da nam uzmu našu Europu, taj projekt mira i stabilnosti", rekao je Steinemeier prije sastanka s ministrima vanjskih poslova Francuske, Italije, Belgije, Nizozemske i Luksemburga. Nakon šoka i poziva na mir, europski čelnici kreću u akciju kako bi šok izazvan Brexitom i proces razdvajanja Velike Britanije od Europske unije bio što manje bolan. Taj razvod neće biti prijateljski, upozorio je predsjednik Europske komisije Jean-Claude Juncker pošto su na referendumu britanski državljani glasali za izlazak te je zatražio da London "odmah" podnese zahtjev za napuštanjem Europske unije. "Neće to biti prijateljski razvod, no konačno nije to bila ni neka velika ljubav", rekao je Junckernavečer za njemačku televiziju ARD. "Ne razumijem zašto britanska vlada treba čekati do listopada za odluku hoće li ili neće poslati pismo Bruxellesu kojim traži razvod. Volio bih da to bude odmah", ustvrdio je Juncker.  Britanski premijer David Cameron najavio je u petak, nakon pobjede Brexita na referendumu, da će ostavku podnijeti u listopadu i da će svome nasljedniku prepustiti pregovaranje o izlasku njegove zemlje iz EU.  Predsjednik Europskog parlamenta Martin Schulz takvo je stajalište nazvao "skandaloznim". Kada je 2013. najavio da će raspisati referendum o britanskom ostanku ili izlasku iz EU, "on je čitav kontinent učinio taocem svojih  taktičkih pregovora", izjavio je Schulz za ARD.  "Sada Cameron ponovno čitav kontinent uzima za taoca zbog unutarnjih dogovora u britanskoj konzervativnoj stranci", rekao je Schulz. Ocijenio je da je to prekasno i smatra da se stranački  "kongres može sazvati već sutra ujutro", ako se to želi.  Steinmeier je u subotu domaćin svojim kolegama po dužnosti iz zemalja utemeljiteljica EU. Francuski ministar vanjskih poslova Jean-Marc Ayrault, nizozemski Bert Koenders, talijanski Paolo Gentiloni, belgijski Didier Reynders i luksemburški šef diplomacije Jean Asselborn "razgovarat će o aktualnim temama europske politike", navodi se u priopćenju.  "Mislim da je posve jasno da samo u situaciji u kojoj ni histerija ni stanje šoka nisu dopustivi. Ne smijemo vući brzoplete poteze i praviti se kao da imamo odgovore na sva pitanja. Ali ne smijemo ni pasti u depresiju i pasivnost", rekao je Steinmeier.  Pariz i Berlin predstavit će svojim partnerima "konkretna rješenja" kako bi EU "bio učinkovitiji", rekao je Ayrault te dodao  "Svima priznaju da francusko-njemački dvojac igra ulogu. On nije ekskluzivan no ako nema dobrog francusko-njemačkog razumijevanja to paralizira sve ostale".  Njemačka kancelarka Angela Merkel, koja je u petak  izrazila žaljenje zbog "udarca nanesenog Europi" i "procesu europskog jedinstva", pozvala je u ponedjeljak u Berlin francuskog predsjednika Francoisa Hollandea, talijanskog premijera Mattea Renzija, a odvojeno će primiti i predsjednika Europskog vijeća Donalda Tuska.  Nakon Brexita "Njemačka će nastaviti igrati središnju ulogu, čak i važniju unutar Europske unije", izjavio je za Juncker za njemački dnevnik Bild.   