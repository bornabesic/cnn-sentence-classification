Francuski ministar unutrašnjih poslova Bruno Le Roux, o kojem se vodi istraga zbog zapošljavanja kćeri tinejdžerki, dao je u utorak ostavku vladi i odmah ga ja na tom osjetljivom položaju zamijenio sadašnji državni tajnik za trgovinu Matthias Fekl. "Svakodnevna odgovornost koju nalaže stalna borba protiv terorizma i delinkvencije ne dopušta zanemarivanje ni jedne optužbe", rekao je u obranu svog poštenja socijalistički ministar tijekom kratke konferencije za novinare. Francuski predsjednik Francois Hollande je odmah imenovao Matthiasa Fekla (39) ministrom unutrašnjih poslova, na ključnu funkciju u zemlji koja živi pod visokom prijetnjom terorizma i u režimu izvanrednog stanja. Tijekom konferencije za novinare Le Roux je rekao da ne želi poremetiti rad vlade. "Tvrdim da sam bio pošten u međuljudskim odnosima kao i u svim mojim političkim djelovanjima", rekao je. Francusko financijsko državno tužiteljstvo je objavilo u utorak da vodi istragu, usred izborne kampanje, o aferi koja odjekuje nakon skandala fiktivnih zapošljavanja konzervativnog kandidata Francoisa Fillona. Socijalistički ministar Le Roux (51) inzistira da su ljetni poslovi njegovih kćeri bili legitimni i da su odgovarali stvarno obavljenim zadacima. Blizak Francoisu Hollandeu, on je bio zastupnik od 1997. do prosinca 2016. kada je ušao u vladu. Optužbe protiv ministra Le Rouxa iznesene su u ponedjeljak u emisiji Quotidien TV, kada ga je novinar upitao o ljetnim poslovima njegovih kćeri između 2009. i 2016. Njegove kćeri počele su raditi za njega kada su imale 15 ili 16 godina i zajedno su skupile 24 ugovora na određeno vrijeme vrijedna ukupno 55.000 eura. >>Ankete: Macronu 65, Marine Le Pen samo 35 posto u drugom krugu >>Učenik (17) koji je izveo napad u školi bio je opsjednut oružjem i ubojstvima 