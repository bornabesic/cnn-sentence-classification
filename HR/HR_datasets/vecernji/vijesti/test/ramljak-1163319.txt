Vladin povjerenik za Agrokor Ante Ramljak obratio se javnosti nakon održanog sastanka na kojem je, između ostalih, bio i šef Atlantic Grupe Emil Tedeschi.  - Upravo sada razgovaraju timovi svih dionika oko mjenica. Nadam se da će se postići dogovor o moratoriju do kraja dana - izvijestio je Ramljak.  Rekao je i da je obišao radnike u Konzumu u Radničkoj ulici u Zagrebu i zahvalio im se. - Oni su, kada nije bilo kvasca, sami kupili kvasac i ispekli kruh. To je zaista zavidna gesta odanosti kompaniji - rekao je Ramljak, dodajući kako su ga radnici najviše pitali o tome što se dosad radilo i što se očekuje u narednim danima. Nije pokazao zabrinutost nakon što je Sberbanka istaknula svoje uvjete za eventualno daljnje financiranje.  - Sberbanka je već s preko milijardu eura vjerovnik Agrokora. To je iznimno velik novac pa čak i za Sberbanku. Što se tiče njihovog uvjeta to nije u suprotnosti sa zakonom. To je odluka vjerovničkog vijeća.  Mi ćemo prilagoditi funkcioniranje. Vidjet ćemo koliko će uspjeti, dobili smo na vremenu jedno 30 dana da sve sredimo i upoznamo se sa situacijom. Onda Ćemo vidjeti fali li nam sredstava ili ne. Ja tu nemam ništa za dodati - ocijenio je Ramljak.  Potvrdio je da su u tijeku razgovori sa šest međunarodnih konzultantskih tvrtki. Već sredinom sljedećeg tjedna ćemo odlučiti za koga ćemo se odlučiti i tko će nam se pridružiti, zajedno s domaćim konzultantima.  Ramljak je također istaknuo da nije zabrinut zbog hitnog sastanka u Beograda oko Agrokora niti zbog Lex Mercatora u Sloveniji:  - Mislim da oni tamo ne mogu donijeti nikakve odluku koje će našteti budućem planu restrukturiranja. Ne vidim nikakvog problema u tome.  Posebno je istaknuo da je kredit domaćih banaka iznimno povoljan novac za koncern. - Mi smo jučer dobili od domaćih banaka 80 miijuna eura na kamatu 4,75 posto. Ova se grupa nikad nije tako jeftino financirala. Povjerenje je najbitnija stvar. Kad izgubite povjerenje bankara onda više ne možete poslovati.  Povjerenje je najbitnije - zaključio je Ramljak, i potom sa smiješkom dočekao pitanje da li banke vjeruju novoj upravi: "Mislim da vjeruju" >> Vijeće vjerovnika donijelo je odluku o isplati ukupno 378 milijuna kuna >> 'Potpisan je ugovor o kreditu od 80 milijuna eura, kamatna stopa je 4,97 posto' 