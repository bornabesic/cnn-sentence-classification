Hrvatska i dalje želi razvijati odnose sa Srbijom i važno joj je imati komunikaciji kanal s Beogradom, ali to se ne može ostvariti sa srbijanskim šefom diplomacije Ivicom Dačićem, izjavio je u ponedjeljak u Zagrebu ministar vanjskih i europskih poslova Davor Ivo Stier, dodavši da zato o odnosima dviju zemalja komuniciraju premijeri. Stier je nakon sastanka s norveškim šefom diplomacije Borgeom Brendeom kazao da dijalog sa Srbijom treba ostati otvoren, ali je očito da se to ne može ostvariti preko sadašnjeg srbijanskog šefa diplomacije Ivice Dačića koji Hrvatsku optužuje za fašizaciju.  Na pitanje novinara s kime bi iz Srbije onda Hrvatska trebala razgovarati, Stier je odgovorio da taj kanal postoji i da su dvojica premijera "u komunikaciji". Video: Patrik Macek/PIXSELL "Nakon izjava ministra Dačića koji je napao kardinala Stepinca po jednom starom komunističkom šablonu, odbili smo njegov zahtjev da održimo bilateralni susret ovoga vikenda, ali sam isto tako naglasio da mi moramo imati i imamo otvoren jedan kanal komunikacije s Beogradom. Taj kanal je već uspostavljen, vidjeli ste da su premijeri u komunikaciji i mislim da je to važno jer mi želimo i dalje razvijati odnose koji će omogućiti da se rješavaju otvorena pitanja", istaknuo je. Također je kazao da je jasna politika hrvatske Vlade u poticanju mira i stabilnosti na jugoistoku Europe. U Srbiji je u tijeku predizborna kampanja i verbalnih napada će biti i dalje, kazao je Stier. "Kuka se zbog toga što smo odbili taj zahtjev za bilateralni susret, ali o tome su morali razmisliti prije nego što su išli napadati kardinala Stepinca u najgoroj maniri jednog komunističkog aparatčika", rekao je Stier. Nakon otkrivanja spomenika blaženom kardinalu Alojziju Stepincu u Osijeku u četvrtak, Dačić je optužio Hrvatsku za podizanje spomenika "ratnom zločincu". Usput se pohvalio da dolazi iz antifašističke obitelji, a Stier iz ustaške. Ivica Dačić nije dugo čekao pa je, kako prenosi Blic, odmah reagirao na Stierovu izjavu. – Vrlo smo se rastužili, to je veliki udarac za srpsku diplomaciju. Cijela Srbija je potresena – ironično je danas prokomentirao Ivica Dačić. – To je toliki veliki udarac za našu diplomaciju da ne znam kako ćemo to preživjeti. Što oni zamišljaju? Oni se očigledno ne žele baviti diplomacijom i rješavanjem problema, oni žele stvarati probleme. Neka stvaraju probleme, ja nisam taj koji će šutjeti na rehabilitaciju ustaštva, fašizma, nacizam – kazao je Dačić. >>Ivica Dačić poručio: Beograd želi dijalog sa Zagrebom, ali... >>Stier odgovorio Dačiću: 'Starom komunističkom šablonom želi ponovno nametnuti ideju da su Hrvati genocidni' 