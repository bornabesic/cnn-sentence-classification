Na hrvatsko - slovenskom graničnom prijelazu između Lupinjaka i Dobovca, u četvrtak navečer održana je zajednička vatrogasna vježba Vatrogasne zajednice Krapinsko - zagorske županije i Gasilske zveze Šmarje pri Jelšah. Na vježbi su slovenski i hrvatski vatrogasci obaviješteni da je pri gašenju došlo do ozljede vozača gorećeg vozila te se je požar proširio na sam objekt graničnog prijelaza. Sa slovenske strane bili su aktivirani vatrogasci PGD-a Rogateca, Steklarne Rogaška Slatina, PGD-a Dobovec i PGD Donačka Gora. S hrvatske strane na vježbi su prisustvovali vatrogasci DVD-a Prišlin, DVD-a Đurmanec, DVD-a Druškovec i DVD-a Klenovec. Zajedničkom vatrogasnom akcijom rukovodili su poveljnik Gasilske zveze Šmarje pri Jelšah Bogdan Krumpak i zapovjednik zagorske Vatrogasne zajednice Marijan Lovrenčić. Peticija protiv žilet žice uskoro kreće i u Zagorju Na zajedničkoj vježbi slovenskih i zagorskih vatrogasaca, na graničnom prijelazu Lupinjak – Dobovec, bili su i zagorski župan Željko Kolar te općinski načelnici i gradonačelnici iz pograničnih područja – načelnik Huma na Sutli Zvonko Jutriša, gradonačelnik Klanjca Zlatko Brlek te načelnik Kumrovca Dragutin Ulama. Oni su nakon vježbe podržali inicijativu za micanjem žilet žice koja je postavljena uzduž hrvatsko - slovenske granice. - Uz odličnu suradnju vatrogasaca s jedne i druge strane Sutle, ovdje želimo skrenuti pozornost i na žilet žicu koja je postavljena između granice dviju država, a koja stvara nelagodu hrvatskom i slovenskom stanovništvu koja ovdje živi. Sa susjednom Slovenijom, posebno njenim općinama u pograničnom području, još iz vremena zajedničke države povezuju nas tradicionalno dobri susjedski odnosi, neprekinuti ulaskom Slovenije, a zatim i Hrvatske u Europsku uniju. Povezuju nas i pobratimljene općine s obje strane Sutle, gospodarska i kulturna suradnja, zajednički projekti prekogranične suradnje, tradicionalni susreti na mostu. Sutla je oduvijek spajala, a ne razdvajala Zagorce i Slovence, a žičana ograda neće donijeti ništa dobro, jer čini ozbiljan problem normalnom odvijanju života ljudi s obje strane granice, rekao je zagorski župan Željko Kolar.  Načelnik Huma na Sutli Zvonko Jutriša rekao je kako su na ovim prostorima Zagorci i Slovenci uvijek dobro surađivali i da su zbog žilet žice spremni krenuti i s potpisivanjem peticije za njezino uklanjanje. Gradonačelnik Klanjca Zlatko Brlek i načelnik Kumrovca Dragutin Ulama nadovezali su se kako je žilet žica trenutno postala glavni problem suradnje između Zagoraca i Slovenaca te da brojne udruge prosvjeduju protiv ovakvog slovenskog ograđivanja.  >> 'Dobio sam izričite najave da će Hrvatska preko Istre slati veće skupine izbjeglica'  >> Na račun Cerarove ograde sve više kritika i u Sloveniji 