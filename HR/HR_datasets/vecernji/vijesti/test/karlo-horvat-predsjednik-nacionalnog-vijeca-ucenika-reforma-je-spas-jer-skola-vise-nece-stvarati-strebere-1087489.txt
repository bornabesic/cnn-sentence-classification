– Kako sam, ha, ne znam što bih rekao. Malo sam prehlađen, a puno više razočaran događajima s kurikularnom reformom posljednjih nekoliko dana – odgovorio nam je Karlo Horvat, predsjednik Nacionalnog vijeća učenika, najvećeg predstavničkog tijela učenika u Hrvatskoj i savjetodavnog tijela Ministarstva znanosti, obrazovanja i sporta, učenik trećeg razreda daruvarske gimnazije, kad smo ga jučer na početku razgovora upitali kako je. Dodaje da je ekspertna radna skupina na čelu s dr. sc. Borisom Jokićem shvatila da nema konkretnu podršku Vlade i Ministarstva obrazovanja pa je zato odlučila otići. – Ovakav rasplet s Cjelovitom kurikularnom reformom zasigurno nije dobar za hrvatsko školstvo. Zahtjev za razrješenje ekspertne radne skupine bio je jedini logičan potez dr. sc. Jokića i njegovih kolegica i kolega koji su vrijedno radili na reformi. Smatram da je umiješanost politike uvelike pridonijela ovakvom raspletu koji će imati više negativnih nego pozitivnih posljedica. Doživljavate li i vi odlazak voditelja i članova njegove ekspertne radne skupine kao krah reforme obrazovanja?   Odlazak voditelja i članova ekspertne radne skupine doživljavam kao veliki udarac za Cjelovitu kurikularnu reformu i kao veliki izazov za one koji će naslijediti ove marljive ljude koji su dali 16 mjeseci svoga života u ovo, koji su danonoćno radili na stvaranju novih dokumenata i koji su željeli da mi, mladi, imamo bolju budućnost. Je li se ministar Šustar trebao drukčije postaviti? Ministar Šustar trebao je svakako biti odlučniji i barem se očitovati o svemu što se događalo od ponedjeljka do srijede, trebao je izaći u javnost i svima nam kazati koji je konačni stav Ministarstva, hoće li se s reformom nastaviti, ima li novca za nju, kada i kako će se provoditi jer hrvatska javnost to zaslužuje znati. Da je hrvatskom školstvu potrebna reforma, slažu se svi. U kojem smjeru bi ona trebala ići? Što bi se sve trebalo promijeniti? Jeste li upoznati s onim što je predloženo u kurikularnoj reformi i što o tome mislite? Bi li to još više opteretilo učenike? Reforma obrazovanja trebala bi ići u smjeru u kojem je išla do sada. Zamišljena je tako da stvara ljude koji razmišljaju svojom glavom, da ne stvara štrebere i da učenicima koji znaju kojim putem žele krenuti poslije srednje škole omogući izbornost u nekim predmetima. Ova je reforma stvarno jedna od rijetkih pozitivnih inicijativa koje su se dogodile u našoj državi zadnjih nekoliko godina. Postoje određeni predmeti u kojima ima prostora za doradu i napredak. Stručnjaci i profesori otvoreni su za dijalog i korekciju dokumenata i prepustio bih im da naprave sve što je u njihovoj moći da se eventualni nedostaci nadoknade i da se dokumenti unaprijede. Upoznati smo s reformom, jedno smo od prvih tijela kojima je predstavljena i cijele godine aktivno podržavamo ERS i sve koji rade na njemu. Kada i ako reforma krene, bit ćemo uključeni u nju, dat ćemo povratnu informaciju kako učenici reagiraju na nju. Za učenike je ova reforma spas i ne bi ih opteretila, nego bi im olakšala obrazovanje. Što ćete vi kao Vijeće učenika učiniti? U četvrtak, dan nakon prosvjeda, Nacionalno vijeće učenika ima sjednicu u Ministarstvu na koju smo pozvali i ministra Šustara. Od njega očekujemo da se pojavi i razjasni nam nedoumice koje su nastupile ovakvim raspletom situacije. Mi smo izuzetno nezadovoljni načinom na koji se Vlada i Ministarstvo odnose. Već smo reagirali dopisom koji je išao u javnost. Najviše što možemo napraviti je dati podršku ekspertnoj radnoj skupini, a to smo već učinili. Može li se reforma uopće provesti ako nema novca za nju?  Ne može. Novac je potreban i smatram da je ova reforma prioritet jer se odnosi na budućnost i opstanak cijele države. Hoćete li kao Vijeće učenika sudjelovati na prosvjedu u Zagrebu u srijedu, hoćete li pozvati učenike da se priključe? Osobno ću biti u Zagrebu i pridružit ću se prosvjedu. Svi učenici koji su prepoznali rad ovih stručnjaka i profesora pozvani su da dođu. Što očekujete da će se time postići?   Očekujem da će se poslati jasna i jedinstvena poruka vladajućima, a ona je da smo mi mladi budućnost ove zemlje u koju se mora ulagati i na kojoj se ne smije štedjeti. Kakva je vaša prognoza što će biti s reformom? Ne znam. Cijela se situacija treba malo slegnuti, treba vidjeti što će se sve dogoditi pa ćemo biti pametniji. >>'Skupina s Jokićem na čelu, koju je postavio SDP, nije željela slušati kritike' 