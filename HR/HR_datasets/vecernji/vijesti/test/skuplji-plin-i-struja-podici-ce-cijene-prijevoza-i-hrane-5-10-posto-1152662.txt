Hrana, odjeća, obuća te elektronička oprema četiri su grupe proizvoda čije su cijene u hrvatskim dućanima gotovo identične prosječnim cijenama u Europskoj uniji. Hrvati trećinu svojih prihoda troše na hranu i piće, pa je razumljivo što građani na nož dočekuju svaku najavu poskupljenja energenata jer jedno veže drugo. Premda smo lani službeno imali negativnu stopu inflacije, u posljednjih godinu hrana je poskupjela 2,6 posto, po čemu prednjačimo u EU. Porastu li im ulazne cijene, proizvođači hrane tvrde da će hrana biti još skuplja. Prema prvim kalkulacijama Hrvatske udruge cestovnih prijevoznika, koja okuplja vlasnike 3200 teretnih vozila i oko 200 autobusa, cijene prijevoza poskupjet će od 5 do 7 posto. Najave skupljeg plina zabrinjavaju i toplane koje plin i mazut koriste kao pogonsko gorivo. – U slučaju promjene cijene bilo kojeg goriva za proizvodnju toplinske energije za više od pet posto u odnosu na cijenu goriva na temelju koje su odobreni iznosi tarifnih stavki, Gradska toplana d.o.o. dužna je izračunati nove iznose tarifnih stavki za energiju za pojedine tarifne modele – kaže Ivana Rumenović iz karlovačke Gradske toplane koja opskrbljuje 8,8 tisuća korisnika. Antun Presečki iz krapinske Presečki grupe ističe da će autobusni prijevoznici idući tjedan održati strukovni sastanak i raspravljati o cijenama karata. Poljoprivredni proizvođači s kojima smo razgovarali boje se da će ih najavljeno poskupljenje struje i plina dodatno iscrpiti. – Sve se nešto šuška, a ništa konkretno ne znamo, kaže proizvođač povrća iz okolice Čakovca. Petar Pranjić iz baranjskog Čeminca kukuruz suši u sušari koja radi na plin. Sušenje je prošle sezone plaćao 180 kuna po toni kukuruza. – Računali smo kako bi nas sušenje jedne tone moglo ubuduće stajati od 200 do čak 220 kuna. Morat ću onda i ja skuplje prodavati svoj kukuruz – navodi Pranjić. U ukupnoj cijeni kruha energenti u prosjeku čine 5-7%, tako da se ne očekuje poskupljenje veće od 10-ak posto, kaže nam jedan pekar, ističući kako mnogi zbog trgovaca koji također naveliko peku kruh, cijene ni neće povećavati. I povrće bi moglo poskupjeti, mlijeko, meso... – Tko uzgaja povrće u plastenicima i staklenicima grijanima na plin, morat će dizati cijene. Inače, cijena poljoprivrednih proizvoda u pravilu poraste za trećinu poskupljenja energenta. Konkretno, ako plin raste 23%, povrće će “skočiti” od 5 do 10% – računaju naši sugovornici. Na paketiću cherry rajčice od 250 g, koji će u prodaju krajem ožujka to bi, primjerice, na cijenu od 10-ak kuna značilo kunu poskupljenja. Mljekarskoj industriji plin je velika stavka pa će se, kad Vlada odluči, izvagati hoće li se ovoga puta to preliti na potrošače ili na vlastitu profitabilnost. Hotelijeri veće troškove neće stići prevaliti na strane turiste, no obiteljski smještaj ima nešto veći manevarski prostor da kroz cijene noćenja namiri povećane izdatke za energente. – Sasvim je izvjesno, cijene će se morati korigirati. Ako energenti poskupe 10%, cijena apartmana za četiri osobe od 100 eura porast će na prosječnih 103 eura. Obiteljski smještaj je ionako pod velikim pritiskom, govori se o mogućnosti da će domaćinstva vodu, odvoz smeća i sl. usluge plaćati kao gospodarski subjekti. Takav udar, plus ova poskupljenja koje se najavljuje, mnoge će zasigurno navesti da razmisle koliko se uopće isplati legalno poslovati. Tim više što vide kako mnogi vlasnici stanova i kuća za odmor mirno rade na crno – kaže Nedo Pinezić, predsjednik Zajednice obiteljskog turizma pri HGK. Ugostitelji, koji su nedavno zbog povišenja PDV-a već posegnuli za dizanjem cijena, kažu kako nemaju izlaza nego ih ponovno korigirati. “Poskupljenje energenata za nas bi bilo ravno katastrofi. Nema druge nego dići cijene. Kolegama na moru će biti možda malo lakše, ali ugostitelji u unutrašnjosti su već na rubu opstanka i nakon poskupljenja zbog višeg PDV-a. Vjerujem da će mnogi dići cijene između pet i deset posto. Vidjet ćemo tko će opstati, a tko propasti”, zabrinut je Branko Greblički, potpredsjednik Ceha ugostitelja. – Taman smo koncem ožujka planirali uvesti plin u našu “Corsu”, što nam je investicija od gotovo 9000 kuna, i sad smo u velikoj dilemi jer nas je strah da će nam to, s poskupljenjem, biti neisplativo – ogorčen je Kristijan iz Osijeka premda plin za kućanstva te onaj za automobil nisu ista kategorija te poskupljenje jednog ne mora dovesti do poskupljenja  drugog. >> Plenković poručio da građani neće osjetiti poskupljenje plina >> Poskupljuju plin i struja, a evo koliko ćemo više plaćati cestarine na autocestama >> Proizvodimo plin za izvoz po 6 lp, a plin koji uvozimo košta 22,5 lp 