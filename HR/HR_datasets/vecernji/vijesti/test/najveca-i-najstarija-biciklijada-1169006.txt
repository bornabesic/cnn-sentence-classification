“Pedaliranje koje se ne propušta”, “Omiljena biciklijada”, “Biciklistički događaj godine”, “Najveći cirkus na kotačima”... To su samo neki od naslova kojima se u zadnjih 35 godina opisivala Večernjakova biciklijada. Prva se vozila 1979. i odmah osvojila srca Zagrepčana, kojih je svake godine na manifestaciji bilo sve više i više. Jedni stigli, drugi tek kreću – Od trenutka kada je s Trga sportova (današnji Trg Krešimira Ćosića, op. a.) startala kolona, uspostavljen je biciklistički “most” prema Samoboru. Kada su prvi vozači došli do cilja, neki su tek uspjeli krenuti – piše u Večernjem listu od 31. svibnja 1988. godine, kada je biciklijada proslavila prvi okrugli rođendan. Za desetu se obljetnicu vozilo do Samobora, gdje je sudionike čekala fešta na čak dvije pozornice. Glavna se nalazila na Tomislavovu trgu koji je bio dupkom ispunjen ljudima, a prema procjenama, okupilo ih se nekoliko desetaka tisuća. Pisalo se tada kako je riječ o “najvećoj i najstarijoj biciklijadi u cijeloj Jugoslaviji“. S vremenom je biciklijada promijenila lokaciju pa se tako deset godina kasnije, 1998., preselila na istok. Vozila se od Maksimira do Prepuštovca, a Večernji je list pisao da je sudjelovao i najveći bicikl u Europi koji je izradio dugoselski majstor Ivo Trambuš. Još deset godina kasnije, 2008., start je i dalje bio na Maksimiru, ali se vozilo do Jaruna, a zadnjih nekoliko godina cilj je na Bundeku. Prijavite se i online Do novozagrebačkog jezera vozi se i u subotu, a bit će to 35. biciklijada, s obzirom na to da se tijekom godina četiri puta pauziralo od utrke. Start je u 11 sati kod Nacionalne i sveučilišne knjižnice, a vozit će se deset kilometra duga ruta preko Slavonske, Savske, Vukovarske i Držićeve. Na cilju ove godine vozače očekuje cvjetna rapsodija jer se na Bundeku održava Međunarodna vrtna izložba Floraart. Ako na biciklijadi želi sudjelovati i netko tko nema vlastito vozilo na dva kotača, rješenje nudi sustav javnih bicikala Nextbike. Večernjakov je dugogodišnji partner, naime, u povodu svog četvrtog rođendana osigurao besplatno korištenje bicikala. Za rezervaciju Nextbikeova bicikla potrebno je samo poslati ime, prezime i broj mobitela na e-mail info@nextbike.hr, a prijave se primaju još danas. Također, vozači se mogu na internetu prijaviti i za biciklijadu kako bi izbjegli gužve na startu. Prijave se primaju na www.vecernji.hr/vlbiciklijada.     