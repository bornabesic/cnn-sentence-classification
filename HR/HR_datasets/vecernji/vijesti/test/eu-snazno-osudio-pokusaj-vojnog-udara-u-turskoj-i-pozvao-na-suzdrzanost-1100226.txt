Europska unija snažno je osudila u ponedjeljak pokušaj vojnog udara u Turskoj i pozvala turske vlasti, posebice policiju i snage sigurnosti, na suzdržanost kako bi se izbjeglo daljnje nasilje. – EU snažno osuđuje pokušaj udara u Turskoj i ponavlja svoju punu potporu legitimnim institucijama zemlje – kaže se u zaključcima ministara vanjskih poslova EU, koji su se u ponedjeljak okupili u Bruxellesu. – EU poziva na suzdržanost turske vlasti, uključujući policiju i snage sigurnosti. Treba učiniti sve kako bi se izbjeglo daljnje nasilje, sačuvali životi i uspostavio mir – dodaje se u zaključcima Vijeća EU.   U tekstu se naglašava važnost poštovanja ustavnog poretka i vladavine prava, demokratskih institucija u zemlji i Europske konvencije o zaštiti ljudskih prava i temeljnih sloboda, što uključuje i ukidanje smrtne kazne. Turske vlasti nakon propalog puča najavljuju ponovno uvođenje smrtne kazne ukinute 2004. u sklopu približavanja EU. – EU podsjeća da je nedvosmisleno odbacivanje smrtne kazne bitan element europske pravne stečevine – kaže se u zaključcima, u kojima se još kaže da je Turska zemlja kandidatkinja i ključni partner Europske unije. Turski vojnici pred sudom u Grčkoj Turski vojnici koji su pobjegli u susjednu Grčku vojnim helikopterom nakon pokušaja vojnog udara proteklog vikenda "boje se za svoj život" u domovini i ne žele se vratiti kući, rekla je u ponedjeljak njihova odvjetnica pred grčkim sudom. Osmorica Turaka, koji su u Grčkoj zatražili politički azil, sletjeli su u subotu u grčki grad Aleksandropolis nakon što su zatražili pomoć. Uhićeni su i optuženi za ilegalan prelazak granice. Turska ih je proglasila "izdajnicima" i zatražila njihovo izručenje. Atena uvjerava Ankaru da će njihovi zahtjevi za azil biti brzo riješeni, ali uz strogo poštivanje međunarodnog prava i konvencija o zaštiti ljudskih prava. Vasiliki Ilia Marinaki, odvjetnica koji zastupa četvoricu Turaka, rekla je da "nisu znali apsolutno ništa o udaru" i da su samo slušali zapovijedi nadređenih. – Boje se da su im životi u opasnosti. Zbog toga se ne žele vratiti u Tursku i zatražili su politički azil – kazala je za Skai TV. Turska policija pucala je na njihov helikopter Black Hawk, kazala je. Istodobno su primili tekstualne poruke na svojim mobitelima da je u tijeku pokušaj puča, pa su odlučili pobjeći u susjednu Grčku. Troje odvjetnika koji zastupaju turske vojnike zatražili su u ponedjeljak trodnevnu odgodu suđenja kako bi pripremili obranu. Helikopter je vraćen u Tursku. >> Turska odgodila odlaske na godišnji odmor više od 3 milijuna državnih službenika 