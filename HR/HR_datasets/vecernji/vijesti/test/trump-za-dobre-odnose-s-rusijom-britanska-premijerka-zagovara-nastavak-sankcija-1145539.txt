Američki predsjednik Donald Trump u petak je kazao da želi imati dobre odnose s Rusijom i odbio odgovoriti na pitanje je li spreman ukinuti sankcije Moskvi za koje britanska premijerka Theresa May, koja se nalazi u posjetu SAD-u, tvrdi da moraju i dalje ostati na snazi. Govoreći na konferenciji za novinare nakon svog prvog susreta s nekim stranim čelnikom u Bijeloj kući, Trump je kazao da se nada "fantastičnom odnosu" s ruskim predsjednikom Vladimirom Putinom, ali da je moguće da do toga neće doći. Bilo kakav potez Bijele kuće vezan uz ukidanje sankcija Rusiji najvjerojatnije bi izazvao zaprepaštenje kod europskih saveznika koji vjeruju da sankcije treba ukinuti tek nakon što Moskva ispuni uvjete Zapada koji se odnose na Ukrajinu. I mnogi se u američkom Kongresu vrlo čvrsto protive Putinovim akcijama u Ukrajini i Siriji, a također su Rusiji zamjerili i miješanje u američke izbore. Theresa May je na konferenciji za novinare kazala da sankcije Rusiji treba zadržati sve dok Moskva u potpunosti ne ispuni svoje obveze iz sporazuma iz Minska. Istaknula je i da je u razgovoru s Trumpom, novi američki predsjednik dao snažnu potporu NATO-u. Putin i Trump bi u subotu trebali telefonski razgovarati o sankcijama uvedenim nakon ruske aneksije Krima. >> Bijela kuća otkrila o čemu će razgovarati Trump i Putin 