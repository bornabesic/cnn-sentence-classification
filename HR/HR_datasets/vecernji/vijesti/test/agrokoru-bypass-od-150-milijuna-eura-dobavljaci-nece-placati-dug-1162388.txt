Ulagači u Agrokorovu obveznicu spremni su uložiti 400 milijuna eura u Agrokor, odluku su, kako doznajemo, potvrdili na jučerašnjem sastanku vjerovnika Agrokora, a  trebala bi i službeno biti potvrđena kroz nekoliko dana. Banke su pak javno iskomunicirale ulaganje od 150 milijuna eura. Banke koje će odobriti kredit su najveći vjerovnici Agrokora, koje su i nedavno bile potpisnice nikad aktiviranog standstill aranžman, dok su ulagači u obveznicu pretežito strani fondovi iz Amerike, Kanade... Dobra je to vijest za novog povjerenika Agrokora Antu Ramljaka, jer u startu ima financijsku podršku od 550 milijuna eura! S jučer najavljenom injekcijom banaka od 150 milijuna eura isplatit će se mali dobavljači i plaće radnicima Agrokora za ožujak. No borba za spašavanje Agrokora tek počinje. Jučer su odblokirani računi svih Agrokorovih tvrtki te je postignut je, ali ne i završen dogovor s dobavljačima, kojima je obećano da neće morati platiti dugove po regresnim mjenicama. Slijedi formiranje  Vjerovničkog vijeća  kojeg čine dva predstavnika banaka – jedne strane i jedne domaće, dva predstavnika dobavljača – malog i velikog, te predstavnik PIK obveznice. Zatim slijedi formiranje savjetodavnog tijela, čija bi imena trebala biti poznata kroz nekoliko dana. Među domaćim savjetnicima najvjerojatnije će se naći ime Branimira Bricelja, koji se je tijekom nedjelje pojavio kao i kandidat za povjerenika, no od te funkcije je i sam odustao. Plaće i dobavljači Nadalje će se, a nakon provedenog natječaja, angažirati međunarodna tvrtka koja će provoditi restrukturiranje, a nije isključeno da to bude tim Antonia Alvareza. Alvarez je još u Zagrebu, u ponedjeljak je došao u sjedište Agrokora, jer i sam želi znati treba li ostati ili ne. Kako nam kaže sugovornik iz Vlade, nije isključeno da ostane. Ramljaku naime trebaju tako stručni konzultanti, no postoji ograničavajući faktor što je Alvareza angažirao Ivica Todorić i nije poznato kakav je ugovor sklopljen. Odnosno, ne zna se primjerice na koliki je mandat Alvarez uzet, koliku je naknadu dogovorio... S druge strane, kompanije poput Alvarez&Marsala se ne javljaju na natječaje, nego imaju izravne angažmane. Alvarez je ušao u srž problema kompanije, te bi svakako bio najbrže rješenje za početak restrukturiranja kompanije. Naravno, ako ne zapne na primjerice dogovoru banaka. One veće su složne za sada, iako neki ne isključuju da će i tu doći do mogućih nesporazuma kada će se razgovarati o omjeru kredita i redoslijedu naplata. Nadalje, još je uvijek otvoreno pitanje hoće li factoring društva pristati čekati na novac, s obzirom na dogovor da se taj dug prebaci s dobavljača na dužnika tj. Agrokor. Zato pravnici s kojima smo razgovarali smatraju da je to trebalo biti definirano u zakonu, a kako bi se izbjegle moguće tužbe. – Pred nama je bitka da se ovaj poslovni problem koji imamo u Agrokoru ne prelije na cijelo gospodarstvo RH pa i šire regije. Vremena stvarno nemamo mnogo, ja sam od danas 24 sata samo u tome i pokušat ću sa svojim timom, koji već imam u pripremi, osigurati smirivanje tenzija oko kompanije, da vratimo povjerenje dobavljača, vjerovnika, banaka... i da normaliziramo poslovanje – rekao je Ramljak prilikom predstavljanja. Bez obzira na otvorena pitanja, doza optimizma je vidljiva, a to se je prelilo među ulagače, pa su tako dionice gotovo svih kompanija bile u ponedjeljak u plusu. Prvi zadatak Ramljakovog tima bit će utvrditi obveze i imovinu. Obveze su sigurno veće od onoga što je prikazano u knjigama, jer velik je dio izvanbilančnih obveza nije uknjižen, poput primjerice jamstava, koje su samo u slučaju Leda u visini od 2,5 milijardi eura. Kada će se raditi izračun za imovinu, vodit će se računa o sadašnjoj vrijednosti i onoj potencijalnoj. Već će taj start biti dovoljan da se vidi ima li spašavanje smisla, a što će ovisiti o tome je li je imovina veća od obveza ili nije. Dobavljačima dva predstavnika Ramljak je ujutro potvrđen za povjerenika u Vladi, a popodne je i preuzeo svoju novu dužnost u Agrokoru. U međuvremenu održano je niz sastanaka. Vlade s dobavljačima i bankarima, te bankara i drugih vjerovnika. Dobavljači su dobili dva predstavnika u Vjerovničkom vijeću, pa tako velike zastupa prokuristica Kraša Marica Vidaković, a male Mato Brlošić iz Hrvatske poljoprivredne komore. U Vijeću su i dva bankara - Miljenko Živaljić iz Zagrebačke banke i Mario Henjak iz Sberbanke. Bankari su spremni plaćanje regresnih mjenica prebaciti na Agrokor koji je i stvarni dužnik. Naime, u trenutku kada se factoring društva nisu mogla naplatiti od Agrokora zbog blokade, prebacile su naplatu na dobavljače. Nije niti isključeno da im se postupno vraćaju stari dugovi. – Iskoristit ćemo sve mehanizme da se nađe rješenje u kojem bi onaj koji je krajnji korisnik tih sredstva, na kraju ta sredstva i vratio. Mislim da postoji konsenzus kako je ovo pitanje bitno i zbog pouzdanja i povjerenja prema dobavljačima, a i rješavanja toga pitanja, koje u budućnosti treba mnogo obazrivije i s dužnom pozornošću i pratiti i pažljivije ulaziti u takvu vrstu poslovnog odnosa – poručio je premijer Plenković. U večernjim satima oglasili su se i dobavljači.   - Vjerujem kako je Vlada novim zakonskim okvirom omogućila stabilizaciju hrvatskog gospodarskog sustava u kojem će slučaju banke osigurati priljev novih financijskih sredstava dok će mjeničnu izloženost dobavljača prema bankama tretirati kao dug sustava Agrokora – poručio  je Alen Fontana, direktor Dukata, naglasivši da će njegova tvrtka krenuti s redovitom isporukom robe prema Konzumu. >> Tko je Ante Ramljak – posebni povjerenik za Agrokor >> Brlošić podržava prvenstvo isplate primarnim proizvođačima 1. Imenovanje vjerovničkog vijeća     Pet članova To će vijeće imati pet članova, a u njemu su dva predstavnika dobavljača – jedan u ime velikih, jedan za male, dva bankara, iz domaće i strane banke, te jedan predstavnik PIK obveznice. 2. Ubrizgavanje novca u Agrokor Danas potvrda iznosa Jučer je obećano u Agrokor ubrizgati 150 milijuna eura, a danas bi Kreditni odbor banaka trebao potvrditi iznose koji će se uplatiti. Ovisno o potrebi, uskoro bi se moglo dati još toliko novca. 3. Odabir članova savjetodavnog tijela Domaći i strani Članovi domaćeg savjetničkog vijeća znat će se za nekoliko dana, dok će se strani konzultanti birati putem natječaja. Taj bi tender trebao biti raspisan do kraja ovoga tjedna. 4. Utvrđivanje obveza i vrijednosti imovine Izvanbilančne stavke Uz visinu duga koja se spominje u Agrokoru će se morati utvrditi visina izvanbilančnih dugova. Zatim i visina imovine, a kojem će se pridodati i procjena imovine u budućnosti. 5. Prodaja, zamjena duga za udjel... Potraga za kupcima U kojem će smjeru ići restrukturiranje, još se ne zna. Ali svakako će značiti prodaju udjela pojedinih kompanija u sastavu Agrokora, a nije isključena ni zamjena duga za udjel.      Povjerenik Agrokora Ante Ramljak najavio je tijekom ovoga tjedna raspisivanje međunarodnog natječaja za odabir stranog konzultanta koji će provoditi proces restrukturiranja. Pri tome nije isključio da se na taj natječaj javi i Alvarez&Marsal. No, kako nam kaže osoba bliska Alvarezu, njima je takvo što neprihvatljivo, jer tvrtka s takvom reputacijom nema običaj javljati se na natječaj, nego se njih izravno angažira za pojedine projekte. Vlada želi očito biti transparentna, jer direktno imenovanje Alvareza moglo bi otići pod povećalo, budući da je ugovor s njim sklopio Ivica Todorić. Tvrtka je u pet tjedana već puno napravila. Imena domaćih savjetnika bit će poznata do kraja tjedna. Potpuna lista imena još nije gotova. Prema neslužbenim informacijama, u timu će biti Branimir Bricelj koji se još tijekom jučerašnjeg dana spominjao kao mogući budući povjerenik. No od te je funkcije sam odustao. Bricelj je partner u zagrebačkoj konzultantskoj kući Altera, a tijekom dugogodišnje karijere radio je na poslovima restrukturiranja te spajanja i preuzimanja. Proveo je neko vrijeme i u Caibu, gdje je radio i Ramljak. Bio je zaposlen i u Plivi te nekoliko stranih konzultantskih kuća. Može se pretpostaviti da će se timu pridružiti konzultanti koji imaju iskustvo upravo na poslovima restrukturiranja te spajanja i preuzimanja, i to međunarodno, no konkretna imena još se ne znaju. Tim će Ramljak morati okupiti brzo, jer – kako je i sam rekao – vremena nema. 