Ministar financija Zdravko Marić kazao je u utorak kako dugovi u zdravstvenom sustavu premašuju 7 milijardi kuna te da će rješavanje problematike zdravstva biti jedna od reformi obuhvaćenih Nacionalnim programom reformi. U razgovoru s novinarima uoči sjednice Skupštine Udruge gradova, ministar financija je najavio kako bi se uskoro trebalo više znati "oko problematike zdravstva". "Čut' ćete uskoro oko problematike zdravstva. To je, između ostalog, jedna od reformi, odnosno elemenata koji će biti posebno obuhvaćeni u Nacionalnom programu reformi, s obzirom na dugove ne samo bolnica nego cjelokupnog zdravstvenog sustava", kazao je Marić te dodao kako je o tome razgovarao i s ministrom zdravstva Milanom Kujundžićem, ali da još nisu "došli do nikakvih konkretnih zaključaka". Upitan je li dug tog sustava velik problem, odgovorio je da "govorimo o dugu od preko 7 milijardi kuna, dakle sigurno da je velik", dok je na upit kada bi se taj dug mogao početi otplaćivati jer su 'veledrogerije na nogama', Marić je odgovorio. "I ja sam na nogama". Novinare je zanimao i stav ministra financija o najavljenom zakonu koji bi se bavio problemima sistemski važnih kompanija, no Marić je rekao da to, kao niti ostala pitanja povezana s Agrokorom, čiji je bivši zaposlenik, ne želi komentirati. Upitan, pak, hoće li Hrvatskoj taj zakon uopće trebati ili Agrokor svoje probleme može sam riješiti, ministar financija je kazao da će se to tek vidjeti, ali da je "intencija da se nađe određeno rješenje". Kao ministar prati situaciju u Agrokoru, no dodao je i da ga zbog toga neki od političkih sudionika i prozivaju te je ponovio da, poštujući hrvatske zakone, neće biti "teret niti jednom procesu koji se događa u hrvatskom gospodarstvu, a koji je u interesu svih naših građana". >> U Zagreb dolazi ekspert za racionalizaciju španjolskog zdravstvenog sustava >> Liječnici ne smiju postati elitisti u odnosu na građane 