Novoizabrani američki predsjednik Donald Trump izjavio je u utorak da bi volio "biti onaj koji će izmiriti Izrael i Palestince", u razgovoru za The New York Times. "Bio bi to divan uspjeh", dodao je Trump čiji je prijedlog o proglašenju Jeruzalema izraelskom prijestolnicom, protivno dosadašnjoj američkoj politici, razbjesnio Palestince. Republikanski milijarder dodao je da bi njegov zet Jared Kushner, suprug njegove kćeri Ivanke, mogao imati ulogu u eventualnim mirovnim pregovorima. Kushner, poslovni čovjek i investitor, bio je blizak suradnik nekretninskog magnata u predizbornoj kampanji. Nakon punčeva izbora, zatražio je pristup svakodnevnom informiranju Bijele kuće o sigurnosti i i nazočio je Trumpovu susretu s japanskim premijerom Shinzom Abeom 17. studenog, što je bio njegov prvi susret s nekim stranim čelnikom. Izraelska desnica je bila iznimno zadovoljna Trumpovom pobjedom na izborima 8. studenog i u njoj je vidjela nagovještaj nastavka i ubrzavanja izgradnje židovskih naselja na okupiranom palestinskom području, pa i kraj ideje o neovisnoj palestinskoj državi. No Trumpova ekipa je pozvala izraelsku desnicu da se ne zanosi, rekao je izraelski ministar obrane Avigdor Lieberman. Aktualni državni tajnik John Kerry mjesecima je nastojao ostvariti pomak u mirovnim pregovorima Izraela i Palestinaca, ali bez uspjeha. Izravni pregovori dviju strana su na mrtvoj točki već dvije i pol godine. >> Trump otkrio što će napraviti prvog dana predsjedničkog mandata >> Predomislio se: Trump će ipak održati sastanak s urednicima New York Timesa 