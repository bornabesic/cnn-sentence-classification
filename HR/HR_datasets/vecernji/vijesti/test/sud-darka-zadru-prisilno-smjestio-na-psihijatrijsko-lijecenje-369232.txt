– Vještak je rekao da ste težak psihički bolesnik i da ste opasni za okolinu i zbog toga vas upućujemo na liječenje – kazao je u ponedjeljak Vladimir Pavleković, sudac zagrebačkoga Županijskog suda, obrazlažući zašto je njegovo vijeće odlučilo da se Darko Zadro, inače odvjetnik, prisilno smjesti u psihijatrijsku ustanovu. Takva odluka donesena je nakon višesatne rasprave tijekom koje Zadro, koji je u lisicama doveden iz zatvora u Remetincu, jedva da je progovorio koju riječ. I ono malo što je govorio, govorio je usporeno, ne objasnivši zašto je 14. rujna lani u Trakošćanskoj ulici hicima iz revolvera ubio Jakšu Denicha (22). Nesretnog mladića Zadro je bez ikakva povoda i razloga ubio u sportskoj kladionici. Kasnije je ustanovljeno da je Zadro zločin za koji se tereti počinio u stanju kokainske psihoze, a u optužnici koju je protiv njega podiglo Županijsko državno odvjetništvo u Zagrebu navedeno je da je bio neubrojiv. U trenutku kada je Zadro sumanuto pucao po kladionici u kojoj je usmrtio Denicha tamo je bilo još nekoliko osoba pa se teretio i za općeopasnu radnju i ugrožavanje njihovih života te posjedovanje droge. Zločin je inače rekonstruiran zahvaljujući snimkama nadzornih kamera,  a tijekom sudskog postupka pročitani su i iskazi svjedoka. 