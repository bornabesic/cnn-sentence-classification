Peti Split Pride će se održati 6. 6. 2015. godine s okupljanjem u Đardinu u 17 sati, izvijestili su iz Rišpeta, splitske LGBT udruge. Ovogodišnji slogan je "Izađimo u siguran Split!" kojim žele ukazati na nasilje na splitskim ulicama koje se događa nad lezbijkama, gejevima, biseksualnim i transrodnim osobama.  - Iako postoje zakonske mjere za sankcioniranje počinitelja nasilja iz mržnje, u Splitu još nitko nije kažnjen. Čest je slučaj da se počinitelji nikada ne pronađu iako sve upućuje na to da ih je lako pronaći – upozoravaju iz Rišpeta i dodaju kako se protiv identificiranih počinitelja podnose prekršajne prijave, iako postoje očiti elementi kaznenog djela. - Zbog homofobije u državnim institucijama, policiji, državnom odvjetništvu i sudstvu, još uvijek nema niti jedne pozitivne presude zbog nasilja iz mržnje u Splitu, pa čak i u slučajevima koji su medijski eksponirani – tvrde u udruzi Rišpet i dodaju kako je jako malo ljudi koji su spremni svoje slučajeve prijaviti policiji zbog nepovjerenja u sustav.  -Činjenica jest da se ovakvi napadi događaju redovito u našem gradu, ali kap u moru su slučajevi koji su prijavljeni i evidentirani – poručuju organizatori Split Pridea i pozivaju sve građanke i građane grada Splita da pokažu solidarnost i svojim dolaskom na Split Pride podrže osnovna ljudska prava lezbijki, gejeva, biseksualnih i transrodnih osoba koje sustav degradira. Nakon okupljanja u Đardinu, povorka kreće u 18 sati Ulicom kralja Tomislava, Marmontovom, Rivom, Marulićevom te Narodnim trgom preko Bosanke ulice nazad do Đardina gdje će se održati Split Pride program. >> Povorka ponosa u Zagrebu 13. lipnja 