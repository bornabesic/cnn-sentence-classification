HDZ-ove liste za Sabor trebale bi izgledati bitno drugačije nego na parlamentarnim izborima prije osam mjeseci. Naš sugovornik iz Predsjedništva otvoreno kaže da liste koje su bile sastavljene za protekle parlamentarne izbore nisu bile dobre. – Da su nam liste tada valjale, dobili bismo izbore. Bit će svakako korekcija – rekao nam je sugovornik iz vodstva HDZ-a. Ovaj put, nastavio je, HDZ nema pravo na pogrešku i na liste mora staviti najbolje kandidate. Time podsjeća da su prije osam mjeseci liste bile promijenjene u zadnji trenutak. Malo vremena – Neće biti razočaranih, ljudi su razočarani kad je nešto nepravedno, ovaj se put moraju poštivati svi kriteriji – odgovorio je na naše pitanje hoće li biti velikog “čišćenja” lista. Budući da se novi predsjednik HDZ-a bira 17. srpnja, a Plenković je očito jedini kandidat, on će tek tada moći prionuti sastavljanju lista za Sabor. Vremena je malo jer do kraja srpnja one moraju biti predane Državnom izbornom povjerenstvu. U HDZ-u se vjerojatno već, uz konzultacije s Plenkovićem, te liste i slažu. – HDZ sada nema pravo na eksperiment, na listama moraju biti oni koji su prihvatljivi i članovima HDZ-a i biračima – rekao je naš izvor iz Predsjedništva. Ipak, postavlja se pitanje koliko će HDZ i Plenković imati snage za velike promjene na listama budući da je vrh stranke sastavljen (manje-više) po volji Tomislava Karamarka, odnosno na unutarstranačkim izborima prije nešto više od mjesec dana. Po podršci koju Plenković svakodnevno dobiva od županijskih i lokalnih organizacija HDZ-a, jasno je da i “stari” HDZ-ovi kadrovi već zauzimaju pozicije kod novog šefa. Naš je sugovornik upozorio da je posljednja anketa Ipsosa pokazala iznimno loš rejting HDZ-a (21,5 posto) i da HDZ ne smije ni najmanje pogriješiti. Uvjeren je da će se izborom Andreja Plenkovića taj trend početi mijenjati i da je on jedini koji u ovom trenutku može HDZ-u donijeti preokret. – Da nije tako malo vremena do izbora, sigurno bi bilo više kandidata i vjerojatno Plenković ne bi imao toliku podršku. Ali sad je on taj – komentirao je naš sugovornik. U HDZ-u su sami sebe uvjerili kako je najbolje da bude samo jedan kandidat za predsjednika jer je izvanredna situacija i drže da samo s Plenkovićem mogu dobiti na parlamentarnim izborima. No, najviše će štete od toga što je jedini kandidat imati sam Plenković. Inzistiralo se da se novi šef bira modelom jedan član – jedan glas kako bi izabrani šef imao što veći legitimitet, no Plenković će pobijediti samog sebe. Prije tri mjeseca Tomislav Karamarko također je bio jedini kandidat, a za njega je tada glasalo više od 90.000 članova HDZ-a. Budući da nije bilo niti je moglo biti “neovisnog” nadzora jer je on bio jedini u utrci za šefa, postavilo se pitanje je li taj broj realan ili je bio “napumpan”. Plenković će biti u problemu bude li za njega glasalo manje od 90.000 članova, a kako nema konkurencije, njegov će se “uspjeh” moći komparirati jedino s Karamarkovim. Stranačka mašinerija morat će se pošteno potruditi da prebaci 90.000 i da Plenković izađe kao “pobjednik”. Priča o legitimitetu predsjednika HDZ-a koji proizlazi iz glasova članova jednom kandidaturom gubi svoj smisao. Štoviše, posebno je smiješno što su se HDZ-ovci sada kolektivno poklonili Plenkoviću, ne shvaćajući da se demokratska stranka ne može ponašati “jednoglasno”. Plenković se s druge strane pravda da on ne može utjecati na to hoće li se još netko kandidirati. Pretkampanja Medijima izbori za šefa HDZ-a neće biti zanimljivi kada nema protukandidata, ali Plenković je može pretvoriti u pretkampanju za parlamentarne izbore. Najavio je da će idući tjedan predstaviti svoj program za novi HDZ, a proteklih se dana s članovima HDZ-a sastaje na marginama skupova, prvo onog europučana, a potom i onog koji su organizirali hrvatski iseljenici. Plenkovićev program za nove izbore ići će u smjeru europske, ali i gospodarske priče...  >>Hoće li Plenković imati protukandidata? 'Potpise prikupljaju još neki kandidati za predsjednika HDZ-a' 