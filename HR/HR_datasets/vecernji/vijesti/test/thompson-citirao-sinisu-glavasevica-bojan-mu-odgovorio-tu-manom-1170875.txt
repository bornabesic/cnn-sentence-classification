Glazbenik Marko Perković Thompson i SDP-ov saborski zastupnik Bojan Glavašević na društvenim su mrežama "odmjerili snage" nakon zabrane Thompsonova koncerta u Mariboru. Na Thompsonovoj Facebook-stranici, naime, odgovorili su Glavaševiću, koji ih je, kako kažu, preko medija zamolio da objasne prvi stih Thompsonove pjesme Bojna Čavoglave. "Za dom spremni je službeni pozdrav zakonom priznate Hrvatske postrojbe iz Domovinskog rata HOS-a, kojem je u početku Domovinskog rata i sam Thompson pripadao. Da je postrojba HOS-a legalna i priznata zakonom, pa tako i njihova obilježja, potvrđuje Hrvatski sabor u kojem Vi sjedite", napisao je Thompsonov tim. Također su se prisjetili Glavaševićeva oca, slavnog pokojnog ratnog izvjestitelja Siniše Glavaševića, citirajući njegovu izjavu: "Da nije bilo HOS-a, Vukovar bi pao već u rujnu mjesecu." "Iako ste bili jako mladi 1991. godine, vjerujemo da vam vaši mentori nisu do kraja isprali mozak i da znate tko je bio taj ratni izvjestitelj", poručili su. Glavašević im je odgovorio na Twitteru. "Za grad su se borili ljudi. Oni koji su u Vukovaru ostali i prošli pakao zatočeništva i mučenja u srpskim logorima ili, poput mog oca, pronašli smrt na dnu neoznačene jame u tlu, snagu nisu pronalazili u ideologiji smrti i zla, nego ili u svojoj vjeri ili u ljubavi prema domovini i svojim bližnjima. Moj je otac, za razliku od onih koji to danas ne čine, razlikovao ljude od ideologije. Priznanje je dao ljudima, a ne ustaškom pozdravu o kojemu mi danas govorimo. To dvoje nikada nije bilo, i nikada neće biti isto. Moj otac je to znao", poručio je Glavašević. "Koliko god autori tog posta s Thompsonovog FB pagea mislili da je meni "ispran mozak", bojim se da je istina upravo suprotna. Moja vizija Hrvatske leži na vjeri u ljude i u demokraciju, a ne u poražene ideologije 2.svjetskog rata", napisao je Glavašević, koji je svoju izjavu potkrijepio videom s izjavom prvog predsjednika RH Franje Tuđmana koji je kritizirao borce HOS-a zbog nošenja "crnih košulja i fašističkih oznaka iz izgubljenog 2. svjetskog rata". – Što bi bilo od Njemačke da je nastavila na crnokošuljaškim i smeđekošuljaškim tradicijama i s hakenkreuzerskim oznakama? Prema tome, to je bila jedna od glavnih smetnji za međunarodno priznanje Hrvatske. To je nešto što svijet ne može prihvatiti jer se današnji svijet gradi na načelima one antifašističke koalicije, demokratske, traži se demokratski poredak iz mnogih razloga – rekao je Tuđman u toj izjavi iz 1992. godine. – Ni ja ni moj otac nemamo se čega sramiti. On je za Hrvatsku umro, ja za Hrvatsku živim kroz one vrijednosti koje su mi on i mama usadili – poručio je Glavašević na Twitteru.