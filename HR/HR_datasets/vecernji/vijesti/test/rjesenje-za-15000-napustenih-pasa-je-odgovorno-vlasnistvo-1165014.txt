Napuštanje kućnih ljubimaca velik je problem koji ne utječe samo na kućne ljubimce, već i na gradske sustave te društvo u cjelini. Ne postoji točan podatak o broju napuštenih pasa u Hrvatskoj, no prema prema procjeni Udruge za dobrobit i zaštitu životinja Indigo, na ulici se godišnje nađe čak oko 15.000 pasa. Isto tako, procjenjuje se kako se svake godine udomi približno 4000 napuštenih pasa, no to nije ni približno dovoljno da bismo mogli reći kako se našim ulicama u društvu svojih vlasnika šeću samo sretni i voljeni psi. Udruga Indigo i Purina savjetuju kako biti odgovoran vlasnik, čime možete doprinijeti sprječavanju napuštanja pasa. 1. Informirajte se prije nego što odlučite kupiti ili udomiti kućnog ljubimca Prije nego što novog psa dovedete u svoj dom, osigurajte mu dovoljno životnog prostora i odvojite dovoljno vremena za njega. Trebate biti svjesni da briga za psa uključuje redovite šetnje, kupnju hrane, igranje, uređivanje, posjete veterinaru, cijepljenja i eventualna liječenja. Ako udomljujete psa iz skloništa, nastojte prikupiti što više informacija o njegovoj naravi i predviđenoj veličini, ako je još štene. Ako ga kupujete od uzgajivača, raspitajte se i o zdravstvenim problemima te osobinama koje su karakteristične za njegovu pasminu. Za savjet uvijek možete upitati i odabranog veterinara, a za početak možete nabaviti osnovne potrepštine za psa, kao što su zdjelice za hranu i vodu, krevetić, ogrlica i povodac, pribor za njegu te sigurne igračke. 2. Odaberite pravu pasminu za sebe, ne onu koja vam 'dobro stoji' Nemojte se odlučiti za nekog psa samo zato što je u modi. Kao i u bilo kojem drugom aspektu života, postoje trendovi i u davanju prednosti određenim pasminama. No, odlučiti se za određenog psa isključivo zato što je lijep ili sliči psu s interneta u konačnici dovodi do napuštanja pasa jer se u tom slučaju stil života psa i njegovog vlasnika ne poklapaju. Neke su pasmine, poput zlatnog retrivera i njemačkog ovčara, uvijek popularan odabir. U posljednjih nekoliko godina, zahvaljujući primarno slavnim osobama i društvenim mrežama, sve popularniji postaju francuski buldog, mops, shiba inu, velški korgi, bernski planinski pas i graničarski škotski ovčar. U slučaju da ste već nabavili psa koji možda ne odgovara vašem stilu života, možete se obratiti treneru, uzgajivaču od kojeg ste uzeli psa ili svom veterinaru te zatražiti njihovu pomoć. 3. Jedan vlasnik i jedan pas - isti karakter Budite sigurni da je vaš životni stil u skladu s naravi, razinom energije i stilom života vašeg novog četveronožnog prijatelja. Ako većinu dana provodite na poslu, imate mali stan ili niste fizički aktivni, ne biste trebali nabaviti psa punog energije kojem treba puno fizičke aktivnosti, istrčavanja, igre i životnog prostora. Neki su psi, poput Jack Russell terijera, iznimno aktivni unatoč svojoj veličini, dok nježni divovi poput njemačke doge uživaju u laganim šetnjama. Kod mješanaca može biti teško procijeniti karakter, ali će vam savjetnici u skloništima za životinje na temelju promatranja njegovog ponašanja najčešće znati reći što možete očekivati, dok će vaš veterinar možda čak moći odrediti njegovo porijeklo. Imajte na umu da štenci zahtijevaju više brige i vremena pa razmotrite i opciju udomljavanja odraslog psa. 4. Promijenite mišljenje o psima iz skloništa Najčešći razlog zbog kojeg psi dospijevaju u skloništa su neodgovorni vlasnici koji se nisu dovoljno posvetili odgoju psa. Zanemareni psi koji se privremeno nalaze u skloništu trebaju ljubav, briga, strpljenje i odgovorno ponašanje svojih budućih vlasnika. Mlade, ali i starije pse moguće je (pre)odgojiti. Štoviše, neke udruge za zaštitu životinja, poput udruge Indigo koja provodi vlastite programe socijalizacije, treninga i rehabilitacije pomažu u prilagodbi psa novom okruženju. 5. Aktivirajte se ako primijetite napuštenog psa Sretnete li napuštenog ili izgubljenog psa, prvo što biste trebali napraviti je u najbližoj veterinarskoj stanici provjeriti je li pas čipiran kako bi se pronašao vlasnik i pas vratio. U slučaju da pas nije čipiran ili je vlasnik nepoznat, kontaktirajte najbližeg komunalnog redara, nadležno sklonište ili azil, a po potrebi i udrugu za zaštitu životinja. Ono što možete odmah učiniti je psu ponuditi vodu i hranu. 6. Pružite svom psu sve što mu je potrebno, nemojte se ograničiti na ljubav Vlasnici pasa ponekad misle da je ljubav sve što je njihovom psu potrebnu. Naravno, ljubav je najvažnije i najvrednije što mu možete pružiti, no psi, kao ni ljudi, ne mogu živjeti samo od nje. Kako bi se vaš pas osjećao sretno i sigurno, pazite ga i mazite, ali ga naučite i pravilima ponašanja. Dajte mu do znanja što se od njega očekuje i zadovoljite njegove potrebe na vama prihvatljiv način. Formula pomoću koje ćete svog psa učiniti zdravim i sretnim, glasi: pazi, mazi, voli. 