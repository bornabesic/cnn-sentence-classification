Paul Manafort, bivši prvi čovjek kampanje Donalda Trumpa, u središtu korupcijske afere u Ukrajini, podnio je ostavku, objavio je u petak republikanski kandidat za američkog predsjednika. Do ostavke dolazi 48 sati nakon Trumpove reorganizacije svoje ekipe. Paul Manafort zadržao je posao direktora kampanje ali je marginaliziran imenovanjem nove šefice kampanje Kellyanne Conway i glavnog direktora kampanje Stevea Bannona. "Jutros je Paul Manafort ponudio a ja sam prihvatio njegovu ostavku u kampanji. Jako sam mu zahvalan na izvrsnom poslu koji nas je doveo gdje smo sada, posebice u vođenju u okviru konvencije", priopćio je Trump. "Paul je pravi profesionalac i želim mu puno uspjeha", dodao je on. Ukrajinski ured za borbu protiv korupcije objavio je u četvrtak računovodstvene izvode u kojima se nalazi ime Paula Manaforta, kao primatelja isplata u ukupnoj visini 12,7 milijuna dolara između 2007. i 2012. godine, iako se ne zna zasigurno je li taj novac podigao. Manafort je tada bio savjetnik za odnose s medijima bivšeg ukrajinskog predsjednika Viktora Janukoviča i njegove Stranke regija. Janukovič je svrgnut s vlasti na Majdanu u veljači 2014. "Ističemo da spominjanje imena Paula Manaforta na listi ne znači da je primio taj novac jer potpisi koji se nalaze u stupcu primatelja mogu biti i oni drugih osoba", ističe Ured u priopćenju. Ukrajinski zastupnik Sergej Leščenko optužio je u petak Manaforta da je nastavio, čak i nakon dolaska na vlast prozapadnjaka u Kijevu, štititi interese bivših proruskih dužnosnika, tada okupljenih u stranci Oporbeni blok. "Zadnji kontakti Paula Manaforta s onim što je u to doba predstavljao Oporbeni blok nastavljeni su do 2015.", kazao je Leščenko, pripadnik političke skupine koja podržava prozapadnog predsjednika Petra Porošenka. "Manafort je primjerice došao u Ukrajinu nekoliko puta prošle godine. Posljednji put bilo je to u listopadu 2015.", dodao je on. Po zastupniku, direktor kampanje Donalda Trumpa bio je savjetnik Oporbenog bloka tijekom kampanje za parlamentarne izbore u listopadu 2014., na kraju koje je stranka dobila manje od 10 posto glasova. >> Donald Trump iznenadio: Žao mi je zbog uvredljivih riječi 