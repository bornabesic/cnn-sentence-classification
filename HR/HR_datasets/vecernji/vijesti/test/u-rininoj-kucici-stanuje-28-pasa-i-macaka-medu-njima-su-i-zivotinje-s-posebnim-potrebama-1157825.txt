U Rininoj kućici, u kojoj se Udruga za zaštitu i promicanje prava životinja Rina brine o napuštenim životinjama, živi 28 pasa i mačaka. Među njima ima i starih, bolesnih, ozlijeđenih i slabo pokretnih, za koje moraju osigurati i posebne uvjete. I zato ih je udruga smjestila u unajmljeni objekt, no iz njega se uskoro moraju seliti. - Osim što su vlasnici najavili da kuću prodaju, ne znamo točno kada, imamo sve više susjeda. Psi znaju po noći lajati pa ljudima ometaju njihov miran san - ističu volonteri samo neke od razloga za preseljenje. Odgovara im bilo koji objekt koji je u funkciji i koji se lako može prilagoditi za njihove potrebe. A to znači da im ne pomaže i ne odgovara kuća bez krova i prozora. - Jednako tako, s najmodavcem potpisujemo ugovor jer moramo opravdati troškove. Osim zgrade trebamo i 600 do 800 metara četvornih okućnice, da životinje mogu biti vani kad smo s njima - ističu u Udruzi. Dodaju da im je neophodna i voda, a ako nema struje, snaći će se i s nekim agregatom. S obzirom da sami stanuju u Sesvetama, idealno bi bilo da mogu pronaći nešto u istočnom dijelu grada, ali im odgovara i sve u smjeru Velike Gorice jer vrlo brzo mogu stići do nje. Iznajmljujete li prostor kakav njima treba, javite im se na 098/16-94-446. 