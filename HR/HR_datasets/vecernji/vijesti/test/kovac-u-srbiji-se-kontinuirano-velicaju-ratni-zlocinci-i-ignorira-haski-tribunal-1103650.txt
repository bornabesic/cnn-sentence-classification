Mislim da je važno da Srbija konačno počne raditi na sebi, da ne zamagljuje stvarnost nekakvim dopisima, i da kaže svojoj javnosti da je predsjednik Haškog tribunala objavio godišnje izvješće u kojem stoji da Srbija ne surađuje potpuno s Haškim tribunalom, da treba izručiti svoja tri građanina te da se kontinuirano u Srbiji veličaju ratni zločinci, kazao je danas ministar vanjskih poslova Miro Kovač komentirajući prosvjedne note Srbije o poništavanju presude Alojziju Stepincu, zbog podizanja spomenika Miri Barešiću te poništenja presude za ratni zločin Branimiru Glavašu, ali i pismo koje su iz Srbije o tim događajima poslali Bruxellesu. – Nekakva pisma koja se šalju u EU pokazuju ili da se želi stvarati nered i cirkus ili da se ne razumije funkcioniranje Europske unije, jer Hrvatska jest Europska unija – kazao je to i pozvao da se, uoči dana Domovinske zahvalnosti stane na loptu te da se "kolege u Srbiji smire i da se počne normalno i racionalno komunicirati, da se ne čuju verbalne note svaki drugi dan, a čini mi se da ih je bilo četiri u zadnjih sedam dana". – To je cirkus. Mi u tome nećemo sudjelovati, takve note nećemo primati, ne prihvaćamo miješanje u svoje unutarnje stvari – kazao je Kovač dodavši da je Hrvatska članica NATO-a i Europske unije te da ima najviše standarde u području zaštite manjinskih prava. – U Saboru imamo osam predstavnika nacionalnih manjina, od kojih tri predstavnika srpske nacionalne manjine. Sigurni smo da će Srbija, na putu u EU, isto tako morati postići te standarde, imati zagarantirano mjesto za pripadnika hrvatske manjine u Narodnoj skupštini, promijeniti onaj nakaradni zakon kojim se sudi hrvatskim građanima – kazao je Kovač. Bivša je vlada iz proračuna financirala pomoć Srbiji na putu u EU, a zauzvrat dobivamo ovakve note, dodao je. Rekao je da Hrvatska ne vodi politiku "da susjedu crne krava" te da Srbija treba shvatiti da "nema smisla ovako komunicirati". Odgovarajući na kritike zbog spomenika Barešiću, kazao je i kako je mandatar za čelnika srbijanske vlade Aleksandar Vučić prisustvovao predstavljanju spomenika Gavrilu Principu, a spomenik je financirao Milorad Dodik. Upitan je i o prosvjednoj noti Crne Gore, koja je pristigla iz istog razloga, zbog spomenika. – Crna je Gora prosvjedovala, a mi smo to zaprimili i to ćemo razmotriti. To je zemlja s kojom imamo dobru suradnju i podržat ćemo ih na putu u NATO savez – kazao je. >> Tomašić: Vrijeme je da Srbija prestane iznositi optužbe i laži protiv Hrvatske Prvi potpredsjednik vlade Srbije Ivica Dačić na konferenciji za medije govorio je o odnosima s Hrvatskom i prosvjednim notama koje su slali posljednjih dana. Dačić je na konferenciji za medije kazao da Srbija nikada neće dopustiti relativizaciju zločina nad Srbima i poniženje.  – To je moja dužnost, da se borim protiv takve revizionističke politike. Oni koji zaboravljaju povijest osuđeni su da je ponovno prožive – kazao je Dačić. – Ako je uvjet da budemo dio Europske unije, da budemo kao Hrvatska, da postanemo revizionisti koji rehabilitiraju nacizam, fašizam i ustaštvo, mi ne želimo u takav EU – kazao je Dačić. Dačić je odgovorio i Miri Kovaču koji je prije optužio Beograd da pismima želi izazvati "nered i cirkus". – Kakav nered možemo izazvati s četiri pisma? Očigledno je da su mislili da će sve to proći u tišini i da će moći rehabilitirati sve to u tišini. Mi takvu tišinu nećemo dopustiti – odgovorio je Dačić, javlja RTS. 