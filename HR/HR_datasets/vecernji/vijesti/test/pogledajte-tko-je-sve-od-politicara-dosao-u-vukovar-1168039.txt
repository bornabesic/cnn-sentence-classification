Slavodobitnik Svečane Sinjske alke u Vukovaru je alkar Ante Zorica koji je u tri trke osvojio osam poena od čega su dvije bile pogodci u sridu. Ovo je, kako je rekao alkarski vojvoda Ante Vučić, Zorici četvrta pobjeda u alci od kojih je jedna bila i s tri sride. Zorica je na poklon od vojvode dobio plaminac kao simbol pobjede koji je pronio ulicama Vukovara. Od predsjednica Republike Hrvatske na poklon je dobio zlatni prsten s hrvatskim grbom i alkarsku sablju. Gradonačelnik Vukovara Ivan Penava slavodobitniku Svečane Sinjske alke u Vukovaru darovao je veliki zlatni dukat s motivima grada. Ostat će zapisano kako je prvi pogodak u sridu u alci u Vukovaru ostvario alkar Denis Gugić. U prvoj utrci alke zabilježena su još tri pogotka u sridu (Andrija Hrgović, Alen Filipović Grčić i Ante Zorica). Pitanje slavodobitnika Svečane Sinjske alke u Vukovaru riješeno je u trećoj utrci kada je Zorica pogodio još jednom u sridu. U svome govoru, koji je uslijedio nakon proglašenja slavodobitnika predsjednica RH Kolinda Grabar Kitarović rekla je kako su Sinj i Vukovar dva grada ali i gradovi koje povezuje jedno junaštvo, jedno domoljublje i jedna Hrvatska. - Ako gdje izvan Sinja treba da se trči Sinjska alka onda je to u Vukovaru, istakla je Grabar Kitarović posebno se zahvaljujući hrvatskim braniteljima za stvaranje neovisne Hrvatske. U svome govoru predsjednica je ukazala i na odnose sa Srbijom te tom prilikom upravo iz Vukovara istočnim susjedima poslala snažnu poruku. - Kao što prošlost nismo i nećemo nikad zaboraviti isto tako ne želimo ostati zarobljeni u njoj. Isto očekujemo i od Srbije. Moramo se prestati stalno vraćati u 2. svjetski rat i sijati klice novih zala. Želimo ići naprijed i gledati u budućnost i zato odavde iz Vukovara vrlo jasno poručujem. Republika Hrvatska želi s Republikom Srbijom graditi dobrosusjedske odnose, želimo pomoći Srbiji da skorije što prije uđe u EU. Pri tome niti jedna država ne treba glumiti prijateljstvo jer će Dunavom proteći još puno vode do tada, rekla je Grabar Kitarović. Dodala je i kako radi dobrobiti hrvatskog is srpskoga naroda, stabilnosti ovoga dijela Europe dvije države imaju dužnost izrađivati dobre odnose. Kao i dalje aktualna neriješena pitanja spomenula je pitanje nestalih, univerzalne jurisdikcije Srbije, granična pitanja kao i prava Hrvata u Srbiji. - Vrijeme je da Hrvatska i Srbija podvuku crtu i krenu graditi odnose međusobnog uvažavanja, istaknula je Grabar Kitarović . Govor nakon Svečane Sinjske alke predsjednica je iskoristila i da se dotakne aktualne političke situacije u državi kazavši kako Hrvatska mora postati politički stabilna država u kojoj će problemi biti riješavati odgovorno i konstruktivno uz najveći mogući postignuti kompromis. Ukazala je i na neke goruće probleme u državi poput demografske obnove, reforme obrazovanja, zapošljavanje i prava na pravednu plaću, nužnost deblokade 330 tisuća blokiranih hrvatskih građana, sustav domovinske sigurnosti i promjenu ovršnog zakona za koji je rekla da je nepravedan. Sam kraj Svečane Sinjske alke nasmijao je sve na trkalištu u Vukovaru. Naime, službeni spiker je u odjavnoj riječi na govoru zahvalio predsjednici Jadranki Kosor!!! Brzo se ispravio ali i nasmijao sve pa i samu predsjednicu Kolindu Grabar Kitarović. 