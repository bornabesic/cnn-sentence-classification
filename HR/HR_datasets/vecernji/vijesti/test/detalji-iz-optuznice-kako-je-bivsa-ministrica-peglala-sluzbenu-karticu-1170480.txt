– Posao ministra je specifičan. Uključuje jutarnji rad u ministarstvu, dnevni rad u Vladi ili Saboru, a navečer često morate ići na primanja ili događanja. Ni u jednom trenutku nisam bila svjesna da radim nešto protiv zakona ili akta koji postoje u Hrvatskoj – branila se pred istražiteljima Andrea Zlatar Violić, bivša ministrica kulture u Vladi Zorana Milanovića. Službeno kao privatno Baš kao i Berislav Šipuš, njezin nasljednik na ministarskom mjestu, i ona je “zaradila” optužnicu zbog zloporabe položaja jer je službenu karticu, kako tvrdi USKOK, koristila za plaćanje privatnih troškova. Jedina razlika između Zlatar Violić i Šipuša trenutačno je što je njegova optužnica pravomoćna, dok je optužnica protiv Zlatar Violić tek nedavno podignuta pa se o pravomoćnosti još nije raspravljalo. Zlatar Violić tereti se da je od ožujka 2012. do ožujka 2015. službenom karticom Ministarstva kulture podizala gotov novac te da je službenom karticom plaćala hranu, piće i cigarete po zagrebačkim restoranima, ali i na nekim inozemnim putovanjima. Iako je ona te troškove predstavila kao službene, USKOK smatra da je državni novac trošila u privatne svrhe. Ukupno je, prema optužnici, preko kartice što podigla, što ispeglala 250.068 kuna. No od tog iznosa, vratila je 150.582 kune, odnosno onoliko novca koliko je podigla na bankomatima, pa se tereti za štetu od 99.485 kuna. Što se tiče podizanja novca, Zlatar Violić podizala je iznose od 200 do 3000 kuna, a u inkriminirano vrijeme, učinila je to, tvrdi USKOK, 77 puta. S obzirom na to da je taj novac i vratila, USKOK smatra da je to dokaz kako je bila svjesna da ne smije raditi to što radi. Financijski problemi Iako je u to vrijeme primala ministarsku plaću, istovremeno je bila u financijskim problemima, jer je imala nekoliko kredita za koje je mjesečno plaćala od 5000 do 8000 kuna, a morala je platiti i kaznu od 15.000 kuna, koju joj je izreklo Povjerenstvo za sprječavanje sukoba interesa. Analizirajući kako je i kada podizala novac službenom karticom, tužiteljstvo je navelo da je u svakom trenutku Ministarstvu kulture bila dužna oko 19.000 kuna, a u prosincu 2014. dugove je svela na nulu. U to vrijeme je bilo izvjesno da će morati odstupiti s ministarske pozicije, jer se iz nalaza Državne revizije doznalo za njezino postupanje. No usprkos tome, tvrdi USKOK, Zlatar Violić je do ostavke nastavila s istom praksom pa je do ožujka 2015. podigla dodatnih 11.000 kuna. Što se tiče plaćanja službenom karticom, Zlatar Violić pravdala se da za putovanja u inozemstvo s dnevnicom od 60 eura, suradnicima i ljudima s kojima se kao ministrica sastajala, nije mogla platiti ni kavu. – U početku sam takve troškove pokušala sama financirati, ali ti su troškovi premašivali moje mogućnosti - branila se Zlatar Violić. Zlatar Violić tvrdila je i da je ručkove i večere u Starom fijakeru i drugim zagrebačkim restoranima plaćala u sklopu posla jer su im nazočili suradnici iz Ministarstva te osobe iz kulturnog života zemlje. USKOK je tereti da je 90 puta službenom karticom platila troškove hrane i pića u ukupnom iznosu od 92.643 kune, s tim da je računima pokriveno 6957 kuna. I dok je bivša ministrica tvrdila da je riječ o ručkovima i večerama koji su bili bitni za obavljanje njezina posla, svjedoci su iskazivali da su to bile privatne obveze, odnosno sastanci na kojima bi se razgovori uz znatne količine alkohola pretvorili u nešto nesuvislo. 