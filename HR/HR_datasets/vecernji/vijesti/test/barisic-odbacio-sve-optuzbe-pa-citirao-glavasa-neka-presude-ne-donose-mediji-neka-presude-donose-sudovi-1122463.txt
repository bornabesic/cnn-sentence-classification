Predrag Šustar prepustio je svoje ministarstvo Pavi Barišiću koji je primopredaju iskoristio da se očituje o kontroverzama koje su se pojavile u medijima. Barišić je kazao kako je izneseno mnoštvo tvrdnji za koje tvrdi da nisu bile točne. Izdvojio ih je pet. Prvo je demantirao da je smijenjen s mjesta ravnatelja Instituta za filozofiju. – Ta tvrdnja nije točna, ja sam završio svoj mandat – kazao je Barišić i dodao da je ondje proveo 10 godina. Druga tvrdnja bila je vezana uz to da je držao 19 kolegija, trostruko više od norme, i nju je također odbacio. Nakon toga dotaknuo se pitanja dnevnica i putnih naloga. – Nikada u životu nisam naplatio dvostruke dnevnice i dvostruke putne naloge. Kategorički to tvrdim – kazao je Barišić i dodao da nema potrebe širiti dezinformacije. Vezano uz pitanje plagijata, kazao je kako je prije pet godina upućena prijava protiv niza uglednih znanstvenika u njegovoj struci. – Četiri tijela su se očitovala u tome i sva su tijela odbacile takve prijave – poručio je Barišić. Za kraj je ostavio tvrdnju prema kojoj je koristio ili tražio kredit s povlaštenim kamatama. Barišić tvrdi da nikada u životu nije dobio, a niti tražio kredit u ustanovi u kojoj je radio. – Nema nikakvih nečasnih radnji – poručio je Barišić i za kraj citirao Branimira Glavaša: – Neka presude ne donose mediji, neka presude donose sudovi. Njegov prethodnik, Predrag Šustar, poručio je kako sveučilišta čeka reforma. – Kasnimo s reformom, taj dio se mora odraditi do kraja. Dosta je napravljeno, međutim treba imati hrabrosti i političke volje. Ako se to ne napravi, dokument kurikularne reforme ostat će samo slovo na papiru – izjavio je Šustar. Dodao je kako se vraća radu sa studentima te je kazao kako je uživao u ovom razdoblju "bez obzira na poteškoće koje su imali". – Gušt je bio velik – rekao je Šustar i dodao da je Barišić pravi izbor. >> Tko su Plenkovićevi ministri, kakve su im kvalifikacije i kako su prošli na izborima >> Plenković: Pavo Barišić ima moje povjerenje 