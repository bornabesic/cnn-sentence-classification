Na zatvorenom dijelu 24. sjednice Vlade Republike Hrvatske usvojena su stajališta za sastanke Vijeća ministara – Vijeće za promet, telekomunikacije i energetiku, u formatu ministara zaduženih za telekomunikacije (TTE), 26. svibnja 2016., zatim Vijeće za konkurentnost (COMPET), 26. I 27. svibnja 2016., te Vijeće za obrazovanje, mlade, kulturu i sport (EYCS), 30. I 31. Svibnja 2016. godine. Kako je riječ o pregovaračkim pozicijama koja će Republika Hrvatska tek zastupati prema drugim državama članicama na sastancima Vijeća ministara Europske unije tako se, kao i u drugim slučajevima kada je riječ o pregovaračkim pozicijama, ista prethodno ne objavljuju. Dodatno, dinamika rada i priprema sastanaka je takva da se dnevni redovi, raspravne točke, zaključci i drugi dokumenti potrebni za sastanke tek usuglašavaju u odgovarajućim procedurama u tjednu prije samoga sastanka. Slijedom toga moguća je i očekivana izmjena i dopuna stajališta država članica, pa i onih koje će zastupati Republika Hrvatska. Vlada Republike Hrvatske će, sukladno Zakonu o suradnji Hrvatskoga sabora i Vlade Republike Hrvatske u europskim poslovima, na odgovarajući način i u odgovarajućim rokovima o hrvatskim stajalištima, kao i tijeku i rezultatima rasprave na razini EU, izvještavati Hrvatski sabor. Dana je suglasnost Sigurnosno-obavještajnoj agenciji za preuzimanje obveza na teret sredstava državnog proračuna Republike Hrvatske u razdoblju od 2016. do 2025. godine, kao i suglasnost Uredu Vijeća za nacionalnu sigurnost za preuzimanje obveza na teret sredstava državnog proračuna Republike Hrvatske u razdoblju od 2016. do 2025. godine. "Na temelju članaka 6. i 7. Zakona o tajnosti podataka, ove točke klasificirane su oznakom tajnosti „tajno“, stoga ih nismo u mogućnosti objaviti." Vlada je raspravljala o Izvješću o provedenim aktivnostima sukladno Nacionalnoj strategiji i Akcijskom planu za suzbijanje oružja za masovno uništenje za 2014./2015. Godinu. Izvješće je klasificirano oznakom tajnosti „ograničeno“, stoga ga nismo u mogućnosti objaviti. Donesen je Prijedlog odluke o davanju suglasnosti za otvaranje Konzulata u Republici Hrvatskoj. Cjeloviti materijal ove točke nismo u mogućnosti objaviti poštujući odredbe međunarodnih sporazuma, kojih je Hrvatska jedna od stranaka. Usvojen je pregled zakonskih i podzakonskih prijedloga kojima Republika Hrvatska preuzima pravnu stečevinu Europske unije za 2016. godinu. Radi se o redovitom izvještavanju o učinjenom u procesu preuzimanja pravne stečevine EU. Cjeloviti materijal ove točke možete pronaći na web stranici Vlade vlada.gov.hr. Vlada je raspravljala i o kadrovskim pitanjima. Tako je razriješena vršiteljica dužnosti pomoćnika ravnatelja Hrvatskog zavoda za zdravstveno osiguranje, za ekonomske poslove, Jasminka Storjak. Pomoćnikom ravnatelja imenovan je Marijan Kovačić. Zamjenica i pomoćnici ravnatelja Hrvatskog zavoda za zapošljavanje Kristina Alerić, Mirjana Zećirević, Tamara Kelković Benko i Boris Omerzo, razriješeni su dužnosti. Novom zamjenicom ravnatelja imenovana je Marina Nekić, a pomoćnicima Dragan Marinčić, Jasminka Vukušić i Stella Arneri. Razriješeni su dosadašnji predsjednik i članovi Upravnog odbora Fonda za stipendiranje hrvatskih branitelja iz Domovinskog rata i djece hrvatskih branitelja iz Domovinskog rata, Predrag Matić, Staša Skenžić, Boris Blažeković, Ivan Posilović, Ivan Krupec, Zdravko Lončar i Petar Banić. Novim predsjednikom, koji je po položaju ministar branitelja, imenovan je Tomo Medved. Članovima Upravnog odbora, koji se imenuju na prijedlog Ministarstva znanosti, obrazovanja i sporta na prijedlog radnog tijela Hrvatskog sabora matičnog za pitanja hrvatskih branitelja iz Domovinskog rata te na prijedlog Upravnog odbora Fonda hrvatskih branitelja iz Domovinskog rata i članova njihovih obitelji, imenovani su Ivan Milanović Litre, Miodrag Demo, Ivan Krupec, Željko Mihaljević, Silvana Klipanin i Nenad Križić. Opozvana je dosadašnja zamjenica predstavnice u Povjerenstvu za zakonodavstvo, kolektivne pregovore i zaštitu prava Gospodarsko-socijalnog vijeća Inga Žic. Novom zamjenicom predstavnice, kao predstavnica Ministarstva rada i mirovinskoga sustava, imenovana je Josipa Klišanin. Izmijenjena je Odluka o osnivanju Nacionalnog vijeća za zaštitu na radu, na način da se razrješuje dosadašnji predstavnik Vlade Božidar Štubelj, a novom predstavnicom Vlade, kao predstavnica Ministarstva rada i mirovinskoga sustava, imenuje se Karolina Ivanković. Razrješuju se dosadašnje članice Povjerenstva za rješavanje o žalbama prema Zakonu o službenim kontrolama koje se provode sukladno propisima o hrani, hrani za životinje, o zdravlju i dobrobiti životinja, Ljiljana Žabica, Lidija Mandić Graonić i Tatjana Karačić. Novim članovima, kao predstavnici Ministarstva poljoprivrede, imenuju se Ljiljana Žabica, Lidija Mandić Graonić i Dragutin Premzl. Saša Drezgić imenovan je članom Upravnog vijeća Centra za restrukturiranje iprodaju, koji je zamjenik ministra financija po položaju. Daria Krstičević razriješena je dužnosti supredsjedateljice Međuvladinog mješovitog odbora za provedbu Sporazuma između Republike Hrvatske i Crne Gore o zaštiti prava hrvatske manjine u Crnoj Gori i crnogorske manjine u Republici Hrvatskoj.Novim supredsjedateljem imenovan je Zvonko Milas. Također, Daria Krstičević razriješena je dužnosti supredsjedateljice Međuvladinog mješovitog odbora za provedbu Sporazuma između Republike Hrvatske i Srbije i Crne Gore o zaštiti prava hrvatske manjine u Srbiji i Crnoj Gori i srpske i crnogorske manjine u Republici Hrvatskoj, a novim supredsjedateljem imenovan je Zvonko Milas.  >> Plaćat će se pregled koji nije hitan: 'Nije nam cilj ubiranje dodatnih prihoda' >> Karamarko zbog 'obiteljskih razloga' nije došao na sjednicu Vlade 