Potpredsjednik Vlade Tomislav Karamarko večeras je iznenadio javnost rekavši da bi najbolje bilo da iz Vlade izađu i premijer Tihomir Orešković i Božo Petrov, ali i on sam. – HDZ će napraviti sve da što prije izađemo iz problema. Nema nikakvih personalnih zahtjeva, nema nikakvih personalnih diktata. Bilo bi zapravo najbolje da i premijer i Petrov i ja odemo iz Vlade, mislim da bi to bilo najbolje, da se vrh osvježi i da se krene novim korakom – rekao je Karamarko novinarima ispred središnjice HDZ-a, dodajući da je apsolutno spreman učiniti taj korak te da su interesi građana važniji od pojedinačnih interesa. Karamarko je rekao da procesi s preslagivanjem i zahtjevom za opoziv idu dobro te da su i oni zainteresirani da što prije izađu iz ove krize. Karamarko je komentirao i pismo HDZ-ovih europarlamentaraca, koji su se izjasnili protiv rušenja Vlade. – Mi smo, sâm naziv kaže, Hrvatska demokratska zajednica. Oni imaju pravo na svoje mišljenje. Međutim, čini mi se nemaju uvid u neke detalje. Prema tome, apsolutno podržavam takav osobni izričaj, no postoje odluke stranačkih tijela koje se moraju poštovati – rekao je Karamarko. Na pitanje je li moguće da odustanu od opoziva, Karamarko je odgovorio da su opoziv tražili da izazovu šok, da moraju raditi i da im sve ide u prilog osim odnosa. Karamarko je također rekao da misli da stranka koja ima najviše mandata u Saboru ima pravo dati premijera.   – Sve opcije mogu biti otvorene ako se dogovorimo, ali temelj svih temelja i temelj svakog dogovora jest da se počne drukčije raditi. Tražim da uz ozbiljan rad stalno pričamo o reformama i definitivno da se HDZ respektira kao relativni pobjednik ovih izbora. Ne može HDZ poslužiti kao noseća struktura nekome da bi obnašao nekakvu dužnost. Imamo program i naš se program se mora implementirati – rekao je Karamarko. Ima li šanse za dogovor? – Uvijek ima šanse i mi nemamo pravo na odbijanje dogovora, bilo bi neozbiljno da se ne dogovorimo. Koliko god je ovo ružna situacija, mislim da je dobro da je izazvan ovaj šok. Zato smo išli upravo u takvu situaciju, da kažemo "ljudi, stanimo, stanimo, jednostavno počnimo normalno raditi" – rekao je Karamarko. Željko Reiner, predsjednik Sabora, u razgovoru za Dnevnik Nove TV pohvalio je Karamarkov prijedlog o trostrukom odstupanju. – To je vrlo konstruktivan prijedlog gospodina Karamarka koji je pokazao veliku odgovornost i liderski, državnički stav. (...) Ovo je potez koji može razriješiti gordijski čvor – rekao je Reiner. – Karamarko je svoj stav izrekao vrlo jasno. Sad je na preostaloj dvojici da kažu je li im stalo da se stvar razriješi i da na štetu svoga ega odstupe i da se ova situacija razriješi na korist hrvatskih građana – ili da to ne učine – rekao je Reiner. Reiner je rekao da je ovaj eksperiment neuspio pa je očito da bi novi premijer trebao biti netko iz najjače stranke, ali nije htio licitirati imenima. – Čini mi se da to treba biti netko iz najjače stranke – rekao je Reiner. – Bez brige, riješit će se to – dodao je. Zahtjev za opoziv sve trojice još nije stigao u pisanoj formi, a ako stigne, bit će uvršten u dnevni red bez diskusije, rekao je Reiner. Zahtjeve za opoziv Oreškovića i Karamarka, dodao je, uvrstit će istog ili sljedećeg dana kad stignu. Za pismo europarlamentaraca rekao je da imaju pravo na svoje stajalište. >> Tomislav Karamarko na Vladi se izuzeo od glasovanja o Ini >> Petrov: Nećemo sudjelovati u preslagivanju, naša opcija su izbori. Šimić: Nikako ne želimo raskol u HDZ-u 