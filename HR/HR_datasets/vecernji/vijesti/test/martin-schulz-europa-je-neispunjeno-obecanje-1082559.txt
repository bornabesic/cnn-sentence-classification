Europa je obećanje koje nije ispunjeno, izjavio je ovaj tjedan predsjednik Europskog parlamenta Martin Schulz, prenose svjetske agencije. "Europa je obećanje, ali obećanje koje nije ispunjeno", rekao je Schulz u raspravi o budućnosti Europe održanoj u Rimu u četvrtak, prenio je France Presse. U raspravi su uz Schulza sudjelovali predsjednik Europske komisije Jean-Claude Juncker, predsjednik Europskog vijeća Donald Tusk i talijanski premijer Matteo Renzi. Rasprava je bila organizirana u dvorani u kojoj je 1957. potpisan Rimski ugovor, kojim su udareni temelji današnje Europske unije. Europa je "bila obećanje više radnih mjesta, usluga i rasta koje je ponavljano svaki dan" i naraštaji Europljana pristali su na žrtve nadajući se da će se to obećanje ispuniti, barem za njihovu djecu, rekao je. No, europski čelnici i dalje traže žrtve, manje usluga i više poreze, a "radi čega, radi spašavanja banaka", dodao je. Stoga postoji "osjećaj nepravde, da ovo nije Europa kakvu su željeli", kazao je Schulz, odgovarajući na pitanje o jačanju populista u EU-u. Predsjednik Europskog vijeća Donald Tusk napomenuo je da se Europsku uniju ne smije previše idealizirati i smatrati da vodi prema uspostavi jedne jedinstvene države i nacije, istaknuvši da je to ne samo "posve nerealno" nego i štetno za njezinu budućnost. "San o samo jednoj europskoj državi, samo jednoj europskoj naciji je iluzija. Moramo prihvatiti da živimo u Europi s različitim valutama, različitim političkim snagama, a najgore je praviti se da to ne znamo", kazao je. Predsjednik Europske komisije Jean Claude-Juncker kazao je pak da se "o Europi ne govori na dobar način". Svaki sastanak europskih ministara u Bruxellesu bude interpretiran na različite načine, "kao da smo imali 28 različitih sastanaka", kazao je. "Imamo punopravne Europljane kada treba uzimati i polovične kada treba davati", kazao je, napominjući da su to često oni koji dobivaju najviše iz europskih fondova, prenio je Reuters. "Prije smo radili zajedno (...) Toga više uopće nema", dodao je, izrazivši žaljenje što europski građani ne razumiju što Europska unija nastoji učiniti. "To je plodno tlo za populiste." Europski čelnici ne dolaze u Bruxelles s mišlju da bi trebali braniti Europu, dometnuo je Schulz. "Dođu u Bruxelles i na konferenciji za novinare kažu: branio sam naše nacionalne interese", kazao je, prisjećajući se s tugom bivših generacija više "europskih" čelnika. "U Europskom vijeću imamo puno trgovaca, a samo nekolicinu državnika", kazao je. No, Tusk je upozorio da države članice ne smiju biti žrtveni jarci. "U Bruxellesu je rašireno mišljenje da probleme uvijek izazivaju države članice", rekao je, dodajući da je opasno smatrati da bi "život bio puno bolji bez država članica". Tusk, Juncker i Schulz boravili su u Rimu u povodu dodjele prestižne europske nagrade Karla Velikog papi Franji u petak. Nagrada Karla Velikog dodjeljuje se više od 70 godina za promicanje europskog jedinstva. >> Juncker i Schulz ekskluzivno za Večernji: Dragi Europljani, trebamo jedni druge više nego ikad 