Čelnik Mosta Božo Petrov gostovao je na Novoj TV. Na pitanje o njegovoj novoj funkciji predsjednika Sabora Petrov je rekao: – Ne mislim da će to biti otegotna okolnost. Bio sam u Saboru, probao sam. Imate mogućnost donošenja prijedloga zakona – rekao je Božo Petrov. – Zadnjih 7-8 mjeseci događalo se da određeni prijedlozi zakona koje smo htjeli nisu išli na dnevni rad. Vrijeme kontrole je iza nas, a i mi se nadamo da će Vlada biti stabilna – poručio je Petrov u razgovoru. Zakonski prijedlozi idu odmah – Nakon što se konstituira Sabor ići će izmjene Ovršnoga zakona, zakona o HNB-u, izmjena zakona o saborskim zastupnicima. Ovaj put zbog kaznenih djela koje su imali ljudi koji će se baviti politikom, neće se moći natjecati. To će biti izglasano prije što se formira Vlada – rekao je Petrov. Tek kad se usvoji, dodao je, dolazi do formiranja Vlade. Rekao je i da će s HDZ-om razgovarati o svim kandidatima predloženim za ministre. – Neće dolaziti do veta, mislim da smo pokazali zavidnu razinu korektnosti. Ne očekujem nikakve probleme – rekao je Petrov. Na pitanje je li ga strah da Plenković ima rezervnu momčad, Petrov je odgovorio: – Ja mislim da do takvog scenarija ne može doći. No to nas nikada nije plašilo. Oni su više puta istaknuli da Most žele kao strateškog partnera. Drago mi je da su nas birali. Naša obećanja neće ostati samo obećanja – rekao je Petrov. 'Nisu pokazali niti jedan razlog da bi sumnjali u suradnju' – Mislim da se svakome u trenutku razgovora treba dati priliku. Mi smo dali priliku i mislim da će se to pokazati kvalitetnom suradnjom. Na kraju se može dogoditi situacija da ne vjerujemo jedni drugima. Zasad se nije pokazalo niti jedan razlog da bismo sumnjali – rekao je Petrov na pitanje čime ga je Plenković pridobio.  – Što se tiče porezne reforme, ona ja još otvorena. Tu očekujemo da stručna skupina HDZ -a da svoje prijedloge i da programske skupine to riješe – rekao je Petrov.  – Arbitraža u Washingtonu nema smisla za nas – dodao je. Nije želio konkretno odgovoriti tko je 15. zastupnik Mosta. – Smatrao sam da se to odnosi na Klub saborskih zastupnika, a što se tiče potpisa, irelevantno je tko će dati potpise – objasnio je Petrov. Dodao je da razgovaraju i s nekoliko zastupnika. Nije želio odgovoriti niti na ponovljeno pitanje tko se još od saborskih zastupnika priklonio Mostu i tko je taj 15 zastupnik. 