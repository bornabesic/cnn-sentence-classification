Saborski zastupnik Ivan Pernar u statusu na Facebooku ubojstvo 18-godišnje djevojke na Volovčici pokušao je iskoristiti za svoju političku promociju i za optužbu medija koje, po njegovom mišljenju, ne zanimaju slučajevi poput toga.  "Ubojica je imao zabranu prilaska pod prijetnjom zatvora, iako ju je prekršio 3 puta nikada nije otišao u zatvor, četvrti put ju je ubio. Nažalost, u to isto vrijeme mediji su širili besmislenu histeriju i paniku oko mog obilaska škola. Slučajevi poput ovog očito ih ne zanimaju", napisao je Pernar te zaključio da su mediji "još jedanput pokazali da su samo instrument u službi političke propagande, a ne servis u službi građana".  Dobio je zabranu prilaska Podsjetimo, sinoć je David K. nožem na parkiralištu u Zagrebu, ispred zgrade u kojoj je živjela, ubio svoju bivšu djevojku te se potom sam prijavio policiji.  Majka djevojke nakon ubojstva kazala je Večernjem listu da je David njezinoj kćeri počeo raditi probleme nakon što su prekinuli. Prema njezinim riječima, napao ju je blizu crkve, razbio automobil, uzeo mobitel te joj je prijetio. – Više puta ga je moja kći prijavljivala za maltretiranje, i ja sam bila u policijskoj postaji zbog toga, ali policija na kraju nije ništa poduzela – kazala je majka ubijene 18-godišnjakinje koja je, prema njezinim riječima, bila dva mjeseca trudna. Suprotno onome što tvrdi zastupnik Pernar, obitelj je maltretiranje djevojke prijavila policiji, a ne medijima, pa ne stoji njegova optužba da medije "slučajevi poput ovog ne zanimaju". Iz policije su kazali Hini da su svaki put postupali kad je od njih zatražena intervencija, a 2015. godine mu je i izrečena  sudska zabrana približavanja žrtvi i posjećivanja određenih mjesta. "Pravobraniteljica za djecu: Zgrožena sam takvim ponašanjem zastupnika" Što se tiče širenja "besmislene histerije i panike" oko njegova obilaska škola, taj slučaj je pravobraniteljica za djecu Ivana Milas Klarić nazvala "političkim iskorištavanjem djece". "Najnoviji primjer nedopuštenog političkog iskorištavanja djece je djelovanje zastupnika Hrvatskoga sabora Ivana Pernara", priopćila je krajem siječnja pravobraniteljica za djecu.  "Nasilnim ulaženjem u prostor škola i pozivanjem učenika da napuste nastavu ugrožava se sigurnost učenika, potiče ih se na neprimjereno ponašanje i kršenje školskih pravila, a pritom se povređuje i privatnost učenika jer je njihove fotografije objavljuju na javno dostupnom FB profilu", istaknula je Milas Klarić te dodala da je "zgrožena  takvim ponašanjem jednoga zastupnika Hrvatskoga sabora" te da "najoštrije osuđuje takve postupke" i pozvala na "nužnost zaštite djece i prostora odgojno-obrazovnih ustanova od takvoga 'političkog' djelovanja pojedinaca koji ne prežu ni od izravnog uvlačenja učenika u političku propagandu, iskorištavanje djece za vlastitu političku promociju i svoje političke ciljeve". >>VIDEO Novi detalji stravičnog ubojstva u Zagrebu. Majka ubijene: Bila je trudna >>19-godišnji David prije ubojstva napisao na Instagramu: 'Bog prašta, mafija ne!' >>VIDEO Osumnjičenik za ubojstvo djevojke lani usmrtio pješaka. Majka ubijene: Stalno joj je prijetio, uzeo joj je mobitel, razbio auto 