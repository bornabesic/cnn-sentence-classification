Tridesetogodišnjak iz Županje ostao je zatečen kada mu je prije nekoliko dana stigao poziv iz Ministarstva obrane, Područnog odsjeka za poslove obrane Vukovar, da se javi u Ured državne uprave “radi priopćavanja ratnog rasporeda u postrojbu OSRH”. Uz to je bila i napomena da neodazivanje pozivu za sobom povlači odgovornost prema odredbama članka 119. stavka 1. točka 1. Zakona o obrani, javlja Glas Slavonije.  Prema napomeni, novčanom kaznom od 1000 do 5000 kuna kaznit će se za prekršaj fizička osoba ako se bez opravdanog razloga ne odazove pozivu nadležnog tijela u vrijeme i na mjestu koji su naznačeni u pojedinačnom, odnosno općem pozivu za sudjelovanje u vojnoj obvezi, radnoj obvezi, radnoj pomoći, odnosno ustupanje materijalnog sredstva. 'Kakav ratni raspored?' – Što se to događa? Kakav ratni raspored? Moram priznati da mi nije bilo nimalo ugodno pročitati tu formulaciju. Supruga se odmah uspaničila i već me danima opsjeda s pričom da spakiramo kofere, uzmemo djecu pod ruku i krenemo za Njemačku, jer tko zna što se to kod nas sprema – požalio se Slavonac. Iz MORH-a su za Večernji odgovorili da se radi o planiranoj redovnoj aktivnosti ažuriranja podataka koja se provodi sukladno odredbama Zakona o obrani. "Konkretno, riječ je o pozivima koji su upućeni onim osobama koje su odslužile vojni rok ili bile na dragovoljnom vojnom osposobljavanju ili u djelatnoj vojnoj službi i kojima je određena je vojno stručna specijalnost, zbog daljnjeg ustrojavanja pričuvnih postrojbi OS RH", navode iz MORH-a. 'Još jedna od navedenih aktivnosti' Ističu da navedene aktivnosti ustrojavanja pričuvnih postrojbi obuhvaćaju: smotriranje pričuvnika-ažuriranje podataka u vojnoj evidenciji područnih odsjeka za poslove obrane, odabir pričuvnika, priopćavanje rasporeda u pričuvnoj postrojbi (ratnog rasporeda) razvrstanim pričuvnicima, obuka ključnog osoblja i drugo. "Tako je i ovo pozivanje na području Slavonije samo još jedna od navedenih aktivnosti", naglašavaju. Sve je počelo 2014. godine "Naime, tijekom rujna 2016., Područni odsjeci za poslove obrane Osijek 2 i Vukovar provest će aktivnosti ažuriranja podataka odabranim pričuvnicima s tog područja. Podsjećamo, prema odredbama Zakona o obrani (NN 73/13) u okviru prava i dužnosti građana Republike Hrvatske, između ostalog je regulirana i vojna obveza u sklopu koje je i služenje u pričuvnom sastavu Oružanih snaga RH", napisali su iz MORH-a. Ustrojavanje pričuvnog sastava OS RH započeo je 2014. godine, a prve aktivnosti (smotriranja, a zatim i postrojavanja pričuvnog sastava) provedene su u Osijeku, a nakon toga i u Dubrovniku, o čemu je Ministarstvo obrane već izvijestilo javnost na svojim službenim web stranicama. "Što se tiče Dužnosti, prava i naknade vojnih obveznika-razvrstanih pričuvnika regulirane su člankom 224. Zakona o radu (NN 93/14), a sankcije za vojne obveznike koji se ne odazovu na poziv predviđene su člankom 119. Zakona o obrani", odgovorili su iz MORH-a na pitanje moraju li se građani odazvati pozivu i ako se ne odazovu hoće li biti kažnjeni? 