SUBOTA, 25.3 Ne treba robovati klišeima. SDP na izborima za prvog čovjeka Zagreba podržao HNS-ovu kandidatkinju Anku Mrak-Taritaš. HDZ-ovci, doduše imaju svog kandidata prgometa, ali će glasovati i za Brunu Esih i za Milana Bandića. Najluđe je u Šibeniku. Franko Vidović, poznati SDP-ov vizionar, kojega pamtimo kao organizatora legendarnog sastanka Milanovića s braniteljima, za dogradonačelnika Šibenika postavio HDZ-ovca Antuna Dobru. Prijatelj je mio, ma koje vjere bio. NEDJELJA, 26.3. Davor Bernardić Bero kod Stankovića u Nu2. Sat vremena razgovora bez ijedne rečenice koja ostaje u pamćenju. Saznali smo tek da vrijedni Bero sprema doktorat, pa je valjda zbog toga na svako drugo pitanje odgovarao tezom o važnosti obrazovanja. Zapamtili smo i to da su mu jako važni radnici koji priimaju plaću manju od 3000 kuna. Svima ostalima je valjda dobro. Najzadovoljniji Bernardićem može biti Andrej Plenković, koji se ovih dana mora više pribojavati unutarnje oporbe, nego protivnika poput Bernardića. PONEDJELJAK, 27.3. Svaku drugu večer u Vladi do kasnih sati gori svjetlo. Čas dnevnice i putni nalozi, čas raspad ponosa hrvatske trgovine, čas Lex Agrokor. Ne gori svjetlo samo u Vladi. Diljem Hrvatske se ne spava. Ne spavaju radnici Agrokora, ali ne spavaju ni mali dobavljači. Oni su navikli. Ne spavaju godinama. Najprije su bili ucijenjivani da bi proizvode plasirali, pa su mjesecima čekali da im se dostavljeno plati, a sada na rubu stola čekaju mrvice, koje će ostati iza dogovora velikih dobavljača s Gazdom. Poslovanje na hrvatski način. UTORAK, 28.3. Iz “zemlje znanja” dvije nove vijesti. Splitski stipendisti prosvjeduju zbog neisplate 1000 kuna stipendija. Srušen je Baldasarov proračun, pa su studenti na čekanju. U Zagrebu prosvjedi na Hrvatskim studijima traju dva tjedna zbog ukidanja studija filozofije. Traži se i ostavka uprave fakulteta. Rektor Boras popušta i predlaže da se kvote za filozofiju vrate. Čeka se odluka Senata sveučilišta. Splićani će vjerojatno morati čekati lokalne izbore. Bit će zanimljivo vidjeti koliko će ih ostati u Hrvatskoj nakon diplome. SRIJEDA, 29.3. Nekada se najbolje malo odmaknuti od problema i onda ga sagledati sa strane. U Agrokorovom slučaju najbolje se udaljiti 2316 kilometara. Toliko je daleko Moskva iz koje zamjenik izvršnog direktora VTB banke Jurij Solovjev, poručuje kako je okom sokolovim uočio “nepravilnosti u vođenju poslovnih knjiga,” a sve to “u dužem poslovnom razdoblju”. Ma nemojte mi reć! Ono što je promaklo stotinama revizora koji su godinama proučavali Agrokorove knjige, vidjelo se tek iz Moskve. Kažem vam, katkad se treba malo odmaknuti. Znam da je to najteže... ČETVRTAK, 30.3. Predsjednik HGK Luka Burilović poručuje malim vjerovnicima Agrokora da je Gazda obećao kako će se ubuduće sve obaveze izvršavati na vrijeme. Ovdje uočavamo problem sličan kao s revizijom. Da se predsjednik HGK samo malo odmaknuo, recimo, 2016 kilometara, lako bi uočio da Ivica Todorić nije više vlasnik Agrokora i da može obećati kako će svakom vjerovniku kući donijeti gotovinu na ruke. Orbico grupa pokrenula prisilnu naplatu duga. Roglić obećanjima ne vjeruje. PETAK, 31.3. Vlada sprinta sa zakonom o Agrokoru, u tijeku je akcija spašavanja vojnika Marića, oporba traži njegovu odgovornost, ustavni stručnjaci kritiziraju zakon, predsjednik Sabora Petrov trči u DORH i podnosi “usputnu” prijavu protiv Ivice Todorića, na drugoj strani bojišnice bankari i Agrokor poručuju – bolje pakt, nego rat! A mi učimo novi termin – standstill aranžman. Sada je pitanje čemu uopće zakon, ako su se dogovorili. Todorić definitivno odlazi, poručuju iz Sberbanka. Ako uočite veću količinu votke i konzerve boršča na policama Konzuma, računajte da je došlo novo doba. Harašo! >> Bernardić pokušava popraviti stranački rejting, koristeći tehniku slona u staklarnici >> Ministar Butković nam je odlučio pomoći! Život će se usporiti, okrenut ćemo se jedni drugima, misliti o demografiji 