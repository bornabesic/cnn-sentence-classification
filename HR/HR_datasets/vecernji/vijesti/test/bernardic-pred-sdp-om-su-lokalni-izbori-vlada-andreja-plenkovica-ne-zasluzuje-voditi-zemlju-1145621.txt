Predsjednik SDP-a Davor Bernardić u subotu je, na početku sjednice Glavnog odbora stranke, poručio da su pred SDP-om lokalni izbori, a pred građanima Hrvatske jasan izbor - žele li gradove i općine u kojima ljudi iseljavaju i nemaju perspektivu ili žele gradove i općine u kojima se događa razvoj i događa šansa za ostanak mladih ljudi u Hrvatskoj. "Pred građanima Hrvatske je jasan izbor - žele li gradove i općine koje ne pružaju apsolutno nikakvu nadu mladim ljudima u Hrvatskoj, iz kojih se događa egzodus mladih ljudi u zemlje širom svijeta ili žele bolje, transparentnije i racionalnije upravljanje. SDP je pokazao u gradovima i općinama u kojima upravlja da upravljamo kvalitetnije, bolje, racionalnije i da ljudi imaju veću perspektivu i veću mogućnost razvoja. SDP je to pokazao i to je naša dužnost napraviti i sada na lokalnim izborima", poručio je Bernardić u svom uvodnom govoru u raspravi o aktualnim političkim temama. Članice i članove Glavnog odbora stranke pozvao je na okupljanje i zajedništvo kako bi motivirali sve ljude SDP-a i sve one koji žele dobro Hrvatskoj, progresivne snage, SDP-ove koalicijske partnere i udruge civilnog društva, a oni građane kako bi u što većem broju izašli na lokalne izbore i kako bi se zaustavilo iseljavanje i egzodus mladih i radno-sposobnih ljudi iz Hrvatske.  "U zadnjih 25 godina HDZ je svojom politikom ostavio u mnogim sredinama u Hrvatskoj siromaštvo i iseljavanje", istaknuo je Bernardić. Naveo je i da već mjesec dana obilazi Hrvatsku i susreće se s brojnim ljudima te da mu je u slavonskom selu jedna baka rekla da je "nikako, da već 25 godina vlada HDZ, selo je prazno, mladih ljudi nema, čitava je generacija otišla u Irsku, ostali su samo starci". "Takvu Hrvatsku koja nije dobra za djecu više nikada ne smijemo dopustiti i naša odgovornost je složiti i stvoriti uvjete da Hrvatska opet postane dobra za djecu, da nudi perspektivu, šansu mladima, da reformira obrazovanje kako bi to obrazovanje moglo biti poticaj i šansa mladima da u Hrvatskoj nađu bolji posao, odgovarajući posao i zasnuju svoje obitelji", istaknuo je Bernardić.     "Naš zadatak kao SDP-a je biti jasna alternativa ovoj Vladi koja pokazuje odnosom prema znanosti i obrazovanju da joj djeca nisu bitna, koja štiteći i tolerirajući plagijatorstvo, štiteći i tolerirajući sukob interesa i štiteći i tolerirajući fašizam - šalje poruku - kuća je na krivim temeljima. E pa, gospodo draga, Hrvatska zaslužuje šansu, Hrvatska zaslužuje perspektivu za mlade ljude, i mladi ljudi u Hrvatskoj zaslužuju budućnost. I zato je naša odgovornost kao SDP-ovaca i SDP-ovki da im trasiramo i ponudimo taj odgovor i ponudimo tu budućnost", poručio je predsjednik SDP-a. Krećemo u formiranje 'dijaloga na ljevici' Bernardić smatra da se reforma obrazovanja mora nastaviti, a moraju se, kaže, nastaviti i svi pozitivni procesi u hrvatskom društvu te je najavio da danas kreću u formiranje dijaloga na ljevici. "Danas krećemo u formiranje dijaloga na ljevici. Okupljanje šireg progresivnog saveza u društvu i formiranje naših stručnih savjeta koji će biti platforma SDP-ovih politika, ali i temelj i stup izgradnje SDP-ovih politika zajedno s hrvatskim društvom. To je naša odgovornost i obveza. U članove i članice Savjeta okupit ćemo sve ljude iz različitih generacija koji su u različitim vremenima davali svoj doprinos za našu zemlju, od 90-tih, od prvih SDP-ovaca koji su tada radili i doprinosili SDP-u, preko ljudi u Vladi Ivice Račana koja je Hrvatsku usmjerila na put međunarodnog priznanja i integracije u europske stečevine, do ljudi koji su trenutno ona generacija hrvatskih političara koji će još dugo obnašati dužnosti u Hrvatskoj, a to je generacija zadnje SDP-ove Vlade koja je Hrvatsku izvukla iz recesije. I naravno, do novih ljudi koji će nam pomoći da Hrvatska kroz naše politike bude bolja i uspješnija zemlja", rekao je.   Bernardić: Moj cilj je jedinstveni SDP Bernardić je poručio da je njegov cilj jedinstveni SDP. "Moj cilj je jedinstveni SDP. SDP u kojem nema povlaštenih, u kojem nema potlačenih. U kojem nema puča, u kojem nema straha. SDP u kojem se cijeni rad, znanje i doprinos stranci. Molim vas sve da svojim zalaganjem, pozitivnim doprinosom i svojim radom pokažete kako se radi za Hrvatsku i kako se jača socijaldemokracija koja u svakom trenutku može preuzeti odgovornost za Hrvatsku", poručio je Bernardić svojim stranačkim kolegicama i kolegama. Pozvao ih je da udruže snage i zajedno ponude alternativu na lokalnim izborima te ponovio da Vlada Andreja Plenkovića ne zaslužuje voditi zemlju. "Pokažimo na lokalnim izborima da mi to možemo bolje", poručio je Bernardić sa sjednice Glavnog odbora stranke.   Glavni odbor nastavio je s radom bez nazočnosti novinara, a na sjednici bi se trebalo raspravljati o aktualnim političkim temama, lokalnim izborima te planu restrukturiranja stranke.  