Predsjednik Istarskog demokratskog sabora (IDS) Boris Miletić danas je još jednom poručio kako ta stranka neće poduprijeti ni Most ni HDZ i tu odluku potkrijepio tvrdnjom da je "Most stranka desnija od HDZ-a". Kao prvo, Most želi ukinuti Istru kao zasebnu regiju. Nije mi jasno kako bilo koji zastupnik iz Istre može dignuti ruku za Most i Božu Petrova, a kamoli zagovarati suradnju s njima, rekao je Miletić u izjavi za Hinu. Ocijenio je i da je "Most stranka desnija od HDZ-a" s obzirom na to da je, tvrdi Miletić, predsjednik te stranke i Sabora Božo Petrov podržao aktiviste protiv pobačaja, odbio je doći na komemoraciju u Jasenovac i bio je aktivni zagovornik šovinističke politike Željke Markić. "Kao treće", smatra Miletić, "samo odlaskom Bože Petrova s mjesta predsjednika Sabora stvari se mogu istjerati na čistac. Ili imaju većinu ili idemo na nove izbore". "IDS neće podržavati histeriju i kaos koju nam serviraju HDZ u Vladi i Božo Petrov u Saboru", poručio je predsjednik IDS-a ponovivši kako IDS neće dati podršku HDZ-ovoj većini niti Vladi jer IDS ne koalira sa strankama desnice te podsjetio kako je IDS jedina stranka koja nikad nije koalirala s HDZ-om ni s bilo kojom drugom desnom strankom, na bilo kojoj razini. Miletić je na svom Facebook profilu objasnio je zašto je dao potpis za smjenu predsjednika Sabora Bože Petrova te zašto nikada neće podržati ni Most i HDZ. Njegovu objavu prenosimo u cijelosti: 'Da još jedanput ponovimo - IDS neće podržati ni MOST ni HDZ! Ako treba posebno objasniti zašto, evo nekoliko razloga. Kao prvo, Most želi ukinuti Istru kao zasebnu regiju! Vjerujem da više ne trebam ništa reći. Nije mi jasno kako bilo koji zastupnik iz Istre može dignuti ruku za Most i Božu Petrova, a kamo li zagovarati suradnju s njima! Kao drugo, Most je stranka desnija od HDZ-a. Predsjednik Sabora Božo Petrov podržao je aktiviste protiv pobačaja, odbio je doći na komemoraciju u Jasenovac i bio je aktivni zagovornik šovinističke politike Željke Markić. Kao treće, samo odlaskom Bože Petrova s mjesta predsjednika Sabora stvari se mogu istjerat na čistac. Ili imaju većinu ili idemo na nove izbore. IDS neće podržavati histeriju i kaos koju nam serviraju HDZ u Vladi i Božo Petrov u Saboru. Kao četvrto, nećemo dati podršku HDZ-ovoj većini niti Vladi jer IDS ne koalira sa strankama desnice! Naime, za sve one koji ne znaju – IDS je jedina stranka koja NIKAD nije koalirala s HDZ-om niti s bilo kojom drugom desnom strankom, na bilo kojoj razini. To, na žalost, nije slučaj s drugim strankama ljevice! IDS je dosljedan svojim vrijednostima već 27 godina i s razlogom smo sinonim za stabilnost i dosljednost u hrvatskoj politici. I to će tako ostati!' 