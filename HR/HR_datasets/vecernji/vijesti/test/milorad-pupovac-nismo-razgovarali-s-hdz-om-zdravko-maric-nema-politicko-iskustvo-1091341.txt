Milorad Pupovac, saborski zastupnik SDSS-a, rekao je večeras za Dnevnik Nove TV da je imenovanje Zdravka Marića za novog mandatara pritisak na postojećeg premijera Tihomira Oreškovića. – Ministar Marić je čovjek sa solidnom reputacijom u svijetu financija i poslovanja, ali bez političkog iskustva – rekao je Pupovac. Pupovac je rekao da s HDZ-om nisu razgovarali o većini, pogotovo ne na način kako to objavljuju mediji, te da im nitko ništa nije nudio.  – Hrvatska se nalazi pred ogromnim izazovom i svatko tko preuzima teret, bilo da formira novu Vladu, bilo da ide na izbore, mora donositi vrlo odgovorne odluke. Mi zastupnici SDSS-a i manjina i jedan broj drugih partnera smo potpuno svjesni toga, kao i činjenice da većina građana želi nove izbore – rekao je Pupovac. Na pitanje je li bliži izborima od preslagivanja, rekao je da su bliži javnom mnijenju. Na pitanje bi li podršku uvjetovali izbacivanjem ministra kulture Zlatka Hasanbegovića, odgovorio je da je Hrvatskoj potreban novi početak.  – Može li novo preslagivanje donijeti novi početak, to ne znamo, ali sačekat ćemo i vidjeti kako će to izgledati. Mislimo da je Hrvatskoj potreban istinski novi početak koji će smiriti narod, obnoviti povjerenje i dati priliku da politika počne ponovno djelovati – rekao je Pupovac. >> 'Povucite Karamarka da Vlada nastavi dalje raditi' >> Završio sastanak predsjednice s Oreškovićem na Pantovčaku 