Premda to ne može ni jedan tamošnji nogometni klub, sportska dvorana u Gospiću u večernjim satima proteklog ponedjeljka bila je dupkom puna. “To može samo Dado”, složni su lički HDZ-ovci koji su u velikom broju u njegovu pohodu na prvu fotelju u županiji došli podržati svog kandidata Darka Milinovića. – Radit ću 24 sata, dat ću sebe i svoje srce – grmio je kandidat za župana, praćen frenetičnim aplauzom i skandiranjem. Događaj za pamćenje, međutim, ni trenutka nije prepušten slučaju, štoviše. Večernji list u posjedu je svojevrsna naputka koji je nekoliko dana uoči početka kampanje za lokalne izbore iz stožera “budućeg župana” upućen na mobilne telefone ličkih HDZ-ovaca u Gospiću, Otočcu, Plitvičkim Jezerima, Karlobagu, Senju i Perušiću. O tome da je depeša zaista i stigla na svoja odredišta bjelodano svjedoči podatak da je sportska dvorana uistinu bila ispunjena do posljednjeg mjesta 30 minuta uoči početka, prema direktivi. Baš kao što je poštovana i ona o pravilima odijevanja, prema kojoj sljedba ima biti odjevena “jednobrazno” dok je starijima dopušteno “nositi na odjela kockaste kravate”. “Kada se u dvorani pojavi Dado, barjaktari neka razviju zastave, svirat će pjesma Gospić gazi sve, ona ista kada je Ivo Sanader dolazio, prionite dugom aplauzu, sve dok On ne prođe parketom i aplaudirajte sve dok ne sjedne. Kada počne svirati himna, pjevajte iz svega glasa i obavezno ruka na srcu. Kada voditeljica najavi: dame i gospodo, pozdravite ‘čovjeka koji zna kako’ brzo ustanite s mjesta i krenite u dugi aplauz, i počmite jako skandidati Dado, Dado, Dado...”, stoji u naputku koji predviđa i ponašanje za diskreditaciju oponenata. “Kada bude blatio protivnike, onda iz sveg glasa žviždite”, traži se od članstva, koje se upućuje da se “uvijek razviju zastave sa se vidi domoljubni štih, jer Dado to voli”, a premda je šank otvoren, nedvosmisleno se savjetuje da publika “bude vesela, ne i pripita” No, pretjerati se smije u večernjim satima, i to u pubu, a sutradan svi koji rade u javnim službama bit će pošteđeni ranog dolaska na posao. “Očekujemo da ćete se pridržavati uputa i da će On na kraju biti zadovoljan”, poruka je iz stožera, koji zaključno poziva na disciplinu jer će se popisivati tko se odazvao.   *U dvoranu doći najmanje pola sata prije. *Parking za autobuse koji dolaze iz Senja, Otočca, Karlobaga, Korenice, Novalje osiguran kod groblja i Lidla. *Prikladno se odjenuti, jednobrazno, stariji mogu nositi na odjela kockaste kravate. *Po svakom autobusu ponijeti pet hrvatskih zastava, na putu prema Gospiću odrediti barjaktare. *Dolaskom u dvoranu dobiti ćete naputke gdje sjedite. *Kada u dvorani se pojavi on, Pjer i Šutić ustanite sa svojih sjedala, barjaktari neka razviju zastave, svirat će pjesma Gospić gazi sve, ona ista kada je Ivo Sanader dolazio, prionite dugom aplauzu, sve dok On ne prođe parketom i aplaudirajte sve dok ne sjedne. *Kada počne svirati himna, pjevajte iz svega glasa i obavezno ruka na srcu. *Kada voditeljica najavi dame i gospodo pozdravite ‘čovjeka koji Zna kako’ brzo ustanite sa mjesta i krenite u dugi aplauz, i počmite jako skandidati Dado, Dado, Dado..... *Kad on sjedne krenite ponovno skandirati Dado, Dado, Dado. Neka to bude još jače. *Kada ga voditeljica pozove na govornicu, opet ustajanje, razviti zastave i skladno skandiranje Dado, Dado, Dado.... *Kada počme govoriti svako ga malo prekidajte aplauzima. *Kada bude blatio protivnike, onda iz sveg glasa žviždite. Po mogućnosti možete ponest žviždaljke koje pripremite kada počme govoriti. *Kada završi govor opet se ustanite i aplaudirajte i skandirajte Dado, Dado sve dok ne sjedne. *Kada ga Škoro pozove da sa njim zapjeva Sude mi, pjevajte iz svega glasa. *Kada završe pjesmu opet se ustanite i veliki pljesak. Važno je uvijek razviti zastave da se vidi domoljubni štih, jer on to voli jer znate. *Na koncert je poželjno doći veseli, nikako u pripitom stanju. *Šank u dvorani će raditi. *Nema spominjanja imena Milan Kolić *Nakon koncerta, možete sići dolje na parket gdje će on sa Škorom dijeliti autograme i praviti selfije. *Iako je u utorak radni dan poželjno je ostati u gradu, jer svi koji radite u gradovima i općinama i županiji ne trebate se dolaziti rano na posao. Najbolje vam je otići u PUB. *Očekujemo da ćete se pridržavati uputa i da će on na kraju biti zadovoljan. *Dostavlja se : *Stožeri Branislava Šutića, Otočac, Petra Krmpotića,Gospić, Boris Luketić, Plitvička jezera, Ivica Tomljenović Mima, Karlobag, Ivica Turić Perušić, Sanjin Rukavina Senj *Napomena : Vrijeme se predviđa kišovito, pa imate one plave šuškavce. *Ako kojim slučajem spomene Branislava Šutića, nemojte žviždati, već krenite skandirati Heroj, heroj ! *Srdačan pozdrav i vidimo se jer popisivati će se tko je došao. 