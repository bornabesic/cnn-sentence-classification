Na varaždinskom aerodromu ovog vikenda održat će se najveći ovogodišnji aeromiting u Hrvatskoj, Croatian International Airshow – CIAV. Najveća zvijezda dvodnevnog programa bit će akrobatska grupa Hrvatskog ratnog zrakoplovstva i protuzračne obrane Krila oluje, koja je nedavno na međunarodnom vojnom aeromitingu Royal International Air Tattoo u Velikoj Britaniji osvojila mač kralja Huseina za najbolji nastup. Na varaždinski aerodrom u sklopu ovogodišnjeg aeromitinga sletjet će i MiG-21 u bojama hrvatskog grba, popularno nazvan Kockica. Ivan Šimić, voditelj letačkih operacija CIAV-a, kaže da će na aeromitingu pokušati organizirati zajednički nastup Kockice i Krila oluje, što bi bio njihov prvi zajednički nastup na nekom aeromitingu. Napominje da je to jedna od zadnjih prilika za taj zajednički nastup jer legendarni pilot Kockice Ivan Selak uskoro odlazi u mirovinu. Na CIAV-u će se ove godine predstaviti 30-ak letjelica. Posjetiteljima aeromitinga, među ostalima, predstavit će se i jedan od najboljih akrobatskih pilota na svijetu Peter Podlunšek, europski viceprvak u akrobatskom letenju, i to sa svojim novim zrakoplovom Edge 540v2. U Varaždin stiže i Luca Bertossio, osvajač zlatne medalje na Svjetskim zračnim igrama, održanima lani u Dubaiju. Na varaždinski aerodrom, koji je ponovno u koncesiji Diamond Aviation Centra, ovaj će vikend sletjeti, primjerice, švedski zrakoplov Gripen Jas 39. >> Krila Oluje na zračnom vojnom spektaklu u Velikoj Britaniji nagrađena za najbolji nastup 