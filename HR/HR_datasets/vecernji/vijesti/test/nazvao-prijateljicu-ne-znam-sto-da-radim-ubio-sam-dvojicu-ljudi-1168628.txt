Nemilosrdnom ubojici dvojice susjeda Milanu Mitroviću (30) danas je na Županijskom sudu u Slavonskom Brodu započelo suđenje za dva okrutna zločina iz koristoljublja koji su protekle jeseni potresla Slavonski Brod. Prema optužnici, Mitrović je 21. ili 22. listopada prošle godine došao u kuću svog poznanika Marinka Tomića (49) u brodskoj Ulici Vatroslava Lisinskog u namjeri da ga usmrti i oduzme mu novac koji je tog dana primio na ime socijalne pomoći (oko 920 kuna). Tomić je među susjedima bio poznat kao osoba sklona alkoholu koja je živjela neuredno i u katastrofalnim uvjetima, ali i kao dobrodušan čovjek koji nikoga nije vrijeđao niti napadao. Mitrović ga je nožem ubo u lijevu stranu prsišta, što je kod nesretnika izazvalo jako unutarnje krvarenje i smrt. Nakon toga mu je pretražio kuću i uzeo nešto novca i mobitel. Već 24. listopada ponovno je bio u ubilačkom pohodu. Ovaj put banuo je u kuću Luke Ćosića (80) u obližnjoj Reljkovićevoj ulici, koji je s kućnog praga prodavao rakiju i za kojeg je znao da posjeduje veću količinu novca. Zadao mu je čak 47 ubodnih rana u predjelu lijeve strane prsnog koša i na mjestu ga usmrtio, uzevši mu neutvrđenu količinu novca i bankovnu karticu.  Svjedokinja B.B. Mitrovića je upoznala u brodskoj bolnici, gdje je bila na liječenju kao i on. Ona je kazala je kako ju je okrivljenik po izlasku iz bolnice nazvao i uznemirenim tonom rekao kako se našao na krivom mjestu u krivo vrijeme, napravio sranje i ne zna što da radi. Pitala ga je što je točno učinio i pokušala ga utješiti riječima da za svaki problem ima rješenje, a on joj je odgovorio da je počinio ubojstvo. U izravnom suočavanju na Sudu Mitrović je pokušao osporiti njezin iskaz. - Jesi li sigurna da sam ja to rekao ili su te natjerali da to izjaviš? Ja znam da nisam rekao da sam nekoga ubio. Razgovor sam snimio na mobitel i na snimci nema govora o tome – rekao je Mitrović svjedokinji, a ona mu je na to odgovorila: - Ne da sam sigurna, nego sam 100 posto sigurna! Kakve bih ja koristi imala od toga da lažem?  Dok je odgovarala na njegova pitanja, Mitrović se podsmjehivao svjedokinji. Županijsko državno odvjetništvo za Mitrovića će tražiti jedinstvenu kaznu od 50 godina zatvora za dvostruko teško ubojstvo u stjecaju. Okrivljenik se izjasnio se da nije kriv.    