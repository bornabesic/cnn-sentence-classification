Vršitelj dužnosti glavnoga ravnatelja Hrvatske radiotelevizije (HRT) Blago Markota imenovao je u ponedjeljak Božidara Domagoja Burića novim vršiteljem dužnosti ravnatelja Poslovne jedinice Program HRT-a nakon što je s te dužnosti razriješen Dražen Miočić. Miočić, imenovan u lipnju ove godine, razriješen je na vlastiti zahtjev te će u narednomu razdoblju biti pomoćnikom novoga vršitelja dužnosti ravnatelja Poslovne jedinice Program HRT-a, priopćeno je s javne radiotelevizije. Burić je diplomirao na Filozofskome fakultetu u Zagrebu, a na HRT-u radi od 1995. isprva kao stručni suradnik u dokumentarnoj emisiji TV kalendar, a potom kao redatelj i scenarist dokumentarnih filmova u Dokumentarnome programu. Bio je urednik Znanstveno-obrazovnoga programa te odgovorni urednik Programa za kulturu, znanost i obrazovanje Hrvatske televizije (HTV). Od 2007. do 2010. bio je direktor programa HTV-a. Burić je i idejni autor dogogodišnje emisije Znanstvena petica, Budućnost Zemlje i Znam, a ne znam. Pokretač je projekta igranih filmova o Domovinskome ratu te scenarist, redatelj i skladatelj uspješnih igrano-dokumentarnih filmova Tajnoviti srednji vijek, Ludi rimski carevi, Hrvatski kraljevi te Republika, podsjećaju s HRT-a. Osim smjene na čelu programa HRT-a, kako se neslužbeno saznaje, i vršiteljica dužnosti glavne urednice Drugog programa HTV-a Jasna Burić, supruga Domagoja Burića, najavila je ostavku na tu funkciju kako bi se izbjegao sukob interesa na javnoj radioteleviziji. 