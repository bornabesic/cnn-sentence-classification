Neviđene mjere sigurnosti predviđene su u Rimu koji 24. i 25. ožujka ugošćuje šefove država i vlada 27 zemalja Europske unije u povodu obilježavanja 60-te obljetnice Rimskih sporazuma kojima su postavljeni temelji eurointegracija. Šefove država i vlada (hrvatsko izaslanstvo bi trebao predvoditi premijer Plenković) će u 18. sati 24. ožujka u apostolskoj palači primiti papa Franjo, a 25. ožujka na Campidogliju, sjedištu grada Rima, gdje su 1957. čelnici šest europskih država (Francuska, Zapadna Njemačka, Italija, Nizozemska, Belgija i Luksemburg) potpisali prvi europski sporazum, održat će se sastanak izaslanstava i konferencija za novinare. No, istodobno će se održati najmanje šest manifestacija, od onih koji podupiru eurointegraciju do onih koji su protiv EU, a postoji opasnost od inflitriranja nasilnih prosvjednika, pa i terorista. Šef rimske Questure (policije i sigurnosti), Guido Marino, odredio je norme kojih se trebaju pridržavati prosvjednici, kao i prostore kojima se smiju kretati. Svi sudionici prosvjeda morat će, prije ulaska u središte Rima, ostaviti kacige i ostala pokrivala kojima bi mogli pokriti lice i biti neprepoznatljivi. Samo strogo kontrolirane osobe moći će ući u zone na kojima će se moći prosvjedovati. Postavit će se i tridesetak dodatnih video-kamera. Bit će zatvoren zračni prostor, te će biti poduzete sve protuterorističke mjere. Svaki predmet koji bi mogao poslužiti za neki napad bit će oduzet. Predviđa se ukupno oko 26 tisuća prosvjednika, koji će biti na raznim prostorima. Prosvjednici desničarskog pokreta Fratelli d’Italia bit će na trgu Angelicum, a oni ljevičarske Komunističke partije na trgu Tiburtino. Održat če se još četiri prosvijedne povorke, od one koja propagira europski federalizam do one gdje će se klicati „Stop euru!“. No, policija će posebno pažnju posvetiti dolasku nasilnika skupine black block iz cijele Europe kojima je jedino zanimanje razbijanje svega na što naiđu, a posebno stakala na bankama i trgovinama. Postojat će još dvije zone, ona zelena i ona plava. Za ulazak u zelenu zonu bit će 18 prolaza koje će kontrolirati policija i u nju neće smijeti uči prosvjednici, dok je plava zona predviđena samo za sudionike proslave 60-te obljetnice EU. >>U Rimu potpisan “pakt o talijanskom islamu” >>Ovakav napad se ne pamti: Plakati s optužbama na račun pape Franje na ulicama Rima   