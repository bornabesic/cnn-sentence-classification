Ministar zdravstva Milan Kujundžić razgovarao je u četvrtak sa zagrebačkim gradonačelnikom Milanom Bandićem o mogućnosti da Grad Zagreb bude strateški partner Vladi u projektu spašavanja Imunološkog zavoda, koji je prije više od tri godine izgubio dozvole za proizvodnju na sadašnjoj lokaciji u Rockefellerovoj ulici.  Nakon sastanka u Ministarstvu zdravstva Bandić je potvrdio zainteresiranost Zagreba da sudjeluje u spašavanju IMZ-a, dok je Kujundžić najavio da će uskoro početi konkretni razgovori o mogućim rješenjima za IMZ.     "Jutros smo otvorili temu, Grad Zagreb jedan je od ozbiljnih partnera, a tehnički detalji naknadno će se dogovarati", rekao je novinarima ministar. Radnicima IMZ-a, kojima su za ovu godinu osigurane plaće u proračunu, poručio je da će njihova radna mjesta biti sačuvana, a želi i da što prije počnu raditi. Nastavak razgovora o mogućim rješenjima očekuje se za 15-ak dana, kada budu gotove studije isplativosti. "U svakom slučaju, ova će Vlada riješiti problem IMZ-a, proizvodnja će biti nastavljena u Hrvatskoj, s hrvatskim znanjem i radnicima", poručio je Kujundžić. Bandić je istaknuo da je ovaj sastanak čekao tri godine, koliko je trajala korespondencija Grada s Vladama i resornim ministrima. "Moram reći da sam sretan kao malo dijete i zahvaljujem ministru Kujundžiću što smo se našli", izjavio je, ali i odbio odgovoriti kolika su ulaganja "u igri" i ima li Zagreb taj novac. "Najbitnije je da Grad Zagreb želi biti strateški partner Vladi i resornom ministarstvu, kako bi zajednički riješili problem IMZ-a, ne samo u interesu radnika i  IMZ-a kao zaštitnog znaka Hrvatske, nego i radi strateškog interesa opstojnosti te tvrtke", izjavio je Bandić. "To je najbitnije, a kada se Vlada i Grad udruže, tko nam što može", poručio je Bandić. Kujundžić je, upitan za financije, odgovorio da će novoosnovano povjerenstvo procijeniti potrebna ulaganja, te poručio kako će se ti novci naći  - u zajedništvu sa Zagrebom ili nekim drugim partnerom. Sindikat energetike, kemije i nemetala Hrvatske za danas u 12,45 sati najavio je skup radnika IMZ-a i odluke o sindikalnim akcijama. Traže od Vlade političku odluku o Zavodu, a dogovoreni sastanak u Ministarstvu u ponedjeljak su demonstrativno napustili, nezadovoljni što mu osobno nije prisustvovao ministar. Komentirajući reakciju sindikata Kujundžić im je poručio kako se nada da će idući puta "više voditi računa o sadržaju razgovora, a manje o tome tko sjedi s druge strane stola". 