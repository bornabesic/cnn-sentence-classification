Ni Hrvatska, kao ni jedna druga članica EU, neće izgubiti novac iz europskih fondova zbog izbora. Ako domaći političari na taj način komentiraju situaciju, služe se običnim “spinom” (manipulacijom), kazalo nam je jučer više izvora iz Europske komisije i ostalih institucija EU s kojima smo razgovarali. Komentar iz EK dolazi nakon što se u više navrata ovih dana moglo čuti da bi zbog mogućih izbora Hrvatska izgubila novac iz fondova EU. Najjasniji u tome bio je novi potpredsjednik HDZ-a i ministar regionalnog razvoja i fondova EU Tomislav Tolušić, koji je upozorio da bi izbori “stajali” Hrvatsku čak dvije milijarde eura iz europskih fondova, i to samo u njegovu sektoru. Nema prepreka – U mojem sektoru Hrvatska može izgubiti dvije milijarde eura zbog neprovođenja projekata iz fondova EU za željeznice, kulturnu baštinu, izgradnju inkubatora, bolnica i slično. U slučaju novih izbora sve to stoji, nema to tko potpisati, a istječu rokovi i novac se nepovratno gubi – kazao je ministar Tolušić. No iz EK imaju drukčije mišljenje, a pogotovo im nije jasna formulacija o tome da “nema tko potpisati”. – Posao s europskim fondovima odvija se i s tehničkom Vladom i ne vidimo gdje bi se novac mogao izgubiti – kažu. Drugi razlozi – prekoračenje rokova, neispunjavanje obveza, nepripremljena dokumentacija i slično dovode do gubitka novca. – I kad se pripremaju i provode izbori, teku procesi – kažu. Inače bi, dodaju, i druge države, primjerice Belgija ili Španjolska, zbog kriza vlasti, padova vlada ili pak nemogućnosti sastavljanja vlade izgubili velik novac. Tehnički, prepreka za povlačenje novca nema, kažu. Jedino ako ministar misli na političke razloge, odnosno da bi zbog priprema za izbore “svi prestali obavljati svoj posao”, ali to onda nije problem EK, nego njihov. Najveća opasnost Tehnička Vlada, doduše, ima ograničenja. Ne smije zaključivati ugovore značajnije vrijednosti. No i tu postoji iznimka – kad bi nezaključivanje ugovora prouzročilo znatnu materijalnu štetu, odnosno ako je zaključivanje ugovora nužno radi ispunjenja međunarodnih obveza, a za poslove za koje se pretpostavlja da će biti okončani do stupanja na dužnost Vlade, smije i to. Inače, u Europskoj komisiji pozorno prate događaje u Hrvatskoj, no ne žele ih komentirati jer je riječ o unutrašnjem pitanju. Neki od sugovornika, pod uvjetom anonimnosti, ipak su upozorili gdje vide najveću opasnost ovakvog stanja i to nije novac EU. – Izgubljeno može biti jedino ono najvažnije: povjerenje investitora i građana – kažu. 