Ivana Saucha održala je konferenciju za medije ispred Općinskog suda u Selskoj ulici gdje je govorila o optužbama na račun njezinog supruga Tomislava Sauche optuženog u aferi Dnevnice. Saucha je na početku rekla kako se kriv čovjek ne ponaša na način kako se ponašao njen suprug. Podsjetila je kako je stao pred kamere HRT-a gdje je rekao kako se radi o greški ili o ozbiljnom kaznenom djelu. Rekla je kako mu je nakon nekoliko dana određen pritvor te da su tada tjedan dana preživljavali jedno od najgori životnih iskustava. - Skinut mu je imunitet zbog 117 putnih naloga zbog putovanja koja se nisu desila. Što se dogodilo iza toga, saznali smo da se putovalo i kasnije - rekla je Ivana Saucha. - Isto tako znamo da je gospođa Zeljko danima sjedila u Uredu premijera i da se sada na nju proširuje istraga. Podsjetit ću vas na nekoliko činjenica. Moj suprug je razriješen 21.01. 2016. godine, mislite da nije imao dovoljno vremena da utječe na svjedoke ako je to bilo kazneno djelo? Itekako je imao - rekla je Saucha. Pozvala je novinare da istraže način funkcioniranja Ureda premijera. DORH je nedavno zatražio dodatno ukidanje imuniteta Sauchi zbog proširenja istrage kojom je sada obuhvaćena i njegova bivša tajnica Sandra Zeljko. - Život nam je pretvoren u pakao jer je vrlo lako braniti krivog čovjeka, a teško nevinog - izjavila je Saucha i dodala da je njen suprug proširenje istrage doživio tragično te da on nije glup čovjek. - Moj suprug nije takav da tereti nekoga trećeg. On s tim ne bi mogao živjeti - rekla je Saucha. Saucha je kazala kako se ispostavilo da se njen suprug prevario u vezi Sandre Zeljko koju je smatrao vrijednom i marljivom osobom. - Ispostavilo se da se prevario, ali prevarili su se i Zelić i Božinović. Nije znao ni za njene probleme - izjavila je Saucha i dodala kako Tomislav nije znao da Zeljko ima financijske probleme. - Ona je najviše teretila mog supruga, a sada ulazi u kategoriju ključnog svjedoka - izjavila je Saucha. >> DORH tereti Sauchu da je s tajnicom Zeljko podijelio 39.140 kuna >> Saucha: Osjećam se kao Josef K., Franza Kafke 