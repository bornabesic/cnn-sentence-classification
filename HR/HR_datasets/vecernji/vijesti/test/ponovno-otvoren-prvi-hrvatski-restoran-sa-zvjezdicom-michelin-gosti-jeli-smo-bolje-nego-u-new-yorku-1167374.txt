Kako kuha ekipa rovinjskog Montea i je li se što promijenilo otkako na pročelju tog restorana svijetli Michelinova zvjezdica, od Uskrsa se može svakodnevno provjeriti. U restoranu, nakon zimske stanke i velikog priznanja jednog od najcjenjenijih svjetskih gastrovodiča iz veljače ove godine, ponovo fino miriši. Redaju se gosti s raznih strana svijeta, a šef kuhinje i vlasnik Montea Danijel Đekić pomalo samozatajno veli: – Ma ništa se posebno nije promijenilo. Počeli smo raditi kao i uvijek nakon zimske pauze, prvi tjedni su svojevrsno uhodavanje, Neki od gostiju koji nam dolaze znaju da smo dobili Michelinovu zvjezdicu, neki to otkriju tek kad dođu i vide na ulazu. No, to i nije nešto što mi želimo posebno potencirati, radimo i trudimo se kao i uvijek – skromno će “vlasnik” prve i zasad jedine Michelinove zvjezdice u nas Danijel Đekić. Gosti rječitiji od vlasnika Gosti restorana su rječitiji. Ostavljaju komentare i na TripAdvisoru, gdje prevladavaju pohvale, čestitke i tek pokoja zamjerka. – Ovo je bio moj drugi posjet Monteu, prvi nakon što su dobili Michelinovu zvjezdicu. Prvi put sam bio dosta davno. Bilo je to izvanzemaljsko iskustvo hrane i pitao sam se hoću li se sad razočarati. Ne, nema razočaranja – dojmovi su gosta iz Zagreba otprije dva dana. U Monteu je prije dva tjedna jela i Diana I. iz Münchena. Fascinirana, zapisala je: – Tamo smo išli za moj rođendan bez velikih očekivanja. Hrana i vino su apsolutno nevjerojatni, bolji nego u nekim newyorškim restoranima s tri zvjezdice. Fokus je na hrani i vinu, manje na prezentaciji, ali tako i treba biti. Gošći iz Singapura, Teuti F., travanjski objed u Monteu nije bio prvi. – Puno putujem (čitaj: puno jedem), ali nikad nisam kušala tako ukusna, mekana pačja prsa. Bila su pripremljena s gljivama, lukom, mladim istarskim tartufima i poslužena na ležaju od sijena – opisuje Teuta i u maniri znanca nastavila dijeliti komplimente za vina kojima su u Monteu pratili objed. Odsutni konobari Slični su dojmovi i Andija R. iz Dubaija, koji dodaje da je Michelinova zvjezdica više nego zaslužena. Peteročlano društvo Austrijanaca, koje je Monte posjetilo u travnju na dan otvorenja, očekivalo je, pak, više. Hrana im je bilo samo O.K., konobari zaokupljeni sobom, a čaše za vino s mirisom deterdženta. Jedino opravdanje, zapisao je gerald069, je što je to bio dan otvorenja... Za razliku, Ian F. s djevojkom će ponoviti posjet Hrvatskoj baš zahvaljujući gastrodoživljaju u Monteu... I ne samo on. U svijetu sve više ljudi putovanje spaja s potragom za novim gastroiskustvima. U Turističkoj zajednici Rovinja kažu da mnogi gosti navraćaju i u njihov ured raspitujući se o Monteu. – Nemamo podatak dolazi li u Istru više gostiju zbog Michelina, ali da ih dođe samo deset više, to je puno. Za istarski je turizam gourmet priča jako važna, a zvjezdica Montea je dodatni “push”. Odjek je u inozemstvu velik, a možda su to najsimpatičnije prenijeli austrijski mediji, gdje su napisali kako sad s druge strane Alpa sunce još jače svijetli zbog Michelinove zvjezdice – kaže Denis Ivošević, direktor Turističke zajednice Istre.        