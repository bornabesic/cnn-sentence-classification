U sklopu akcije "Dodajmo još jedno pero u njihova krila" predsjednica države Kolinda Grabar-Kitarović donirala je dva konja za terapijsko jahanje Udruzi osoba s cerebralnom paralizom i dječjom paralizom Krila-terapijsko jahanje, priopćeno je iz Ine, koja toj Udruzi pomaže oko uređenja vanjskog jahališta, kako bi se osigurali bolji uvjeti za njihov rad s korisnicima. Na svečanosti potpisivanja Ugovora o donaciji konja izaslanik predsjednice Mladen Pavić rekao je kako je predsjednica Grabar-Kitarović iznimno zadovoljna što je mogla udovoljiti zahtjevu udruge Krila za donacijom dva konja, koja su do sada živjela na imanju Ureda predsjednice. "Uvjereni smo da će oni ovdje biti znatno korisniji nego što su bili do sada te da će korisnicima udruge Krila kroz terapijsko jahanje priuštiti puno užitka i radosti", rekao je Pavić. Član uprave Ine Davor Mayer najavio nastavak suradnje s Udrugom i početak radova na uređenju vanjskog jahališta, čime će se poboljšati uvjeti i pomoći da više korisnika dobije priliku za terapijsko jahanje. Početak radova planiran je za lipanj. Terapija pomoću konja priznata je i dokazana metoda pomaganja djeci s teškoćama u razvoju, da razviju i poboljšaju svoje vještine, kao i opće fizičko i mentalno zdravlje, stoga su se ovoj akciji najviše obradovali korisnici udruge. Predsjednik udruge Krila-terapijsko jahanje Saša Tuksar rekao je kako že Predsjedničina donacija i uređenje vanjskog jahališta, uz već postojeće zatvoreno jahalište, korisnicima udruge Krila omogućiti više sati jahanja. "Važnost suradnje najbolje pokazuje podatak da je broj tretmana hipoterapije uvećan za 40 posto, a terapijskog jahanja za 52 posto u odnosu na isto razdoblje prošle sezone, a sve otkako imamo zatvorenu halu“, izjavio je Tuksar. >>Jahanje je skup sport, ali zdravstvene prednosti su nebrojive 