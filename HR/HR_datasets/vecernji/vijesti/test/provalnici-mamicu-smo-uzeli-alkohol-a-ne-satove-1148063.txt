– Nismo imali novca za noćni izlazak pa smo došli na ideju da se zaputimo prema centru Zagreba gdje bismo mogli nešto isprositi – riječi su kojima je Daniel Stojanović (20) zvani Muto, jedan od četvorice mladića optuženih da su 5. veljače prošle godine provalili u vilu Zdravka Mamića na zagrebačkom Tuškancu i ukrali satove i nakit u vrijednosti od 350 tisuća kuna, počeo svoj iskaz u policiji nakon što je 16. veljače uhićen s trojicom kompanjona. Prema optužnici koja je nedavno potvrđena, mozak cijele ekipe bio je Tino Marinković (26) zvani Valentino, a osim njega i Stojanovića u krađi su sudjelovala i dvojica maloljetnika. Posudio auto od šogorice – Tog dana došao sam do šogorice u Novi Zagreb i zamolio je da mi posudi auto kako bih djecu odveo u bolnicu. Pristala je i dala mi ključeve Volkswagen Tourana, nakon čega sam pokupio Stojanovića i drugu dvojicu te smo krenuli prema kući Zdravka Mamića kako bi od njega isprosili novac – tvrdio je nakon uhićenja Marinković. Nakon što su stigli pred Mamićevu vilu, navodno su nekoliko puta pozvonili, a kada su vidjeli da nitko ne odgovara i da su sva svjetla u vili ugašena, preskočili su ogradu visoku dva metra. Zatim su se stubama popeli do staklenih vrata koja, prema njihovim tvrdnjama, nisu bila zaključana, te su ušli u vilu. Ipak, očevidom je dokazano da su vrata otvorena nasilno. – Iz kuće smo ukrali samo sto eura i nekoliko košulja koje smo nagurali u jastučnicu, a osim toga uzeli smo i nekoliko boca alkoholnih pića koje smo kasnije popili – tvrdnje su provalnika koji odbacuju sve optužbe o krađi bilo kakvih skupocjenih satova ili nakita. Da mu nedostaju tri muška ručna sata – “Hublot” koji u sebi ima dva reda dijamanata, crni “Audemars Piguet”, također crni “Ulysse Nardin” i jedan ženski srebrno-zlatni “Rolex”, svi vrijedni oko 10 tisuća eura, Zdravko Mamić isprva uopće nije primijetio. Otisci na odbačenoj omotnici – Svi satovi, baš kao i jedna srebrna narukvica i dva zlatna lanca, vrijedni oko 50 tisuća kuna, koji su također ukradeni, nalazili su se u sobi moje kćeri, i zbog toga isprva nisam uočio da išta nedostaje. Čim sam shvatio što se dogodilo, sve sam prijavio u policijsku postaju, s tim da napominjem da su razni predmeti bili razbacani po čitavoj kući – kazao je istražiteljima Mamić. Da bi u potrazi za dragocjenostima pretražili prostor cijele vile u čijoj je unutrašnjosti smješteno čak i dizalo, provalnicima je trebalo oko pola sata. Osim s pomoću snimaka nadzornih kamera koje se osim na vanjskom dijelu nalaze i u unutrašnjosti vile, policija je provalnike naposljetku pronašla i na temelju otisaka prstiju koje su našli na jednoj omotnici koja je bila ostavljena na podu.   >> Uhićeni provalnici koji su Zdravku Mamiću ukrali skupocjene satove i nakit >> Pokušao provaliti u vilu Zdravka Mamića 