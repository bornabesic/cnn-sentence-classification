Bivši ministar kulture, HDZ-ov saborski zastupnik, Zlatko Hasanbegović podnio je amandman na proračun koji je predložila Vlada na čelu s Andrejem Plenkovićem.  Hasanbegović je amandman podnio s nezavisnom zastupnicom, članicom saborskog Kluba HDZ-a Brunom Esih, a njime traže smanjenje sredstava iz programskog područja razvoja civilnih udruga u iznosu od gotovo 13 milijuna kuna, piše televizija N1.  – Riječ je o preraspodjeli sredstava od igara na sreću. Uvidom u prijedlog proračuna za 2017. i projekcijama za 2018. i 2019. uočio sam znatna povećanja iznosa lutrijskih sredstava za Zakladu za razvoj civilnog društva i Ured za udruge. Dakle, to držim nepotrebnim s obzirom na dosadašnji način rada Zaklade za razvoj civilnog društva i kriterije kojima se Zaklada vodila i u ovom konkretnom slučaju nije riječ se o ukidanju sredstava, već o drukčijoj, svrhovitijoj i racionalnijoj preraspodjeli tih istih sredstava, isključivo za projekte iz civilnog društva i to u različitim ministarstvima – objasnio je Hasanbegović svoj amandman.  Zadaća zastupnika Na pitanje nije li neuobičajeno da zastupnik HDZ-a predlaže amandman na proračun koji je predložila Vlada koju vodi HDZ, Hasanbegović je kazao da je to zadaća zastupnika u Saboru.  – Zastupnik sam vladajuće većine u Hrvatskom saboru i zadaća je zastupnika, zato i postoje, da pokreću različite inicijative i ukazuju na mogućnosti različitih promjena kako bi se proračun doveo do onoga što je njegova prava svrha. Tu ne vidim nikakvu kontroverziju, to je uobičajeni postupak. – Svi saborski zastupnici iz vladajuće većine i oporbe imaju pravo i obvezu ulagati različite amandmane, a odluka je Sabora hoće li ih prihvatiti – rekao je Hasanbegović. >>Obersnel: Upravni sud poništio je odluku Hasanbegovića o neprihvaćanju Blaževića za intendanta >>Na razgovoru kod Plenkovića završili 'odmetnuti' zastupnici: Ukidanje imuniteta Culeju razotkrilo pukotine u HDZ-u 