Čak 88% svjetskih kompanija ne vjeruje u potpunu sigurnost svojih podataka, a 69% njih smatra kako bi trebali dodatno uložiti u cyber sigurnost, pokazalo je godišnje istraživanje Ernst&Younga (EY) o informacijskoj sigurnosti pod nazivom "Stvaranje povjerenja u digitalni svijet". Istraživanje koje je provedeno u 1755 kompanija iz 67 zemalja kao najvjerojatnije prijetnje sigurnosti svojih podataka ističu kriminalne organizacije (59%), zaposlenike (56%) te hakere-aktiviste (54%), s time da 5% više kompanija percipira internetsku krađu identiteta kao prijetnju, a 9% njih zloćudni softver u odnosu na lanjsku godinu.U potrošačkom sektoru najvećom prijetnjom smatraju se zaposlenici (61%), u sektoru bankarstva i tržišta kapitala cyber napadi s ciljem krađe informacija (21%), zloćudni softver (20%) i prijevare (19%), dok se u energetskom sektoru podjednako boje zastarjelih sigurnosnih kontrola, neopreznih zaposlenika i zloćudnog softvera. Starija konzultantica u Odjelu za upravljanje IT rizicima i reviziju EY-u Blanka Berljak ističe kako se u Hrvatskoj primjećuje povećan interes za cyber sigurnost u sektoru bankarstva i tržišta kapitala. To je, po njezinoj ocjeni, prije svega posljedica učestalih napada na sustave internetskog bankarstva, u čemu Hrvatska nije iznimka u odnosu na ostale zemlje. Berljak ističe da HNB prati aktualnu europsku praksu vezanu uz sigurnost internetskih plaćanja te je krajem 2014. prihvatila Smjernice o sigurnosti internetskih plaćanja kojima Europsko nadzorno tijelo za bankarstvo utvrđuje niz minimalnih zahtjeva u ovom području, dodatno potičući banke da unapređuju sigurnost plaćanja koja se odvijaju posredstvom interneta.  >> Auto sam procjenjuje tko je na cesti rizičniji  >> Sigurnost na netu sada shvaćaju kao investiciju! 