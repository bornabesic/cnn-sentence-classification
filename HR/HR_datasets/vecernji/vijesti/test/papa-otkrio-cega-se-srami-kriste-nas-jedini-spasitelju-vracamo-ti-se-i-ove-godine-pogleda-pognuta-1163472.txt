Smrti migranata, ratovi i skandali u Katoličkoj crkvi sramotna su djela čovječanstva koja Isus Krist treba oprostiti, rekao je papa Franjo dok je predvodio noćnu povorku Križnog puta oko rimskoga Koloseja. Tim višestoljetnim obredom obilježava se 14 postaja kojima je po vjerovanju katolika Isus na Veliki petak prošao na putu prema mjestu raspeća. "Kriste naš jedini Spasitelju, vraćamo ti se i ove godine pogleda pognuta u sramu i srca punih nade. Sramu zbog svih slika uništenja, razaranja i brodoloma koji su postali uobičajeni u našim životima", rekao je Franjo. Na Veliki petak komemorira se dan kad je Isus raspet  i kad je umro, te bi to trebao biti dan pokore i pomirenja. To je dva dana prije Uskrsa kojim se slavi Isusovo uskrsnuće, najvažniji kršćanski blagdan. Papa je osudio "svakodnevno prolijevanje krvi nedužnih - žena, djece, imigranata, progonjenih ljudi" kao i sebičnost i pohlepu. Govoreći o nedavnim vatikanskim skandalima  također je tražio oproštaj za sve svećenike koji nisu ispunili svoje zadaće.  "Skandalizirali smo i ranili tvoje tijelo, Crkvu, i zaboravili svoju prvu ljubav, svoj prvi entuzijazam i svoju potpunu dostupnost dopuštajući svojim srcima i svojoj predanosti da se zapuste", kazao je Franjo. Procesija je počela u petak nešto poslije 21 sat, ali je zbog pojačanih sigurnosnih mjera Kolosej satima prije bio zatvoren za turiste kako bi policija pretražila područje psima i opremom za otkrivanje eksploziva. Tijekom obreda skupina ljudi izmjenjivala se u nošenju križa oko Koloseja. Franjo je prije Križnog puta vodio obred u bazilici sv. Petra na kojem je osudio nedavne napade na egipatske kršćane kopte. "O križu Kristov, nauči nas da je izlazak Sunca snažniji od tame noći i da vječna Božja ljubav uvijek pobjeđuje", napisao je Papa poslije na Twitteru. Franjo će na Veliku subotu u bazilici predvoditi Vazmeno bdjenje, a vrhunac svečanosti bit će na uskrsnu nedjelju na Trgu sv. Petra kada će se obratiti tradicionalnom porukom i blagoslovom "Urbi et Orbi" (svijetu i gradu). >> Papa Franjo vodi jedan od najsvetijih obreda katoličke liturgije, Križni put oko rimskog Koloseuma >> Papa u sklopu Velikog tjedna posjetio zatvor s bivšim pripadnicima mafije 