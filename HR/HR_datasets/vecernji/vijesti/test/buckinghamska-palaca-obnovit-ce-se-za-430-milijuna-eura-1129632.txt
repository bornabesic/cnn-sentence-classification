Buckinghamska palača temeljito će se obnoviti u idućih deset godina, što će britanske porezne obveznike stajati 369 milijuna funti (430 milijuna eura), objavilo je ministarstvo financija. Kraljica Elizabeta II. bit će u palači tijekom cijele restauracije koja počinje u travnju iduće godine, prenosi BBC. Dotrajale električne i vodovodne instalacije zamijenit će se prvi put u posljednjih 60 godina, zbog straha od mogućeg požara ili poplave. Palača ima 775 soba, uključujući 19 državničkih, 52 kraljevske i gostinjske spavaonice, 188 spavaćih soba za osoblje, 92 ureda i 78 kupaonica. Kao službena londonska rezidencija britanskih kraljeva služi od 1837. i otad je ugostila brojne povijesne osobe, poput američkih predsjednika Woodrowa Wilsona i J.F.Kennedya, Mahatmu Ghandija, Neila Armstronga i Nelsona Mandelu. Većina kraljevskih palača u vlasništvu su kraljičine zaklade, ali troškove održavanja plaća vlada. >> Predsjednica Grabar Kitarović idući tjedan u posjetu Londonu, primit će je kraljica Elizabeta II 