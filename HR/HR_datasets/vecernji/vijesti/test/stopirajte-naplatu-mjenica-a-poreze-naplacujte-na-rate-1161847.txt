 Bivši ministar financija Boris Lalovac pozvao je Plenkovićevu Vladu da hitno zaustavi naplatu Agrokorovih mjenica i donese zakon o reprogramu poreznog duga kako bi i dobavljači dobili priliku prilagoditi se. – Lex Agrokor nije sistemski zakon jer Vlada nije gledala cijelu vertikalu i u njega uključila dobavljače koji su financirali Agrokor – objašnjava Lalovac. Budući da Europska komisija svaki selektivni otpis ili reprogram poreznog duga tumači kao nedopuštenu potporu koja narušava pravila tržišnog natjecanja, reprogram poreznog duga ili njegovo plaćanje na rate mora se omogućiti svim poduzetnicima prema utvrđenim kriterijima. Novac mora kolati – Mi zapravo ne znamo tko je čiji dobavljač, a lanac uključenih je ogroman. Budući da zakon kaže da u idućih 15 mjeseci nitko od vjerovnika ne može naplatiti svoja potraživanja, dug od 16 milijardi kuna stvorit će ogroman problem nelikvidnosti. Svima treba dati predah i standstill prenijeti i na dobavljače jer ni oni nemaju čime plaćati kreditne i porezne obaveze – ističe Lalovac. Tek što su se udjeli loših i nenaplativih kredita napokon spustili ispod 14 posto, slijedi novi val neplaćanja. – Banke će po propisima morati stopostotno rezervirati sve plasmane prema Agrokoru i njegovim dobavljačima, što će zaustaviti svako daljnje kreditiranje – predviđa Lalovac. Njegov plan u pet točaka koji je iznio u parlamentu uključuje i središnju banku koja bi morala osigurati dodatnu likvidnost. – Nije dovoljno da novac stoji na računu središnje banke, nego on mora teći kroz sustav. Novac treba biti u poduzećima – objašnjava bivši ministar financija koji savjetuje Vladu da odmah popiše sve Agrokorove mjenice, zaustavi njihovu naplatu, dogovori reprogram i nove rokove njihove otplate. Zbog velikog pada vrijednosti dionica trebala je, kaže, reagirati i Hanfa obustavom trgovine na burzi. Turisti jedina prilika – Svi trebaju shvatiti da Agrokor ne financiraju banke, nego dobavljači, trebaju to posebno shvatiti banke jer prazne Konzumove police ne vrijede ništa. Dolazi ljeto, ne bude li Konzum iduća četiri mjeseca pun, sve će biti gotovo. Stane li Agrokorova maloprodaja, stat će i mogućnost bilo kakvog restrukturiranja. Razdoblje u kojem u Hrvatskoj boravi 10 milijuna turista jedino je razdoblje kad se može ostvariti značajniji priljev – ističe Lalovac. Maloprodaja, otkriva bivši ministar, donosi više od 60% proračunskih prihoda od PDV-a, stoga država neće ostati samo bez Agrokorova PDV-a nego i bez poreza koji bi platili njegovi poslovni partneri i dobavljači. – Mi smo dosad imali različitih kriza, od nekretninske nadalje, ali nijednom nije došla u pitanje temeljna industrija, prehrambena industrija. Krize ovakvih razmjera nije bilo od 1990. godine i, ako Vlada ne shvati razmjere, bojim se da bi mogao nastupiti scenarij iz noćne more. Dobavljač je ključ svega, a ne banka, i ako se njemu ne pomogne, sve će stati – kategoričan je Lalovac.      >> Alvarez nakon aktiviranja zakona 'Lex Agrokor': Do daljnjega ostajem >> Trgovački sud: Vlada ima rok od dva dana za imenovanje izvanrednog povjerenika za Agrokor 