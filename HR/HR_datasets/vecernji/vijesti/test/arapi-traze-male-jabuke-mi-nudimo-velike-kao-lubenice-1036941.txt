Iako je berba jabuka još u tijeku, među posljednjima se, naime, beru fuji, cripps pink i braeburn, hrvatski voćari ovih dana više razmišljaju o njihovu doniranju, za što već drugu godinu mogu ostvariti i potpore EU, umjesto da ih u bescjenje prodaju trgovcima. Dok trgovci u prosjeku plaćaju 1,70 do 2,50 kuna za kilogram, Bruxelles zbog ruskog embarga na izvoz hrane iz EU, za 5170 hrvatskih tona – ne zatrpaju li njima unutarnje tržište – voćarima nudi 3,25 kuna za kilogram, što će nekima i ove sezone održati glavu iznad vode. Sanjaju o izvozu Voćar Frane Ivković kaže kako su tražili i povećanje kvote za dodatnih 3000 tona prve i druge klase, za što još čekaju odgovor, a donirali bi ih migrantima u prolazu kroz Hrvatsku. U suprotnom Boga mole da ih što više završi u izvozu, kakav je ovih dana ostvaren u Katar. U Hrvatskoj voćarskoj zajednici kažu kako je prvih 20 kontejnera već otpremljeno put te arapske države, koja je posljednjih godina i te kako zainteresirana za “zdravo” hrvatsko voće. – I sad imam upit za 400 tona jabuka, svojedobno su od mene tražili i 18 tona tjedno. No iako tržište očito imamo, upiti dolaze i iz Alžira, Egipta..., masovniji izvoz jabuka iz Hrvatske nemoguća je misija jer voćari nisu ni organizirani niti imaju hladnjače u kojima bi jabuke, prije nego krenu u otkup, čuvali – kaže Ivković, koji se ovih dana sa 30-ak većih voćara udružuje u Zadrugu Ludina kako bi organiziranije nastupili na tržištu i uz pomoć fondova EU sagradili i hladnjaču. Krče nasade Ističe kako su u arapskim zemljama posebice zainteresirani za manje sorte kalibra oko 65 milimetara. U EU se i takva jabuka smatra prvom klasom, dok naši trgovci pod nju ne priznaju nijednu ispod 75 mm. Arapi koji imaju velike obitelji radije bi 10-ak manjih jabuka u kilogramu, dok naši trgovci od voćara, tvrdeći kako to žele potrošači, traže “lubenice”, objašnjava Ivković. Potom se prva klasa domaćih jabuka, pogotovo ranih sorti, uglavnom izveze, a Hrvati su, primjerice i početkom listopada jeli uvezeni zlatni delišes iz lanjske berbe. Voćari na isplatu trgovaca čekaju do 180 dana, pa nije čudno što su, i prema tvrdnjama Josipa Đelagića iz Đakovštine, nasadi sve zapušteniji i sve ih se više krči. Procjene su kako se od 6000 hektara nasada jabuka u nas obrađuje 4000 hektara, a preostalih 2000 održava na životu zbog poticaja. Ove sezone u nas će se ubrati 80.000 tona jabuka, 20-ak posto manje od prosjeka, dok bi se na postojećim površinama, moglo ubrati i 240.000 tona – 40 tona po hektaru da bi se proizvodnja uopće isplatila. >> U jabukama eko-proizvođača Maria Severa nisu pronađeni pesticidi Smisao ruralnog programa jest očuvanje i razvoj ruralnog prostora, a ne podjela golemih svota prijateljima i kumovima na štetu svih proizvođača, poručili su jučer ministru Tihomiru Jakovini iz Hrvatske voćarske zajednice (HVK), ogorčeni što je glavnina novca iz prvog natječaja za potpore EU za mjeru 4. iz Programa ruralnog razvoja 2014.–2020. otišla, kako kažu, u džepove nekolicine hrvatskih tajkuna. Iako je precizirano kako se novac neće davati povezanim osobama, nizu tvrtki istih vlasnika, osnovanih uoči natječaja, podijeljen je novac.– Za mjeru Restrukturiranje, modernizacija i povećanje konkurentnosti poljoprivrednih gospodarstava samo 16 tvrtki dobilo je čak 473 od ukupno 861 milijun kuna – i do 90 posto bespovratnog novca po projektu (po 5 mil. eura) – kazao je član Vijeća HVK Frane Ivković, ističući kako su to oni koji su u dogovoru s ministrom Jakovinom na neki način i kreirali natječaj. HVK stoga inzistira na poništenju natječaja, što Jakovina i u sadašnjoj, tzv. tehničkoj situaciji, može, želi li “očistiti obraz od nepravilnosti i sramotnih odluka”. One po drugi puta vode tajkunizaciji hrvatske poljoprivrede umjesto povećanju proizvodnje i konkurentnosti malih i srednjih poljoprivrednika i ostanku mladih u ruralnim krajevima, ustvrdio je Ivković. Ne poništi li ministar sporni natječaj, HVK zahtijeva podnošenje kaznene prijave protiv odgovornih za “pljačku europskog i novca hrvatskih poreznih obveznika, namijenjenom domaćim proizvođačima hrane”. – Postoji realna opasnost da EK Hrvatskoj suspendira cijeli Program ruralnog razvoja do 2020. – smatra Ivković, ističući da se nada kako nacionalnim agrarom više nikada neće upravljati “zalutali ministar” poput Jakovine.       