Bivši SDP-ov ministar, saborski zastupnik Mirando Mrsić, napao je danas Vladinu nakanu da po hitnom postupku, izmjenama dvaju zakona, smanji postojeći standard zdravstvene zaštite i uvede veće financijsko participiranje građana, poručivši da to pojednostavljeno znači "tko može platiti, taj se može liječiti". Mrsić građanima poručuje da su Vladine mjere u zdravstvu "štetne i opasne" po javni zdravstveni sustav, odnosno da im je cilj smanjenje prava građana, konkretno prava na zdravlje i prava da se svi mogu liječiti, neovisno mogu li platiti.  Građane je pozvao da podrže SDP u bitci za javno zdravstvo, da se zajednički izbore za očuvanje solidarnog, svima dostupnog zdravstva. – Ovo je bitka svih građana, ne dopustimo da u Hrvatskoj zdravstveni sustav bude samo za bogate, a ne za sve – poručio je Mrsić iz središnjice SDP-a. Vladinu nakanu da poveća iznos participacije za bolničko liječenje i uvede naknadu za pregled u hitnom bolničkom prijemu, vidi kao potvrdu teze da aktualna Vlada nije Vlada građana, nego financijskog kapitala i poslodavaca. Vlada HDZ-a i satelita Mosta i stranke Milana Bandića poslala je Saboru dva zakona čija je temeljna odrednica "zdravlje za bogate", naglašava bivši ministar. Vlada, kaže, zaboravlja da hrvatski građani imaju manje plaće nego u EU, da ima onih koji rade, a ne primaju plaće, da njezine mjere pogađaju umirovljenike, nezaposlene.  Mrsić u podizanju participacije za bolničko liječenje s dvije na tri tisuće kuna ne vidi puno smisla, osim, kaže, da se time djeluje "psihološki, odnosno da se uplaši građane da plaćaju dopunsko osiguranje", vjerojatno kod privatnika.  Tumači i kako su Vladine mjere usmjerene samo na financijsku konsolidaciju sustava, da neće poboljšati, nego, dapače, smanjiti zdravstvenu uslugu, a teret konsolidacije snosit će građani. Mrsić je vrlo šturo komentirao optužbe na račun HDZ-ova zastupnika i kandidata za Ustavnog suca Davorina Mlakara vezano za aferu Hypo banka. Nemam informacija, kad budu dostupne, odlučit ćemo kako ćemo se postaviti, odgovorio je novinarima. SDP-ova interpelacija o Karamarku šansa je Mostu da ostvari obećanja iz izborne kampanje, a to je da privatno ne može biti iznad nacionalnoga, rekao je Mrsić na navode da Mostova Ružica Vukovac tvrdi da će većina Mostovih zastupnika glasovati za opoziv prvog potpredsjednika Vlade Tomislava Karamarka. 