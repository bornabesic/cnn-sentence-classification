Nekoliko dana nakon što su dvije prijateljice pokraj kante za smeće u Prilazu Gjure Deželića u centru Zagreba ugledale stravičan prizor – golu, krvavu bebicu kako leži na betonu – policija je uspjela razriješiti cijeli slučaj i pronaći ljude koji su tjelešce tamo ostavili.  Riječ je o 32-godišnjakinji iz Zagreba te njezinu partneru, također Zagrepčaninu u dvadesetim godinama. Iako je u početku kružila priča kako je pokraj kanti pronađen leš bebe, obdukcijom na Zavodu za sudsku medicinu i kriminalistiku utvrđeno je kako nije riječ o bebi nego o fetusu mlađem od trideset tjedana.  Privedeni na obavijesni razgovor S obzirom na osjetljivost slučaja, jučer nije bilo moguće doznati je li 32-godišnja majka fetus spontano pobacila na ulici dok je bila u pratnji svog partnera ili se možda pobačaj zbio negdje drugdje nakon čega su oboje fetus ostavili pokraj koša za smeće. U svakom slučaju, nakon što je policija još za vikend preko snimki nadzornih kamera došla do identiteta dvoje partnera koji su ostavili fetus i pobjegli, priveli su ih na obavijesni razgovor u policijsku postaju.  Žena prevezena u Psihijatrijsku bolnicu Vrapče Muškarac je ubrzo nakon toga pušten na slobodu, dok je žena koja je, prema neslužbenim informacijama, bila potpuno rastrojena, prevezena u Psihijatrijsku bolnicu Vrapče, gdje je još uvijek smještena. Trenutačno još uvijek nije poznato za što će se i hoće li se uopće kazneno teretiti netko od partnera. Inače, fetus je pokraj kante za smeće ostavljen u petak oko 10 sati. Susjedi koji tamo žive, baš kao i djelatnici obližnje poliklinike, nisu vidjeli trenutak kada se to dogodilo, pa su policiji u početku jedini tragovi bile snimke okolnih nadzornih kamera. Ubrzo nakon što je fetus pronađen, pala je i kiša koja je pobrisala sve tragove i otežala obavljanje očevida. 