Predsjednica Republike Kolinda Grabar Kitarović izjavila je danas kako pitanje pozdrava "Za dom spremni" trebaju rješavati pravosudna tijela. "Pravosudni organi, pravosudna tijela trebaju rješavati pitanje (pozdrava) 'Za dom spremni' i slično, a svi mi se moramo usredotočiti na to da stvorimo uvjete za bolji život za sve u Hrvatskoj," rekla je predsjednica novinarima na završetku ovogodišnji alkarskih svečanosti u Alkarskim dvorima u Sinju te napomenula kako je to pitanje komentirala već "milijun puta". "I neću ponovno komentirati jer mislim da to jest bitno pitanje, ali u ovoj zemlji ima toliko važnih pitanja, koja se tiču posla egzistencije, plaća," dodala je. Upitana što očekuje od skorašnjih prijevremenih parlamentarnih izbora, odgovorila je kako očekuje da će političke opcije ponuditi budućnost, a ne prošlost. Istaknula je kako je "povijest dobra lekcija" te kako treba učiti iz vlastitih grešaka, ali i poručila kako treba živjeti za danas i raditi za budućnost. "Očekujem životne programe koji se tiču sadašnjosti, zapošljavanja, ostanka mladih ljudi, životnog standarda, plaća, radničkih prava, poljoprivredne politike, a ne ideologije," rekla je predsjednica. Dodala je kako treba ostaviti po strani ideologije i "pokazati dovoljnu razinu zajedništva koja će nam omogućiti da Vlada koja dođe  nakon ovih izbora bude ta koja će zemlju izvesti u sigurnost, stabilnost i koja će, prije svega, brinuti o dobrobiti svih svojih građana." Grabar Kitarović je danas na večer u Alkarskim dvorima nazočila večeri Tina Radanovića, ovogodišnjeg pobjednika Sinjske alke, kojom su završene ovogodišnje alkarske svečanosti. Tom prigodom slavodobitniku Radanoviću je uručena zlatna plaketa ovogodišnje Sinjske alke, a pobjedniku "Bare" i "Čoje" Alenu Filipoviću Grčiću srebrna i brončana plaketa Alke. >> Thompson sinoć zaradio policijsku prijavu zbog stihova 'za dom spremni' 