Ruski predsjednik Vladimir Putin doputovao je rano popodne u kraći posjet Sloveniji na poziv slovenskog predsjednika Boruta Pahora, čiji je formalni povod obilježavanje 100. obljetnice smrti ruskih ratnih zarobljenika na planini Vršič kod Kranjske Gore, gdje ih je u ožujku 1916. godine zasula jaka snježna lavina. Budući da posjet formalno ima komemorativni i neslužbeni karakter, Putin na ljubljanskom aerodromu Brnik nije dočekan vojnim počastima nego su ga pozdravili visoki članovi ruskog veleposlanstva, uključujući veleposlanika, te predstavnici Pahorova kabineta i državni slovenski protokol. Odmah nakon dolaska Putin se u koloni službenih vozila uputio autocestom prema Vršiču, gdje će uz odavanje počasti žrtvama I. svjetskog rata zajedno sa Pahorom održati kraći govor. Komemoraciji kod tzv. ruske kapelice, drvene crkvice koja je podignuta u spomen poginulih ruskih vojnih zarobljenika, a posvećena je Svetom Vladimiru, prisustvovat će, uz stroge mjere sigurnosti, više od 2500 ljudi s pozivnicama, među njima i slovenski političari i gospodarstvenici koji su orijentirani na poslove u Ruskoj Federaciji. Odmah nakon komemoracije, vozila s Putinom i Pahorom vraćaju se prema Ljubljani, gdje će u popodnevnim satima na središnjem groblju Žale Putin i Pahor prisustvovati komemoraciji u spomen na ruske i sovjetske vojnike pale u Sloveniji u dva svjetska rata. Nedavno postavljenu kolonadu od mramornih stupova, s imenima svih palih, financirala je Ruska Federacija. Pahor i Putin predvečer će razgovarati na Brdu kod Kranja "u četiri oka", prije svečane večere koju slovenski predsjednik priređuje za visokog ruskog gosta. Putin i Pahor sastat će se nakon toga i s brojim akreditiranim novinarima koji prate posjet. Slovenija, koja je članica NATO saveza i EU-a, u vrijeme njihovih zategnutih odnosa s Rusijom zbog ukrajinske krize i međusobnih gospodarskih sankcija, inzistira na da je riječ o neslužbenom, odnosno privatnom posjetu ruskog predsjednika manjoj članici tih saveza, ali je Pahor zadnjih dana u više navrata naveo da je to ujedno i dobra prilika za dijalog i traženje rješenja koji bi odnose zapada i Rusije popravili. Moskva očekuje da će se razgovarati i o bilateralnim i međunarodnim pitanjima, među ostalim i o sankcijama koji su Rusiji, ali i Sloveniji, koja misli da one nisu efikasne, nanijele štetu i pad trgovinske razmjene. Planirano je da će Putin iz Slovenije otputovati kasno navečer. Ovo je njegov treći posjet Sloveniji, gdje se već 2001. godine susreo s tadašnjim američkim predsjednikom Georgeom Bushom, a 2011. godine vodio kao tadašnji premijer rusku gospodarsku delegaciju. Jake sigurnosne mjere vezane uz današnji posjet Vladimira Putina Sloveniji izazvale su velike zastoje i gužve na cestama već u jutarnjim satima na slovenskim putnim pravcima, ali i u susjednim zemljama. >> Zbog Putinova posjeta gužve na cestama u Sloveniji, Austriji i Italiji 