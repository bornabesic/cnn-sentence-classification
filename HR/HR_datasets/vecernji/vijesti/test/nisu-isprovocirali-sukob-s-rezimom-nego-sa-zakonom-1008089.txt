Tužno, mučno i opasno! A samo se traži dijalog. Doduše, ovaj put na uznemirujuće nezakonit način i ucjenjujući premijera. Ruka hrvatskog branitelja na vratu hrvatskog policajca. Umjesto molitve, pred crkvom se ori "U boj, u boj za narod svoj!". Branitelj viče branitelju "banditu", samo zato što je onaj drugi ministar unutarnjih poslova. Peđa Grbin i Predrag Matić spremno uskaču gaseći požar sa svojim kanticama benzina. Ako to nisu zaslužili hrvatski branitelji ni Hrvatska, kako u svojim selektivnim razmišljanjima ispravno zaključuje Tomislav Karamarko, znači li da su to zaslužili hrvatski policajci koji su na Markovu trgu čuvali javni red!? Znači li to da hrvatski zakoni ne zaslužuju poštovanje hrvatskih branitelja?! Trebaju li branitelji biti izvan zakona i treba li im sve biti dopušteno zato jer su se borili za ovu zemlju? Naravno da imaju pravo prosvjedovati i boriti se za ono što smatraju pravednim, bilo to samo dostojanstvo ili beneficije, ali zar s plinskim bocama na prometnicama, šakom po policajcu, prijeteći samoubojstvom...? Uvažavajući revolt branitelja iz Savske 66, koji su nerijetko trpjeli i uvrede pojedinaca iz vlasti, ovaj su put iskoristili inicijalni radnički prosvjed da bi isprovocirali sukobljavanje ne s "Milanovićevim režimom", već s hrvatskim zakonima koji nikome ne dopuštaju anarhiju na javnome mjestu. Svaka čast svim braniteljima, ali nijedna skupina i pojedinac ne mogu ništa uvjetovati predsjedniku Vlade mimo onoga što je predviđeno Ustavom i zakonima. Poštovanje zaslužuje i funkcija predsjednika Vlade. Zoran Milanović, nevjerojatan talent za provociranje društvenih sukoba upravo zbog nespremnosti da razgovara, snosi dio odgovornosti za Savsku 66, ali za razliku od suosjećajnog Karamarka, njegov jučerašnji istup bio je liderski, s poštovanjem prema braniteljima ali i s odlučnošću da obrani temeljne društvene vrijednosti. I u pravu je što ovaj put u onakvim okolnostima nije pristao na ultimativni razgovor. >>Dvodnevna drama: Markov trg 32 sata pod opsadom 500 policajaca >>Vratili se u Savsku: 'Tko je dozvolio da hrvatske branitelje napadne hrvatska policija?' 