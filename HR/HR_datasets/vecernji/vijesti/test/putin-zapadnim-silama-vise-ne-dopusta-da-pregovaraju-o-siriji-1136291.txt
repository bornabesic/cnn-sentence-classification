I dok Rusija tvrdi kako su sve žene i djeca evakuirani iz istočnog dijela Alepa i da sirijska vojska provodi završno čišćenje tog dijela grada od preostalih pobunjenika, s terena dolaze informacije kako je došlo do prekida evakuacije. Naime, do prekida evakuacije došlo je zbog obnavljanja sukoba između sirijske vojske i džihadista koji su prekršili sporazum i pokušali iznijeti teško naoružanje i taoce iz četvrti na istoku Alepa. Isto tako, ISIL je odbio što je bilo dogovoreno sporazumom, pustiti konvoj iz dvaju šijitskih prorežimskih sela u sirijskoj pokrajini Idlib, Fuje i Kefraje te su spriječili ulazak autobusa i ambulantnih kola u ta dva sela. Pregovori koji su omogućili u četvrtak i petak evakuaciju tisuća civila i boraca iz Alepa prema teritorijima pod nadzorom pobunjenika, predviđali su zauzvrat odlazak ranjenih iz ta dva šijitska sela pod opsadom džihadista od 2015. u pokrajini Idlib, susjednoj Alepu, koju pobunjenici kontroliraju gotovo potpuno. Analitičari su uvjereni kako još nije kraj sukoba u Alepu. Do sada je evakuirano više od 4,5 tisuća džihadista i oko 400 ranjenika te oko 10 tisuća civila te većina obitelji džihadista. Ruski predsjednik Vladimir Putin kazao je da će sljedeća faza u Siriju biti postizanje sporazuma o prekidu vatre na cijelom teritoriju Sirije. – Vodimo intenzivne pregovore s predstavnicima sirijske opozicije, i to zahvaljujući posredovanju Turske – naglasio je Putin ističući kako je telefonski razgovarao s predsjednikom Turske Recepom Tayyipom Erdoğanom i kako su oni postigli dogovor oko pokretanja nove runde mirovnih pregovora sirijske vlade i opozicije koji ovog puta neće biti ni u Ženevi ni u bilo kojoj europskoj metropoli, već će se održati u glavnom gradu Kazahstana, Astani. Kao što je poznato, grad Astana je bila mjesto ranijih susreta predstavnika sirijske vlade i predstavnika onih dijelova opozicije s kojima vlasti prihvaćaju politički dijalog. U međuvremenu, prema pisanju američke agencije Blumberg, ni Sjedinjene Države ni zemlje članice Europske unije nisu znale za pregovore o prekidu vatre i evakuaciju iz sirijskog grada Alepa. Analitičari smatraju kako će Zapad nakon što su sirijska vojska i njihovi saveznici oslobodili grad Alep sada više biti promatrač nego sudjelovati u pregovorima oko političkog rješenja rata u Siriji. Analitičari svoje tvrdnje potkrepljuju činjenicom da se pregovori oko Sirije nastavljaju, a zapadne zemlje u njima ne sudjeluju. Ruski ministar vanjskih poslova Sergej Lavrov kazao je kako je besmisleno da razgovara sa SAD-om i da su pregovori s Turskom “efikasniji od mnogih mjeseci sjedenja sa Sjedinjenim Državama”. Međutim, takva situacija trajat će do trenutka kada novoizabrani američki predsjednik Donald Trump ne preuzme vlast 20. siječnja jer, prema tvrdnjama analitičara, ruski predsjednik Putin već se s Trumpom dogovorio oko strategije političkog rješavanja sirijske krize i zajedničke borbe protiv terorističke organizacije Islamske države. Istodobno, mnoge izbjeglice koje su evakuirane iz Alepa krenut će put prema EU, a prema riječima zamjenika turskog premijera Veysia Kaynaka riječ je čak oko 100 tisuća izbjeglica. Izbjeglice iz Alepa bit će smještene na granici između Sirije i Turske, gdje je već postavljeno šatorsko naselje. Međutim, većina njih ne želi ostati u Siriji, a ni u Turskoj, već traže odlazak u Zapadnu Europu.  >> Sirijska vlada prekinula evakuaciju iz Alepa, još 50.000 ljudi zarobljeno je u gradu Pariz je poslao tim liječnika i dva kamiona s medicinskom pomoći za stanovnike Alepa. Ujedno su pozvali svoje kolege diljem svijeta da im se pridruže. Kamioni su nakrcani medicinskom i bolničkom opremom i u njima su članovi Unije za medicinsku pomoć i humanitarne organizacije (UOSSM), koja je pokrenula brojne misije za Siriju i obučavala liječnike u toj zemlji od početka rata. – Želimo pokazati Europljanima da je solidarnost moguća, da oni također mogu pokrenuti slične inicijative – kazao je liječnik Chad Homedan. 