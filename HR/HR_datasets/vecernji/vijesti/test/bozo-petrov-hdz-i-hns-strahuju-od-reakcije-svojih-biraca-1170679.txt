Predsjednik Mosta Božo Petrov podržao je danas Tomislava Panenića za župana Vukovarsko-srijemske županije na predstojećim lokalnim izborima koji se održavaju u nedjelju. Petrov je rekao kako će Most ostvariti odlične rezultate na izborima te da će ovi lokalni izbori biti prekretnica u cijelom političkom sustavu Hrvatske. - Na izborima će veliki broj nezavisnih lista i onih s platforme Mosta odnijeti pobjedu. Za promjenu političkog sustava u Hrvatskoj te osobe biti će pokretači svih bitnih promjena koje će se dogoditi u Hrvatskoj. Vjerujem da je građanima dosta igre HDZ-a i SDP-a i njihovog prebacivanja krivice iako se o svemu dogovaraju, rekao je Petrov. Dodao je da su građani svega mogli postati svjesni poslije događanja u Hrvatskom saboru od prije desetak dana kada je izglasavano (ne)povjerenje ministru Zdravku Mariću. Još jednom je ponovio kako su Vladu Andreja Plenkovića spašavali saborski zastupnici SDP-a, manjina kao i neki nezavisni zastupnici za koje se poslije saznalo zašto su podržali Marića. - Taj cirkus u Saboru dovoljan je argument kako su politiku vodili i HDZ i SDP. Vlada je pala onog trenutka kada je premijer na sramotan način smijenio tri ministra Mosta. Od tada on pokušava održati krnju Vladu jer nema hrabrosti izaći pred saborske zastupnike koji su mu i dali legitimitet. U trenutku smjene ministara Mosta svi su trebali dati ostavku i dati mogućnost građanima da ih ocjene za svoj rad. Tako bi i uštedjeli jer bi se u nedjelju odmah održali i Parlamentarni izbori. Nisu jer nemaju hrabrosti za to i jer znaju da bi ih građani negativno ocijenili, rekao je Petrov napominjući kako će se poslije lokalnih izbora krenuti u preslagivanje Vlade jer sada i HDZ i HNS strahuju od reakcije svojih birača. Na novinarski upit zašto ne vjeruje kako su u slučaju Saucha sud i Dorh zakazali i ima li dokaza da je ovaj nekadašnji zastupnik SDP-a kupljen čelnik Mosta je rekao kako je potrebno samo uključiti zdravu logiku. - Saucha je osumnjičeni u aferi "dnevnice" koju je pokrenuo premijer Andrej Plenković. Nastavlja se s istragom, a onda kod svih događanja u saboru, prilikom izglasavanja "ne"povjerenja Zdravku Mariću, ne javlja se na telefon. Dolazi sam u Sabor i glasuje za ostanak Vlade i ministra protiv kojega je šest mjeseci govorio. Dan kasnije svoj glas daje i Gordanu Jandrokoviću, a onda desetak dana kasnije dolazi do proceduralne pogreške. Pametnom je dosta, rekao je Petrov ističući na kraju kako građani 21. svibnja svojim glasom mogu pokazati da im je dosta da budu žrtve ovakvih proceduralnih pogrešaka. Političkih preslagivanja i trgovine u Saboru.      