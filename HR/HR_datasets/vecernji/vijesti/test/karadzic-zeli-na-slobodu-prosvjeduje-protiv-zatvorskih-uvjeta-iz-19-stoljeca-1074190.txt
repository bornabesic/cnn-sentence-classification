Bivši vođa bosanskih Srba Radovan Karadžić, osuđen u ožujku na Haaškome sudu na 40 godina zatvora za ratne zločine uključujući genocid, zatražio je danas da žalbeni postupak prati sa slobode jer mu zdravlje uništavaju zatvorski uvjeti "iz 19. stoljeća". Karadžić, koji je 90-ih godina bio predsjednik Republike Srpske, proglašen je 24. ožujka krivim za genocid u Srebrenici i druge ratne zločine u Bosni i Hercegovini prvostupanjskom presudom koju je izrekao Međunarodni kazneni sud za bivšu Jugoslaviju (ICTY). Taj je sud u srijedu odbacio Karadžićev zahtjev da žalbeni postupak prati na slobodu, ali je naredio da se preispitaju zdravstveni uvjeti u pritvorskoj jedinici u Scheveningenu. Karadžić (70) je zatražio saslušanje objasnivši da ga na to sile zdravstveni uvjeti u pritvoru i u 10-minutnom obraćanju sucu rekao je da mu je izrečena presuda nepravedna. Na pitanje suca Theodora Merona da izravno objasni svoje zdravstvene tegobe Karadžić je rekao da mu se u osam godina zdravlje pogoršalo u pritvoru, a to pripisuje "zloćudnosti" u pritvorskoj jedinici zbog čega su već umrli neki pritvorenici. Uvjeti su "iz 19. stoljeća , kao u nekom komunističkom ili turskom zatvoru", rekao je Karadžić. – Nikome nije palo na pamet da istraži visoku razinu zloćudnosti – rekao je Karadžić, po profesiji psihijatar koji je u bijegu od pravde radio kao duhovni iscjelitelj u Beogradu kada je bio uhvaćen 2008. Sudac Meron odbacio je Karadžićev zahtjev da bude pušten na slobodu, ali je rekao da će nadležna tijela ispitati zdravstvene uvjete. Karadžić je u srijedu zatražio i noviji model laptopa što mu je potrebno radi pripreme žalbe na presudu jer mu je postojeći IBM-ov model prespor, a nema ni pristup internetu. – U nekim zatvorima u Europi ljudi imaju pristup internetu, kontroliran naravno. Oni mogu pratiti razvoj znanosti – rekao je Karadžić. Pritvorskom jedinicom u Scheveningenu upravljaju nizozemske vlasti za račun ICTY-a, ali i Međunardonog kaznenog suda (ICC) koji je također smješten u Den Haagu. Opremljen dvoranom za vježbanje i prostorom za tenis, knjižnicom i kuhinjom u kojoj zatvorenici mogu pripremati domaću hranu, taj se zatvor smatra jednim od najkomfornijih na svijetu. >> Karadžić dobio 40 godina zatvora. Odvjetnik: Uložit će žalbu, razočaran je i začuđen 