Gotovo tisuću gostiju i uzvanika, među kojima i predsjednik HDZ-a Tomislav Karamarko kao jedan od pokrovitelja, natiskalo se na "Posavskoj večeri", koja je u organizaciji župe sv. Ante Padovanskog u Gornjim Močilama-Sijekovcu kod Bosanskog Broda i novoosnovane zaklade "Fraternitas" održana u prepunoj dvorani Carpe diem Slavonskom Brodu. Na aukciji su prodavane umjetničke slike članova brodskog Književno-likovnog društva "Berislavić", a u glazbenom dijelu programa zvijezda večeri bio je Halid Bešlić, koji je podržao projekt. Sav prihod namijenjen je obnovi i održivom povratku u Bosansku Posavinu. - Sretni smo jer smo uspjeli ostvariti zajedništvo koje nam u ovim vremenima očito nedostaje. Prikupljena sredstva iskoristit ćemo za početak rada zaklade, koja će onda pomagati projekte povratka u Posavinu – čuli smo od župnika vlč. Ivana Tolja te člana župskog vijeća i vjerojatnog budućeg predsjednika zaklade Marija Soldana. Akcijama poput ove Posavljaci žele svima pokazati da nisu zaboravili svoj kraj, prema kojemu i danas gaje bezgraničnu ljubav. Riječ je o priči koja je započela još 1998. godine, kada su Hrvati nakon šest godina počeli ponovno dolaziti na prostore južno od Save. Jedan od njih bio je i prostor župe sv. Ante u Močilama, u kojemu je tada stajao samo porušeni i zapaljeni župni ured, dok od crkve nije bilo ni traga. Zahvaljujući prvenstveno velikom zalaganju patera Tolja, danas je to jedno od najljepših mjesta na desnoj obali Save, gdje se ljudi rado okupljaju i na kojemu se djeca i unuci nekadašnjih prognanika najljepše osjećaju. - Volio bih da se slične akcije organiziraju i u hrvatskim prostorima Bosanske Posavine, jer mi smo tamo obnovili desetak društvenih domova. Na taj način čuvamo svoj kraj. Priča o povratku 23 godine nakon progonstva možda nema pravu snagu, ali obnova i očuvanje zavičaja uvijek imaju svoju pravo vrijednost – rekao je ministar izbjeglih i raseljenih osoba u Vladi Republike Srpske Davor Čordaš. Dolazak velikog broja uglednika na Posavsku večer dao je jasnu poruku Posavljacima koji se vraćaju da će imati materijalnu i moralnu podršku. Gradonačelnik Slavonskog Broda Mirko Duspara rekao je kako ga je na dolazak na donatorsku večer motivirala dobra suradnja s ljudima iz Posavine. Ovaj je grad, kaže, i dosad podržavao takve projekte, a podržavat će ih i u budućnosti. - Ovo je dobar, usudio bih se reći i jedini način da se pomogne povratak Posavljaka u njihove domove. Vrijeme je da taj kraj i cijela BiH zažive punim sjajem. Bez jednog naroda je to nemoguće – rekao je Duspara. Jedan od prvih projekata koje će zaklada "Fraternitas" poduprijeti je proizvodnja meda i razvoj pčelarstva u župi Gornja Močila-Sijekovac. Nekoliko mještana pokazalo je interes za bavljenje pčelarstvom, a  tu svrhu bit će iskorištena donacija prijateljske biskupije iz Graza, koja će im donirati određeni broj košnica. >>Predsjednica Grabar-Kitarović u cjelodnevnom posjetu županjskoj Posavini >>Posavina: Da nas ne pomaže RH, ne bi nas bilo! 