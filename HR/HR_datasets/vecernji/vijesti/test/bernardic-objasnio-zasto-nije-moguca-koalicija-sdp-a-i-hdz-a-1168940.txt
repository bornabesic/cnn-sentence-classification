Predsjednik SDP-a Davor Bernardić rekao je u Splitu kako koalicija između SDP-a i HDZ-a nije moguća kao i to da kandidat SDP-a za premijera na parlamentarnim izborima bude netko tko nije predsjednik stranke.   Bernardić je time reagirao na odgovore Siniše Hajdaša Dončića iz intervjua u najnovijem "Globusu".  On je u vezi s idejom da Zvonimir  Mršić bude stranački kandidat za premijera rekao: "Ako može biti game changer, zašto to ne podržati. Zvonimir Mršić ima sve predispozicije, dugogodišnji je član SDP-a, vodio je veliku kompaniju, ne može mu se naći ni jedna mrlja. Ali o tome će odlučiti stranačka tijela. Poštovat ću odluku stranke, ali imam pravo iznijeti svoj stav. U svakom slučaju, očekujem da ćemo razgovarati o svim opcijama", rekao je Hajdaš Dončić. "HDZ štiti kriminal u Agrokoru" Bernardić je istaknuo u Splitu, gdje je bio na predstavljanju kandidata koalicije SDP-a i HNS-a za Gradsko vijeće, da nije moguća koalicija SDP-a i HDZ-a, "koji ima ovakav odnos prema nacionalnim manjinama u Hrvatskoj i koji na ovakav direktan način štiti kriminal u Agrokoru".   "U SDP-u je predsjednik SDP-a i kandidat za premijera, ali ja sam čovjek suradnje. Nama treba Zvonimir Mršić i svi oni koji mogu pomoći Hrvatskoj da izađemo iz duboke krize u koju smo došli treći put zahvaljujući HDZ-u i drugi put zahvaljujući HDZ-u i Mostu", rekao je Bernardić, dodajući da je Hrvatska "umorna od autoritarnih vođa".  Podsjetio je kako "već jedan eksperiment s Ljubom Jurčićem kao premijerskim kandidatom nije donio rezultate". "Markovina tezgari" U vezi s jučerašnjim pozivom predsjednika Nove ljevice i kandidata te stranke za splitskoga gradonačelnika Dragana Markovine SDP-ovoj kandidatkinji za gradonačelnicu Aidi Batarelo da odustane od kandidature i tako, kako je rekao, spriječi dolazak desnice na vlast u Splitu, Bernardić je rekao kako ne zna što je Markovina izjavio, ali, dodao je, ona ima potporu SDP-a."Aida Batarelo je jedna od najkvalitetnijih osoba koje ima splitski SDP i naš je zadatak da je podržimo", rekao je Bernardić. Batarelo je pak rekla da "Markovina tezgari". - Markovina tezgari i skuplja tuđe glasove ne bi li ostvario nekakav rezultat na izborima - rekla je Batarelo, dodajući kako on ne može ugroziti SDP-ovo biračko tijelo u Splitu. Split je uvijek antirežimski, slobodarski... Na predstavljanju kandidata koalicije SDP-a i HNS-a za splitsko Gradsko vijeće Bernardić je ocijenio kako je jedini spas i jedina šansa za Split da krene smjerom socijaldemokracije i izabere Aidu Batarelo za gradonačelnicu jer je ona jamac da će Split biti grad jednakih šansi koji u njemu žive i jednakih šansi za poduzetnike. Istaknuo je kako ga je uvijek fascinirala kreativnost Splićanki i Splićana, i to se ničim ne može zamijeniti. - To je grad koji je uvijek antirežimski, slobodarski, uvijek je bio grad koji diktira nove trendove i koji je rađao nove ideje, ali uvijek je bio grad kreativnih ljudi, usuđujem se reći, na rubu konflikta ideja i argumenata, a nekad na rubu konflikta u onom negativnom smislu, ali uvijek sa zdravim nezadovoljstvom - rekao je Bernardić. Po njegovim riječima, Split je "naša Nica i hrvatski biser u svjetskim razmjenama". - Kada govorimo o budućnosti, ne možemo a da ne spomenemo prošlost, i to onu blisku, jučerašnji dan u kojem su mnogi naši političari i s nacionalne i lokalne razine ignorirali proslavu Dana pobjede protiv fašizma", rekla je. Kandidati te koalicije za dogradonačelnike Joško Markić (SDP) i Srđan Gjurković (HNS) istaknuli su spremnost za preuzimanje odgovornosti u vođenju Splita. - Ovoj državi i ovom gradu treba stabilnost, a iskustvo govori kako je koalicija SDP-a i HNS-a uvijek donosila stabilnost - poručio je Gjurković.     