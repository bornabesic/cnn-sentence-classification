Nadbiskup zagrebački kardinal Josip Bozanić dočekao je ispred zagrebačke katedrale tijelo sv. Leopolda Bogdana Mandića, kojega je papa Franjo zajedno s p. Piom iz Pietrelcine proglasio zaštitnikom Godine milosrđa. Tisuće vjernika stiglo je dočekati relikvije sv. Leopolda, a mnogi su do dugo u noć čekali u redu kako bi mu odali počast. 23.45 sati - Građani su sve do ponoći posjećivali tijelo sv. Leopolda Mandića, a procesija će se nastaviti ujutro.  21.35 sati - Nakon večernje mise, koju je predvodio sisački biskup mons. Vlado Košić, vjernicima je omogućeno da prođu pokraj sarkofaga s tijelom sv. Leopolda Bogdana Mandića, da ga dodirnu i da se nakratko pomole. Sarkofag je smješten u sredinu Zagrebačke katedrale i budući da je bila prepuna tijekom mise, na početku je to izazvalo malu gužvu i pomutnju, no na apel svećenika s ambona, vrlo brzo se uspostavio red i rijeke vjernika počele su prolaziti uz tijelo sveca. U ovome trenutku, tj. oko 21.30 red je sezao čak do Trga bana Jelačića! U katedrali je bdijenje uz tijelo sv. Leopolda Bogdana Mandića organizirano do ponoći. 18.40 sati - Sveti Leopold u krhkosti svoga tijela, u skromnosti svoga života i djelovanja, u neznatnosti svojih prohtjeva i u redovničkoj ljubavi, siromaštvu i poslušnosti Bogu pokazuje kako i najskrovitiji život postaje predivan život radosti i slobode u kojem se objavljuje sam Bog – rekao je kardinal Bozanić. 18.30 sati - Nakon što je tijelo sv. Leopolda Bogdana Mandića uneseno u zagrebačku katedralu i postavljeno na postolje ispred glavnoga oltara uslijedila je svečana pjevana Večernja. U homiliji kardinal Josip Bozanić rekao je: "nalazimo se oko tijela nama tako dragog svetog Leopolda, koji je u jednostavnosti i ljubavi nasljedovao Isusa i sebe prinio za spas bližnjih. On je sebe prinosio za spas ljudi koji su tražili oslobođenje od zla i koji su tražili mir što ga može darovati samo Bog".  17.35 sati – Zbog svetog Leopolda u pojedinim će ulicama oko Zagrebačke katedrale biti posebna regulacija prometa. Više saznajte ovdje.  17.30 sati – Tijelo sv. Leopolda postavljeno je u katedrali gdje će biti izloženo do četvrtka, nakon čega će biti preneseno u kapucinsku crkvu sv. Leopolda Mandića u Dubravi 17.18 sati – Tijelo sv. Leopolda unosi se u zagrebačku katedralu.  17.15 sati – Tijelo sv. Leopolda dočekala su zvona zagrebačke katedrale i tisuće vjernika ispred zagrebačke prvostolnice, gdje je tijelo okadio nadbiskup zagrebački kardinal Josip Bozanić. – Znamo koliko je naš narod privržen ovome svecu i koliko mu se zagovaraju – rekao je kardinal Bozanić, koji je posebno pozdravio mitropolita zagrebačko-ljubljanskog Porfirija, koji je također došao na doček relikvija sveca koji se posebno zalagao za jedinstvo crkvenog Istoka i Zapada. 17.05 sati – Tijelo svetog Leopolda stiglo je u zagrebačku katedralu, gdje svečani doček i liturgiju predvodi kardinal Bozanić.  Svečevo tijelo bit će u katedrali do četvrtka, nakon čega će biti preneseno u kapucinsku crkvu sv. Leopolda Mandića u zagrebačku Dubravu, gdje će biti do ponedjeljka.  Jedan od najomiljenijih hrvatskih svetaca Danas u 17 sati u Zagreb dolazi tijelo sv. Leopolda Bogdana Mandića, sveca kojega je zajedno s p. Piom iz Pietrelcine papa Franjo proglasio zaštitnicima Godine milosrđa. Sv. Leopold Mandić jedan je od najomiljenijih hrvatskih svetaca, bio je veliki ispovjednik, a njegovo tijelo posve je sačuvano i neraspadnuto te prvi put dolazi u Hrvatsku. Svečani doček i liturgiju u 17 sati predvodi zagrebački nadbiskup kardinal Josip Bozanić. Misnim slavljem u 19 sati predsjeda sisački biskup Vlado Košić, a molitveno bdjenje i mogućnost ispovijedi trajat će do ponoći, javlja IKA. U četvrtak 14. travnja, tijelo sv. Leopolda bit će cijeloga dana izloženo vjernicima na štovanje u katedrali. U 7 sati euharistijsko slavlje predvodit će zagrebački pomoćni biskup Mijo Gorski, u 8 sati euharistijsko slavlje predvodit će zagrebački pomoćni biskup Ivan Šaško, u 9 sati euharistijsko slavlje predvodit će zagrebački pomoćni biskup Valentin Pozaić. U 19 sati svečanu misu će predvoditi kardinal Bozanić u zajedništvu s biskupima iz Hrvatske i BiH i provincijalima redovničkih zajednica. Nakon mise je svečani ispraćaj i odlazak tijela u crkvu sv. Leopolda u zagrebačkoj Dubravi, gdje nakon svečanog dočeka slijedi bdjenje koje će voditi o. Ivan Ike Mandurić, DI, a moguće je ispovjediti se do ponoći. Od 15. travnja do 17. travnja, svečevo tijelo cijeli dan bit će izloženo na štovanje vjernicima i hodočasnicima u crkvi sv. Leopolda Bogdana Mandića, a svećenici će biti na raspolaganju za ispovijed. U petak 15. travnja, misu u 7.30 sati predvodi gvardijan samostana Svetoga Duha franjevaca konventualaca fra Tomislav Glavnik, OFM Conv. Vjernici župa Remetskog dekanata sudjelovat će u 9 sati na misnome slavlju koje će predvoditi zagrebački pomoćni biskup Mijo Gorski. Misno slavlje u 11 sati predvodi fra Jozo Zovko, OFM. Svečanu misu u 19 sati predvodi dubrovački biskup Mate Uzinić, predsjednik Vijeća HBK za posvećeni život i družbe apostolskog života. Nakon mise, do ponoći je molitveno bdjenje koje predvodi fra Mijo Šarčević, OFM Cap. U subotu 16. travnja, svečevo tijelo će također cijeli dan biti izloženo na štovanje vjernicima i hodočasnicima. Misu u 7.30 predvodi župnik župe sv. Mihaela i dekan Remetskog dekanata fra Branko Lipša, OFM Cap. U 9 sati predvoditelj euharistijskog slavlja je gvardijan hercegovačkoga franjevačkog samostana u Zagrebu fra Draženko Tomić. Na svečanom euharistijskom slavlju u 11 sati okupit će se hodočasnici iz Krčke biskupije, a predvodit će ga krčki biskup Ivica Petanjak. Misu u 13 sati predvodi fra Krunoslav Kocijan, OFM, a na misi će se okupiti članovi Franjevačkoga svjetovnoga reda i Franjevačke mladeži. Misu u 15 sati predslavi kapucin fra Goran Rukavina. Misu u 17 sati predslavi fra Martin Jaković, OFM Conv. U 19 sati euharistijsko slavlje predvodi apostolski nuncij u Republici Hrvatskoj mons. Alessandro D'Errico, a propovijeda župnik župe sv. Leopolda Bogdana Mandića Ljubljanica – Voltino u Zagrebu vlč. Željko Lovrić. Molitveno bdjenje predvodit će don Damir Stojić, SDB. U nedjelju 17. travnja, misu u 7.30 sati predvodi gvardijan samostana sv. Mihaela u Dubravi fra Stjepan Bergovec, OFM Cap. Provincijal Hrvatske dominikanske provincije fr. Anto Gavrić predvodit će euharistijsko slavlje u 9 sati. Svečano euharistijsko slavlje u 11 sati predvodit će kotorski biskup Ilija Janjić, a misu će prenositi HRTV te Hrvatski katolički radio. Na misi će sudjelovati hrvatski vjernici iz Boke kotorske te pripadnici Bokeljske mornarice u tradicionalnoj nošnji. U 19 sati misu predvodi vrhbosanski nadbiskup kardinal Vinko Puljić. Nakon mise je molitveno bdjenje koje predvodi o. Antonio Čirko, karmelićanin. U ponedjeljak 18. travnja, u 7.30 sati euharistijsko slavlje predvodi provincijal Hrvatske kapucinske provincije fra Jure Šarčević. Nakon mise slijedi oproštaj vjernika te u 9 sati odlazak tijela svetoga kapucinskog ispovjednika u Sloveniju. Oko 11.30 sati u kapucinskoj crkvi sv. Stjepana svečanim dočekom predsjeda ljubljanski nadbiskup Stanislav Zore. Tijelo sv. Leopolda zatim će oko 17 sati nastaviti put za Padovu. Hrvatska kapucinska provincija sv. Leopolda Bogdana Mandića aktivirala je telefonski broj 092/3455115, na kojemu je moguće dobiti sve relevantne informacije o dolasku i boravku tijela sv. Leopolda u Zagrebu. Sve informacije mogu se dobiti i putem elektroničke pošte leopolduzagrebu@gmail.com te na mrežnoj stranici www.kapucini.hr.  Izravan prijenos dolaska sv. Leopolda Bogdana Mandića bit će na Prvom programu HTV-a u 16.50. >>Neraspadnuto tijelo sv. Leopolda Mandića uskoro u Zagrebu >>Satima čekali u redu da vide svece Leopolda Mandića i oca Pija Od danas do 18. travnja, na snazi će biti posebna regulacija prometa u blizini zagrebačke katedrale, kao i uz crkvu sv. Leopolda Bogdana Mandića u Gornjoj Dubravi, javlja tiskovni ured Zagrebačke nadbiskupije. Promet će biti zatvoren: 13. i 14. travnja od 16 do 24 sata, Ulicom Kaptol od Degenove do ulice Pod zidom (dopušteno je prometovati samo vozilima ZET-a). Od 15. do 17. travnja, od 6 do 24 sata zatvoren će biti desni prometni trak u Aveniji Gojka Šuška od okretišta tramvaja do Ul. R. Kolaka u oba smjera (prema procjeni policije). Zatvorena će biti i Ul. sv. Leopolda Bogdana Mandića od Ljubijske do Širinečke, kao i sve bočne ulice s južne strane: Zavidovićka, Trepčanska, Idrijska, Gojlanska, Širinečka prema Ul. sv. Leopolda Bogdana Mandića. Autobusi će se moći parkirati na Aveniji Gojka Šuška, od okretišta do KB Dubrava, s obje strane avenije, a osobni automobili u garaži Garden Malla od 0 do 24 sata.