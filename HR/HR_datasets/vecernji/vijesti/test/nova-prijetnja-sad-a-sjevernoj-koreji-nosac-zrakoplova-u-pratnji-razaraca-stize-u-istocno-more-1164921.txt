Američki nosač zrakoplova Carl Vinson sa flotom stiže za nekoliko dana u Japansko more, rekao je američki potpredsjednik Mike Pence dok vlada napetost između Sjeverne Koreje i Sjedinjenih Država. Brod koji je u pratnji dvaju razarača s raketnim lanserima i krstarice s raketnim lanserom "stiže u Istočno more za nekoliko dana, do kraja mjeseca", dodao je Pence koji boravi u Sydneyju. "Neka se sjevernokorejski režim ne zavarava, SAD ima sredstva, ljude i mogućnost da u tom dijelu svijeta zaštiti svoje interese i sigurnost tih interesa, kao i intrese naših saveznika", dodao je. Dvije strane već nekoliko tjedana pokazuju mišiće dok se i dalje nadvija prijetnja šestog nuklearnog pokusa izoliranog sjevernokorejskog režima. Washington je 8. travnja, izričito spomenuvši sjevernokorejsku nuklearnu prijetnju, objavio da je zračno-pomorska skupina na putu prema korejskom poluotoku, kamo je Trump obećao poslati "veoma moćnu armadu" radi odvraćanja. Deset dana nakon tog navodnog slanja, koje je Pyongyang tada nazvao "nerazumnim", dužnosnik američkog ministarstva obrane priznao je da flota zapravo plovi u suprotnom smjeru kako bi sudjelovala u vojnoj vježbi s australskom mornaricom. Donald Trump je početkom tjedna, nakon još jednog, i to neuspješnog, raketnog pokusa preporučio sjevernokorejskom čelniku Kim Jong-Unu da se "pristojno ponaša". Sjeverna Koreja je preko zamjenika svog veleposlanika u UN-u odmah na to uzvratila da je spremna odgovoriti na "svaki oblik rata" koji bi poveo SAD. Pence je tada poručio Sjevernoj Koreji da će na napad "žestoko odgovoriti", nazivajući Pyongyang "najvećom prijetnjom u regiji". >> Sjeverna Koreja upozorava SAD: Spremni smo uzvratiti nuklearnim napadima 