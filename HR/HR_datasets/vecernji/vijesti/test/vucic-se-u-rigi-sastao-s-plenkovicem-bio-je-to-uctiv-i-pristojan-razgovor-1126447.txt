Srbija je na summitu 16+1 u Rigi potpisala s Kinom ugovore i sporazume vrijedne 734 milijuna eura i njihova će realizacija početi čim prije, najavio je u intervjuu za Radio-televiziju Srbije premijer Aleksandar Vučić. "Naše prijatelje iz Kine zamolit ćemo da odmah započnu radove jer za jedan dio imamo odobrane kredite, za druge je potrebna procedura od šest - sedam mjeseci. Ukinuli smo vizni režim za građane Kine, očekujemo veliki broj kineskih biznismena, ali i turista", rekao je Vučić. Ugovorima je predviđena modernizacija i rekonstrukcije pruge Beograd-Budimpešta, izgradnja dijela Koridora 11, i obilaznice autoceste oko Beograda, a Srbija je i prva u Europi koja je ukinula vizni režim s Kinom. "Srbija će se prilagoditi viznom režimu jer smo prvi u Europi koji su to uradili, a neki su rekli da je to hrabra odluka", rekao je Vučić, ustvrdivši da je Srbija uradila najviše, u usporedbi s drugim zemljama sudionicama summita 16+1 u Rigi. Vučić je potvrdio da tijekom skupa u Rigi sastao i s hrvatskim premijerom Andrejom Plenkovićem, rekavši samo da je taj razgovor bio "učtiv i pristojan", te najavio niz bilateralnih susreta u regiji, među ostalim s mađarskim premijerom Viktorom Orbanom, predsjedateljem Vijeća ministara BiH Denisom Zvizdićem, a potvrdio je i da će se odazvati pozivu poljske premijerke Beate Szydlo da posjeti Varšavu. "Imao sam razgovor sa Plenkovićem, učtiv i pristojan. Poljska je od 16 zemalja u Rigi i najveća i najznačajnija i za nas važna na europskom putu. Vodio sam s poljskom premijerkom ozbiljan razgovor i ići ću u Varšavu 2017.", rekao je Vučić. Srbija je na summitu Kine i zemalja središnje i istočne Europe "16 + 1" u Rigi potpisala šest ugovora i sporazuma s Kinom, vrijednih ukupno 734 milijuna eura. Potpisan je komercijalni ugovor za izgradnju prve dionice brze pruge Beograd - Budimpešta, a realizacija prve faze projekta od Beograda do Stare Pazove vrijedna je 319 milijuna eura. Potpisivanjem komercijalnog ugovora i Memoranduma o razumijevanju s kineskom Eksim bankom o kreditiranju projekta mađarsko-srpske željeznice na teritoriju Srbije, stvoreni su uvjeti za početak gradnje te pruge za brzine do 200 kilometara na sat. Među potpisanim dokumentima je i sporazum o uzajamnom ukidanju viza za građane Srbije i Kine, kojim se državljani dviju zemalja oslobađaju obveze pribavljanja viza za boravak do 30 dana. Srbija očekuje da će taj sporazum, među ostalim, pridonijeti dolasku većeg broja turista iz Kine. 