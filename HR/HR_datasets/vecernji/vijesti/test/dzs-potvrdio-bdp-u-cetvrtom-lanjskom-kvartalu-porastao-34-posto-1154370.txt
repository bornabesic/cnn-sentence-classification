Državni zavod za statistiku (DZS) objavio je danas drugu procjenu prema kojoj je hrvatski bruto domaći proizvod (BDP) u četvrtom lanjskom tromjesečju porastao 3,4 posto na godišnjoj razini, kao što je pokazala i prva procjena. To je već deveto tromjesečje zaredom kako BDP raste, i to brže nego u prethodnom, kada je gospodarstvo ojačalo 2,9 posto. Rast od 3,4 posto je najbrži još od prvog kvartala predrecesijske 2008. godine, kada je BDP porastao po istoj toj stopi. Ubrzanje rasta gospodarstva zahvaljuje se snažnom rastu osobne potrošnje, investicija i izvoza. U drugoj procjeni DZS-a navodi da je najveći pozitivan doprinos povećanju obujma BDP-a u četvrtom lanjskom tromjesečju ostvaren većim izvozom roba. Izvoz roba i usluga porastao je u tom kvartalu za 9,7 posto, zahvaljujući rastu izvoza roba za 12,4 posto, a izvoza usluga za 6,8 posto na godišnjoj razini. Uvoz roba i usluga porastao je, pak, za 9,7 posto, pri čemu je uvoz roba porastao za 9,5, a usluga za 10,9 posto. DZS navodi i da je doprinos domaće potražnje BDP-u bio pozitivan, za 3,7 postotnih bodova. Izdaci za potrošnju kućanstava u četvrtom lanjskom tromjesečju porasli su 3,6 posto u odnosu na isto razdoblje godinu dana prije. Izdaci za potrošnju neprofitnih ustanova koje služe kućanstvima porasli su, pak, za 1,8 posto. Izdaci za potrošnju države porasli su također 1,8 posto, dok su bruto investicije u fiksni kapital skočile 4,6 posto. Rast BDP-a iznad prosjeka EU Prema sezonski prilagođenim podacima, BDP je u posljednjem lanjskom tromjesečju porastao za 0,6 posto u odnosu na prethodni kvartal, dok je na godišnjoj razini zabilježio rast od 3,5 posto. Hrvatska je po rastu BDP-a u tom tromjesečju iznad prosjeka u Europskoj uniji (EU) u kojoj je na kvartalnoj razini BDP porastao za 0,5, a na godišnjoj za 1,9 posto. U cijeloj prošloj godini hrvatski BDP porastao je 2,9 posto, znatno brže u odnosu na 1,6 posto u 2015. godini i najbrže od 2007. godine. I po tom je pokazatelju Hrvatska iznad prosjeka u Europskoj uniji u kojoj je BDP lani porastao 1,9 posto. BDV realno porasla za 3,1 posto Bruto dodana vrijednost (BDV) u Hrvatskoj u četvrtom lanjskom tromjesečju realno je porasla za 3,1 posto u odnosu na isto razdoblje godinu dana prije. Najveći rast BDV-a, za 6,3 posto, u proteklom je kvartalu zabilježen u prerađivačkoj industriji, rudarstvu i vađenju, dok je u trgovini, prijevozu i skladištenju te smještaju, pripremi i usluživanju hrane BDV porastao 5,4 posto. Slijedila je djelatnost informacija i komunikacija, s rastom BDV-a za 4,2 posto, dok je u građevinarstvu zabilježen rast od 2,3 posto. Međutim, u poljoprivredi, šumarstvu i rudarstvu BDV je na godišnjoj razini realno pao za 3,7 posto, a pao je i u financijskoj te djelatnosti osiguranja - za 0,5 posto. >> Sindikati traže veće plaće jer gospodarski oporavak treba služiti svim građanima 