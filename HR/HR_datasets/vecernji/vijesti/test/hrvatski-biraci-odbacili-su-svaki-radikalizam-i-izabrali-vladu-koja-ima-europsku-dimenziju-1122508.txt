- Hrvatska je dugo kroz povijest bila čuvar nekih granica. Nama nije u interesu biti čuvar vanjske granice EU nego to da se granica stabilnosti i prosperiteta proširi. To je u hrvatskom nacionalnom interesu - kazao je danas u Ministarstvu vanjskih poslova novi ministar vanjskih poslova i potpredsjednik Vlade Davor Ivo Stier na preuzimanju dužnosti od stranačkog kolege Mire Kovača koji je najavio aktiviranje saborskog mandata. Ministar Stier je najavio stvaranje "nove arhitekture na prostoru jugoistočne Europe" gdje će primat biti u suradnji i poštivanju europskih načela i kriterija. Europski put Bosne i Hercegovine naš je prioritet, unutar toga ćemo se zauzimati za poštivanje ravnopravnosti sva tri konstitutivna naroda, time i hrvatskog, dodao je Stier te istaknuo kako je europeizacija tog prostora hrvatski strateški interes. Kad je riječ o Srbiji, Hrvatska, kao i kod drugih država, inzistira na ispunjavanju svih kriterija, ali želi i pomoći u njihovom ispunjavanju i stvoriti klimu suradnje uz pronalaženje rješenja za sva otvorena pitanja. U tom kontekstu Stier vidi i suradnju oko migracija, ali i drugih izazova. - U trenutku kad u mnogim mjestima u Europi raste radikalizam i populizam, hrvatski narod i građani pokazali su zrelost, odbacili svaki radikalizam i izabrali vladu koja ima vrlo jasnu europsku i euroatlantsku dimenziju i odbacuje svaki radikalizam. To je volja hrvatskih birača i to i nama daje posebnu snagu u vanjskopolitičkom pozicioniranju i na jugoistoku i u središnjoj Europi i unutar EU i NATO saveza - naglasio je Stier. >>Tko su Plenkovićevi ministri, kakve su im kvalifikacije i kako su prošli na izborima >>Sabor izglasao povjerenje novoj Vladi! Orešković Plenkoviću predao ključeve Banskih dvora. Novi premijer otkrio prve poteze 