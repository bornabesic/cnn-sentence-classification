Lezbijska grupa Kontra je u izjavi, koju supotpisuje Ženska mreža, najavila da će tražiti da se napad suzavcem na okupljene na LGBT partyju u klubu na zagrebačkome Trnju, "za razliku od brojnih drugih" okvalificira kao zločin iz mržnje, te ocijenila kako je taj napad simptom općeg stanja u društvu. U Izjavi se upozorava kako su zločini počinjeni iz mržnje posebno opasni za društvo zbog narušavanja načela slobode, demokracije, poštivanja ljudskih prava te vladavine prava, te ocjenjuje kako je ovaj napad samo simptom općeg stanja u društvu. "Lezbijska grupa Kontra upozorava već duže vrijeme na eskalaciju govora mržnje prema LGBT osobama od strane radikalnih vjerskih grupacija, političara i političarki ali i predstavnika i predstavnica državnih institucija, čija je direktna posljedica i eskalacija nasilja. Izostanak reakcije i sankcioniranja takvih slučajeva od strane nadležnih institucija rezultira negativnom porukom žrtvama i počiniteljima takvih djela ali i društvu općenito", kaže se u Izjavi.  Trebamo li podsjećati vlast da ima odgovornost jednako štititi sve građane i građanke od nasilja i da je njen zadatak boriti se protiv mržnje i predrasuda koje dovode do viktimizacije, pita Kontra.  LGBT (lezbijke, gejevi, biseksualne, transrodne) osobe u većini slučajeva ne prijavljuju nasilje zbog nepovjerenja u državne institucije, osobito policiju; policija u pravilu ne istražuje takve slučajeve ili podnosi prekršajne prijave umjesto kaznenih protiv napadača, nakon čega slijedi prekršajni postupak pred sudom u kojem su žrtve često šikanirane, a napadači oslobođeni ili pušteni uz nalog da se ispričaju žrtvi, stoji u Izjavi. "Učestalost napada na LGBT osobe ukazuje na potrebu efikasnijeg djelovanja represivnih organa – policije i državnog odvjetništva u takvim slučajevima. Kako bismo potaknule efikasniji rad policije i državnog odvjetništva u ovom slučaju podnijet ćemo kaznenu prijavu i tražiti da se ovaj napad za razliku od brojnih drugih okvalificira kao zločin iz mržnje," poručuje Kontra.  Od državnih institucija traži da hitno pronađu i privedu napadače na klub Super Super; od policije odnosno Općinskog državnog odvjetništva u Zagrebu da pokrenu kaznene postupke protiv svih počinitelja u vezi sa zločinom iz mržnje nad LGBT osobama; od premijera, ministra unutarnjih poslova i ministra pravosuđa da odmah javno osude napade i diskriminaciju LGBT osoba i poduzmu jasne korake kako bi stali na kraj eskalaciji nasilja nad LGBT osobama u Hrvatskoj. Traži i donošenje nacionalnog programa za suzbijanje diskriminacije i nasilja nad LGBT osobama; uvođenje sustavne edukacije za policiju, državna odvjetništva i sudove na tu temu te uklanjanje diskriminativnih sadržaja iz školskog kurikuluma. >> 'Ovo je pitanje društvene klime. Usmjereno je protiv svih koji su drugačiji' >> Zagreb Pride: Pozivamo premijera da rezolutno osudi čin nasilja protiv ljudskih prava LGBTIQ osoba   