Aleksandar Vučić izabran je za novoga predsjednika Srbije i to već u prvom krugu kako su i pokazivala brojna predizborna istraživanja. Vučićeva pobjeda još uvijek nije službena ali prema svim izbornim pokazateljima on će već u prvome krugu imati preko 50 posto glasova od ukupnog broja birača koji su izašli na izbore. Prema podacima Ipsosa nakon 73,6 posto prebrojanih glasova, Vučić je osvojio oko 55,2 posto glasova. Dvoznamenkast je još samo Saša Janković s 16,1 posto dok treće mjesto drži kontroverzni Luka Maksimović, ili Beli Preletačević, s 9,4 posto glasova. Kako u odnosu na raniji uzorak prebrojanih glasova nije došlo do nekih većih pomjeranja izvršni direktor Ipsosa Marko Uljarević rekao je kako se može reći da je Srbija dobila novoga predsjednika. Pobjedu Vučića u prvome krugu su ubrzo poslije 21 sat proglasile i brojne svjetske novinske agencije ističući kako je to prvi takav izborni trijumf u Srbiji nakon 25 godina. Aleksandar Vučić postat će tako nakon Borisa Tadića i Tomislava Nikolića treći predsjednik Srbije od njene neovisnosti. Iz Ipsosa navode kako tijekom izbornoga dana nisu zabilježene nikakve veće nepravilnosti i kršenje izborne procedure te da se sve odvijalo prema ranije donesenim pravilima. U središnjici Srpske napredne stranke Nebojša Stefanović, koji je i član Predsjedništva stranke, rekao je kako je prema njihovim podacima na izbore izašlo oko 55,5 posto glasova te da su zadovoljni ostvarenim rezultatima. Oglasio se i kako bi demantirao razne vijesti koje su, kako je rekao, plasirane da naštete Vučiću prije svega. Demantirao je i da je predsjedniku Nove Srbije Velimiru Iliću onemogućeno glasanje na biračkom mjestu gdje je upisan i gdje je glasao više od 20 godina. Osvrnuo se i na "skrnavljenje" groba Zorana Đinđića, pojavu rupa u tek izgrađenoj auto cesti, izjavi o kontroli Internet prometa... – Aleksandar Vučić prihvatit će svaki izborni rezultat kakav god on bude. Očekujem isto to i od ostalih predsjedničkih kandidata, rekao je Stefanović koji nije želio iznositi bilo kakve podatke o broju glasova dok oni ne budu i službeno obrađeni. Promatrači su zabilježili i neke posebnosti izbora poput one iz Općine Bujanovac gdje na šest biračkih mjesta, do 18 sati, nije izašao niti jedan birač upisan u birački spisak. Radi se inače o općini s većinskim albanskim stanovništvom. Ovi izbori ostat će zapamćeni i po fenomenu zvani Luka Maksimović koji je prema još uvijek neslužbenim rezultatima osvojio treće mjesto. Beli Preletačević, kako se on naziva, potvrdio je to i pet minuta poslije zatvaranja biračkih mjesta kada je ispalio vatromet ispred privatne kuće u Mladenovcu gdje mu je bio izborni stožer. On proglasio pobjedu rekavši kako je "razočaran zbog pobjede od 67,97 posto". Kasnije su njegovi suradnici izašli pred novinare rekavši "da Maksimović plače i kako sve pokušavaju da ga umire". U tom izbornom stožeru bilo je i najveselije i najoriginalnije, a okupljeni novinari mogli su kušati i sarmu koju je osobno pripremio Maksimović. Nakon objavljenih rezultata predsjedničkih izbora pred oporbom u Srbiji su novi teški dani. Izbori su pokazali koliko je srbijanska oporba razjedinjena i slaba ali i da trenutno nemaju niti jednu osobu koja bi Vučiću predstavljala ozbiljnijeg suparnika. U isto vrijeme pred Vučićem je da pronađe osobu koja će preuzeti premijersko mjesto koje je do sada obnašao. Već se počelo s licitiranjem imena počevši od onih raznih ministara iz redova SNS-a pa sve do bivšeg premijera i predsjednika SPS-a Ivice Dačića. Ipak, jedno je sigurno, a to je da će Vučić i kao predsjednik Srbije čvrsto u rukama držati sve što se događa u Srbiji. Politička analitičarka Vesna Pešić kaže kako je u Srbiji na snazi totalitarizam od strane jednoga čovjeka koji sada u rukama drži sve poluge vlasti u Srbiji. Ona tvrdi da su izbori bili sve samo ne demokratični i korektni. >> Predsjednički izbori u Srbiji odlučeni u prvom krugu! Aleksandar Vučić: Pobjeda je čista kao suza >> Izbori u Srbiji trebali bi samo potvrditi ono što svi već unaprijed znaju 