Američki predsjednik Donald Trump počeo je dan napadom na dva najuglednija američka dnevna lista, prije telefonskih razgovora predviđenih u subotu s nekoliko čelnika, među kojima je i povijesni prvi razgovor s ruskim predsjednikom Vladimirom Putinom. Nije jasno što je izazvalo Trumpov bijes. On je objavio niz tweetova u kojima optužuje Washington Post i New York Times da su " NEPOŠTENI", a brojne greške u njegovim porukama svjedoče koliko je bio iznerviran. Donald Trump je u subotu vodio prve telefonske razgovore nakon ulaska u Bijelu kuću s čelnicima Japana, Njemačke i Rusije, ali se prepustio jednom od napada na medije kao što često čini, radije nego da komentira svoj prvi tjedan na vlasti. Trump zamjera tim dnevnicima što "od početka griješe u vezi njega, još to nisu promijenili i nikada neće. NEPOŠTENI". O tome je pisao u tri tweeta. Napao je New York Times jer je previđao da će "izgubiti na predizborima i zatim na izborima. POGREŠNE INFORMACIJE". New York Times je kratko odgovorio na Twitteru na opetovane optužbe Donalda Trumpa prema kojima taj dnevnik "gubi pretplatnike i čitatelje" i navodi da je broj pretplatnika najveći dosad te zaključuje da je "važna podrška neovisnom novinarstvu". Nedugo zatim i kolumnistica Washington Posta Margaret Sullivan dala je sličan odgovor na Trumpove optužbe o padu pretplatnika i čitatelja. 