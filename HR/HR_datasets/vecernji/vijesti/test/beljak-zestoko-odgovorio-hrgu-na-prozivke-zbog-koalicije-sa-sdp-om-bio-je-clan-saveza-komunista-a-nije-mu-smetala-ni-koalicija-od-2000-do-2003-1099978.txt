Predsjednik Hrvatske seljačke stranke (HSS) Krešo Beljak istaknuo je u kako izlazak bivšeg predsjednika Branka Hrga iz stranke za njega nije iznenađenje, ali i dodao da je Hrg imao priliku izvući stranku iz problema, a da to nije učinio.   Dodao je, međutim, da razlog koji je Hrg naveo, a taj je da predizborna koalicija s SDP-om mijenja HSS svjetonazorski, "pada u vodu" jer je Hrg bio član Saveza komunista, a nije mu, kaže Beljak, smetala ni koalicija s SDP-om od 2000. do 2003.    "Nije iznenađenje. Na neki način, njegove zadnje izjave su išle u tom smjeru. Bilo je za pretpostaviti da je to spreman napraviti. Meni je jako žao, ali izabrao je svoj put, a svjetonazor tu nema nikakvu ulogu", izjavio je Beljak za Hinu komentirajući Hrgovu objavu da izlazi iz HSS-a zbog predizborne koalicije s SDP-om.  Beljak ističe i kako je govoriti u 21. stoljeću o komunistima - apsolutno deplasirano. "A, uostalom, rad HSS-a nisu zabranili komunisti nego ustaše, ustaški režim u travnju 1941.", istaknuo je. Smatra da su razlozi Hrgova napuštanja HSS-a vjerojatno osobne prirode. "Vrlo vjerojatno su ljudi s kojima je u kontaktu imali argumente zbog kojih je morao napraviti to što je napravio", rekao je Beljak.  Ako čovjek koji je bio predsjednik HSS-a napušta stranku praktički 'preko noći', a otvoreno mu je bilo ponuđeno da sudjeluje na izbornoj listi, onda nemam drugog odgovora osim da mi je žao i da shvaćam jer je netko drugi, očito, imao bolje argumente, dodaje Beljak. Hrg 'prosipa žuč' Misli da je Hrg, dok je bio predsjednik stranke, imao priliku izvući HSS iz problema, a nije napravio ništa. Na Hrgovu tvrdnju da je koalicija HSS-a s SDP-om temeljena na zadovoljenju osobnih apetita nekolicine gladnih političkih usta, na principu čiste trgovine i političke prostitucije te da ta odluka HSS mijenja svetonazorski, Beljak kaže da su to političke floskule. "Čovjek prosipa žuč, a dobro zna što je napravio stranci. Mislim da i cjelokupna hrvatska javnost zna na koji način je vodio stranku i politički i financijski i organizacijski. Tako da, eto, ponavljam, da unatoč tome što mi je žao, HSS sigurno ide dalje i bit ćemo još jači nego što smo bili u zadnjih puno godina", poručio je Beljak.  Komentirajući Hrgovu tvrdnju da je HSS ušao u predizbornu koaliciju "s djetetom svojeg političkog krvnika", predsjednik HSS-a ponovio je kako su politički krvnik HSS-a bili svi politički krvnici, od beogradskog režima i Karađorđevića, preko ustaša do komunista. "Ali, isto tako, u tom nizu političkih krvnika nalazi se i HDZ. To je isto tako činjenica", ustvrdio je Beljak. Istaknuo je kako je HSS samostalna, autonomna stranka koja ima svoja tijela, koja su donijela odluku te poručio kako svima onima koji ne poštuju odluku većine nije mjesto u demokratskoj stranci. "Ne vidim nikakvih prevelikih problema u svemu tome. Činjenica je da su prije osam godina bili puno veći problemi, puno veće trzavice i da nas je napustilo 20.000 članova i 100.000 birača, tako da očekujem da će se veliki dio njih sada vratiti", ističe Beljak. Na pitanje što misli je li razlog Hrgova izlaska iz HSS-a možda to što mu je HDZ ponudio mjesto na izbornoj listi, a Hrg je svoju odluku objavio danas, kad bi HDZ trebao dobiti novog predsjednika Andreja Plenkovića, Beljak je rekao da ćemo to uskoro vidjeti.   "Ako je to istina, onda to samo dokazuje moje tvrdnje, da je HDZ taj koji već dugi niz godina ruši HSS i radi na uništenju HSS-a. Znači, to će biti eklatantan dokaz da naša pod navodnicima bratska stranka nas želi uništiti. Jer to je ništa drugo nego udar na HSS", istaknuo je Beljak. Beljak je na pitanje što misli hoće li sada za Hrgom i neki drugi istaknuti članovi HSS-a napustiti stranku, primjerice europarlamentarka Marijana Petir, koja je također izrazila nezadovoljstvo koalicijom s SDP-om, Beljak je odgovorio kako misli da Petir neće izaći iz stranke. "Nitko tu nije na silu i apsolutno nemam ništa protiv toga da svatko bira svoj put", istaknuo je te ponovio kako je odluka da HSS ide u predizbornu koaliciju s SDP-om donesena sa velikom većinom glasova članova Glavnog odbora HSS-a, te da je to jednostavno tako, to je demokracija.    Upitan je li možda sada i župan Koprivničko-križevačke županije Darko Koren, koji je također nezadovoljan koalicijom s SDP-om, najavio izlazak iz HSS-a, Beljak je rekao da ne zna te da niti jedan pojedinac nije ispred stranke. "Uvijek je bilo izlazaka iz svih stranaka i tu ne vidim prevelikih problema. Svi oni koji izađu, morat će odgovarati javnosti i svima ostalima zbog čega su to napravili jer očito je da su na neki način izdali stranku koja im je puno toga dala u životu", poručio je predsjednik HSS-a Krešo Beljak.     >>Narodna koalicija potpisala predizborni sporazum! "Kad čovjek koji je bio općinski sekretar omladine, dakle visoko pozicionirani član saveza komunista SRH, a kasnije i gradonačelnik uz potporu SDP-a, u svojoj pedesetipetoj shvati da mu ljevica svjetonazorski ne odgovara, onda se može sa sigurnošću reći da to nije odluka koju je sam donio nego onih koji donose odluke i vode ga kroz život umjesto njega. Takvog čovjeka treba žaliti, bez sarkazma, jer kad nisi svoj ne možeš biti sretan. Zbogom i neka i ti nadješ svoj mir jednom. Ta-ta-ta-tira, HSS ide dalje, sigurnim smjerom!!!", napisao je Krešo Beljak na Facebooku. 