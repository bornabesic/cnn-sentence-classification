Stabilnost javnih financija u 2017. kao pretpostavku ima rast gospodarstva veći od 3 posto i brzo povlačenje novca iz europskih fondova. Prihodi koji su u konačnom prijedlogu proračuna planirani na 121,6 milijardi kuna uključuju i 10,9 milijardi kuna europskog novca, što je za tri milijarde kuna veći iznos od onog koji je ostvaren lani. Taj će ambiciozan plan biti moguće iskoristiti jedino ako se realiziraju veliki projekti poput Pelješkog mosta ili nekih od željezničkih pravaca. Porezni prihodi rast će 2,1 milijardu kuna na temelju rasta PDV-a i trošarina. Zbog povećanja osobnog odbitka na 3800 kuna drastično padaju prihodi od poreza na dohodak, a veći dio povećanih rashoda države odnosi se na pomoći lokalnim jedinicama koje će zbog porezne reforme ostati bez novca. Država će im pomoći s gotovo 4 milijarde kuna koje će isplaćivati u mjesečnim ratama do 15. u mjesecu. Računa se i na rast zaposlenosti pa će doprinosi rasti za 800 milijuna kuna. Uz visoke prihode na rashodovnoj je strani doteklo novca za povećanje budžeta gotovo svim resorima, a uz umirovljenike kojima je osigurana indeksacija mirovina u dva navrata koja će donijeti oko 45 kuna povišice na prosječnu mirovinu, najveći dobitnici ipak su nezaposleni mladi ljudi. Jednogodišnje stručno osposobljavanje za koje mladi trenutačno dobivaju s burze 2400 kuna mjesečno i plaćene troškove prijevoza, od iduće godine širi se s mladih sa završenim fakultetom ili obrtom i na mlade sa završenom četverogodišnjom stručnom spremom. Ukupni budžet za stručno osposobljavanje diže se s ovogodišnjih 245 na 696 milijuna kuna u 2017 godini. Za mjere aktivne politike zapošljavanja s europskim sredstvima ukupno je na raspolaganju 1,5 milijarda kuna! Izmjene zakona već se pripremaju u Vladinim tijelima, a prema najavama, mladi bi se mogli zapošljavati i kod poduzetnika početnika, i to tako da njihovi vlasnici na jednog zaposlenog u novoj tvrtki preko burze mogu angažirati do dvije mlade osobe. Povećat će se i potpore za samozapošljavanje, koje sad iznose 25 tisuća kuna, vjerojatno na 30 tisuća kuna, kako je stajalo u HDZ-ovu izbornom programu. Osiguran je novac i za demografsku politiku pa će se realizirati najavljeno povećanje rodiljskih naknada, ali i subvencioniranje kamata za kupnju stanova. Rodiljske naknade za nezaposlene roditelje povećavaju se sa 1663 na 2328 kuna, dok će naknade zaposlenih roditelja za drugih šest mjeseci rasti na 4000 kuna. Da su najavljene mjere potrebne pokazuje i plan rashoda za dječji doplatak koji padaju za tri posto budući da se broj djece kojima se on isplaćuje smanjio sa 187.000 na 175.000 ove godine. Proračun je unatoč manjim promjenama u prihodima i rashodima zadržao deficit od 6,8 milijardi kuna, odnosno 5,6 milijardi kuna manjka kad se u njega uključe i lokalna država i izvanproračunski korisnici. Godina pred nama godina je velikih dospijeća pa ćemo morati otplatiti više od 27 milijardi kuna obveznica i kredita. Država će platiti i 11 milijardi kuna kamata, a u refinanciranju duga Vlada računa na obvezne mirovinske fondove kojima će prodati 14 milijardi kuna duga, strane ulagače kojima će ponuditi 11 milijardi kuna te Svjetsku banku i EBRD kod kojih planira dizati kredite.  >> Evo što se u prijedlogu proračuna promijenilo u odnosu na smjernice za njegovu izradu: Veći prihodi, ali i veći rashodi! Amandmanom HDZ-ovih zastupnika na Zakon o javnoj nabavi, pri nabavi poljoprivredno-prehrambenih proizvoda i hrane naručiteljima uvodi se obveza da pri odabiru nabavljača vode računa o svježini proizvoda, transportnoj neopterećenosti i nutritivnim vrijednostima. Time će se osigurati veća kvaliteta hrane koja će se nabavljati za škole, vrtiće i bolnice, a prednost bi mogla imati domaća hrana i prehrambeni proizvodi s obzirom na to da će prednost imati svježiji proizvodi za koje je potreban kraći transport, koji su manje opterećeni materijalima za pakiranje te kojima je ambalaža izrađena od okolišu prihvatljivih ili recikliranih materijala. Većina država Europske unije ima uredbe i zakone o javnoj nabavi kojima privilegiraju domaću hranu i prehrambenu industriju pa često u zakone uključuju odredbu o nužnosti dostave u roku od 48 sati od proizvodnje ili pak, kao u primjeru Nizozemske, da glavni inženjeri u tvrtkama koje su dobavljači moraju biti izvorni govornici nizozemskog jezika. Minimalna plaća bit će za 150 kuna veća i iznosit će 3276 kuna u bruto iznosu, što znači da će radnici ubuduće imati oko 124 kune više i primati plaću od 2620 kuna. Iako su sindikati tražili povišicu za najugroženije od 500 kuna u neto iznosu, ovo je veće povećanje od onih zabilježenih prethodnih godina kada je Vlada uredbom povećavala plaću za maksimalno 91 kunu bruto. Najniža zakonski određena plaća ne omogućava egzistenciju jer unatoč povećanju radnik prima tek 42,9 posto prosječne hrvatske plaće. Minimalne plaće u Europskoj uniji znatno su više pa čak 14 zemalja članica ima veći minimalac od hrvatskog, a u Luksemburgu iznosi oko 1700 eura mjesečno. Ako se uspoređuje udjel minimalca u prosječnoj plaći, Hrvatska dobro stoji jer većina članica EU garantira minimalna primanja oko 43 posto, dok samo Turska i Slovenija imaju minimalnu plaću veću od 50 posto prosječne plaće, što su tražili i sindikati za hrvatske radnike. U devet mjeseci 2016. dug zdravstva narastao je za dodatnih milijardu kuna pa sada ukupno bolnice i HHZO duguju 2,7 milijardi kuna dobavljačima. Ministar financija kratko je komentirao da se treba ispitati održivost postojećeg sustava.      Najveći izazov proračuna bit će zahtjevi sindikata za povišicu jer dodatnih 700 milijuna kuna za plaće pokriva dodatak od 0,5 posto na minuli rad i povećanje plaća iz europskih sredstava pa ostaje samo stotinjak milijuna za bolje uvjete.      Ministarstvo poljoprivrede ima na raspolaganju 67,7 milijuna kuna više nego u ovoj godini. Kada je riječ o hrvatskim poljoprivrednicima, oni će dobiti dodatnih 305 milijuna kuna za izravna plaćanja koja će im se isplatiti iz proračuna za 2017. Elizabeta Kos iz Ministarstva poljoprivrede koje je sada u HDZ-ovoj kvoti prelazi na dužnost pomoćnice Mostova ministra zaštite okoliša i energetike Slavena Dobrovića. Mate Ribičić imenovan je pomoćnikom ministra uprave.      