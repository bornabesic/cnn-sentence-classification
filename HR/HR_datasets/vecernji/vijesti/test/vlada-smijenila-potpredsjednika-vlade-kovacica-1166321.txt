Predsjednik Vlade Andrej Plenković razriješio je u petak Ivana Kovačića s dužnosti potpredsjednika Vlade i ministra uprave, nakon što je Kovačić to od njega sam zatražio u telefonskom razgovoru, priopćila je Vlada. Kovačić je zatražio da ga se razriješi dužnosti s obzirom na promijenjene  političke okolnosti, stoji u priopćenju. Dodaje se da je premijer Plenković, na temelju članka 110. stavka 1. Ustava, donio Rješenje o razrješenju potpredsjednika Vlade i ministra uprave Ivana Kovačića koje stupa na snagu danom donošenja. Razriješeni su državna tajnica u Ministarstvu unutarnjih poslova Lidija Pelivan Stipetić, državni tajnik u Ministarstvu unutarnjih poslova Stjepan Lončarica, državna tajnica u Ministarstvu pravosuđa Maja Grubišin, državna tajnica u Ministarstvu pravosuđa Sanja Mišević, državna tajnica u Ministarstvu uprave Marina Pinjagić Telak, državni tajnik u Ministarstvu uprave doc. dr. sc. Mihovil Škarica, državna tajnica u Ministarstvu poljoprivrede Ružica Vukovac, državni tajnik u Ministarstvu zaštite okoliša i energetike Ante Čikotić, državni tajnik u Ministarstvu zaštite okoliša i energetike Željko Bigović te državni tajnik Središnjeg državnog ureda za razvoj digitalnog društva Marijan Lalić. Bernard Gršić imenovan je državnim tajnikom Središnjeg državnog ureda za razvoj digitalnog društva, a istodobno je zbog odlaska na novu dužnost razriješen dužnosti pomoćnika ministra uprave.  Doc. dr. sc. Robert Kopal imenovan je državnim tajnikom u Ministarstvu unutarnjih poslova.  Dario Nekić imenovan je državnim tajnikom u Ministarstvu uprave.  Slijedom odluka donesenih na telefonskoj sjednici, predsjednik Vlade Andrej Plenković odredio je da doc. dr. sc. Robert Kopal, državni tajnik u Ministarstvu unutarnjih poslova, obavi primopredaju i preuzme sve poslove iz djelokruga Ministarstva unutarnjih poslova od dosadašnjeg ministra Vlahe Orepića te da predstavlja Ministarstvo i upravlja njegovim radom do imenovanja novog ministra.  Državni tajnik u Ministarstvu uprave Dario Nekić zadužen je da obavi primopredaju i preuzme sve poslove iz djelokruga Ministarstva uprave od dosadašnjeg ministra Ivana Kovačića te da predstavlja Ministarstvo i upravlja njegovim radom do imenovanja novog ministra. Državnog tajnika u Ministarstvu zaštite okoliša i energetike Marija Šiljega zadužio je da obavi primopredaju i preuzme sve poslove iz djelokruga Ministarstva zaštite okoliša i energetike od dosadašnjeg ministra Slavena Dobrovića te da predstavlja Ministarstvo i upravlja njegovim radom do imenovanja novog ministra. Državni tajnik u Ministarstvu pravosuđa dr. sc. Kristian Turkalj obavit će primopredaju i preuzeti sve poslove iz djelokruga Ministarstva pravosuđa od dosadašnjeg ministra Ante Šprlje te predstavljati Ministarstvo i upravljati njegovim radom do imenovanja novog ministra. Podsjetimo, u Predsjedništvu HDZ-a već su krenuli sa skupljanjem potpisa za smjenu predsjednika Sabora Bože Petrova i stavljanje Gordana Jandrokovića, aktualnog potpredsjednika Sabora, na njegovu poziciju.  U HDZ-u se nadaju da  će već sutra imati dovoljan broj potpisa za smjenu.   