Akrobatska grupa 'Krila Oluje' koja djeluje u sastavu Eskadrile aviona 93. zrakoplovne baze HRZ i PZO-a u vojarni 'Zemunik' nastupila je danas u Sinju na zrakoplovnoj manifestaciji "Sinj 2015“, a povodom 300. obljetnice sinjske Alke. Ovo je bio prvi nastup grupe s novom postavom u formaciji od šest aviona Pilatus PC-9M, nakon što je u grupu uveden satnik Zvonimir Mravunac, koji je proteklog tjedna uspješno završio osposobljavanje i uvježbavanje programa grupe i kojemu je ovo bio prvi službeni nastup u Krilima Oluje. Tako od danas sastav grupe izgleda ovako: vođa pukovnik Damir Barišić, satnik Ivan Anđić je prvi lijevi pratitelj, natporučnik Goran Grgić prvi desni pratitelj, natporučnik Darko Belančić je u ulozi repnog pratitelja, dok su poručnik Denis Živaljić i satnik Zvonimir Mravunac na pozicijama vanjskog lijevog i desnog pratitelja. Vođa grupe pukovnik Damir Barišić naglasio je kako nakon nastupa u Sinju slijede nastupi u Zagrebu na svečanom mimohodu 4. kolovoza i Kninu 5. kolovoza povodom 20. obljetnice Oluje i 10. rođendana Krila Oluje. – Iznimno sam zadovoljan napretkom grupe i veselimo se predstojećim rođendanskim nastupima – istaknuo je Barišić. Satnik Mravunac rekao je kako je čast biti pilotom Krila Oluje, a posebno što je obuku i cijeli proces završio u godini kada grupa obilježava 10 godina postojanja. – Za mene će nastup u Zagrebu povodom 20. obljetnice Oluje predstavljati jedan od najemotivnijih i najznačajnijih dana u mojoj letačkoj karijeri, a kroz grupu na najbolji način promoviramo vještine i sposobnosti hrvatskih vojnih pilota, kao i HRZ i OS RH u cjelini – istaknuo je Mravunac. Dodao je kako sinjski aerodrom i aero-klub nosi u srcu jer je tamo kao srednjoškolac zavolio avione i letenje. – Vratio sam se kao pilot "Krila Oluje“ i što može biti ljepše od ovoga – rekao je pak Živaljić. >> Pogledajte akrobacije nove postave Krila Oluje!  