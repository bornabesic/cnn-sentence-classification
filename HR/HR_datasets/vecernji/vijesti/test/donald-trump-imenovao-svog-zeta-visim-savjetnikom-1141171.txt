Novoizabrani američki predsjednik Donald Trump imenovat će svog zeta Jareda Kushnera na položaj višeg predsjednikovog savjetnika, objavili su danas mediji, upozoravajući da bi se to moglo pokazati upitnim izborom zbog mogućih optužbi za nepotizam. Imenovanje Kushnera nije neočekivano, ali nije se znalo koju će službenu ulogu dobiti. Poput Trumpa, Kushner je također njujorški poduzetnik na tržištu nekretnina i s razgranatom mrežom poslovnih odnosa, što bi moglo predstavljati potencijalni sukob interesa. Kushner, koji se 2009. oženio najstarijom Trumpovom kćeri Ivankom, pomogao je republikanskoj pobjedi Trumpa nad demokratkinjom Hillary Clinton na predsjedničkim izborima 8. studenoga. Također predvodi obiteljsku građevinsku tvrtku Kushner Companies, a taj 35-godišnjak je i izdavač tjednika New York Observer kojeg je stekao kao 25-godišnjak. Za sada nije jasno kako će na to imenovanje utjecati savezni zakon protiv nepotizma koji predsjedniku zabranjuje zapošljavanje članova obitelji u njegovoj administraciji. Vođa demokrata u Senatu Chuck Schumer danas je izrazio protivljenje prijedlogu da se ovaj tjedan raspravlja o sedam osoba koje je Trump predložio za svoj kabinet. "Nagurati sva ta saslušanja u jedan ili dva dana, tjerati članove da trče od jednog do drugog odbora, nema smisla. Jedino što je pošteno jest da svaki od imenovanih bude podvrgnut temeljitoj provjeri", kazao je Schumer. >> Tko će braniti Europu od Putina ako se Washington i Moskva sprijatelje? 