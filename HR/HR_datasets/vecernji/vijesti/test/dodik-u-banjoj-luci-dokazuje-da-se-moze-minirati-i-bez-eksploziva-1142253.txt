SUBOTA, 7.1. Dalmacija okovana ledom. Snijeg na dubrovačkom području, zaleđeno more na splitskom i šibenskom, dijelovi Splita bez vode, Konavljani bez struje, bura prodire do kosti, a cestari, električari, vatrogasci, liječnici, radnici vodovoda i mnogi drugi profesionalci, ali i volonteri spašavaju živote. Pravoslavni je Božić. Episkop gornjokarlovački Gerasim poručuje političarima u Hrvatskoj i Srbiji da prestanu stvarati atmosferu međusobne svađe i sukoba. NEDJELJA, 10.1. Završio je zagrebački Advent. U mjesec i pol koliko je trajao, grad je posjetilo 120 000 turista, koji su ostvarili 200 000 noćenja. Za grad koji je do nedavno bio tranzitno mjesto na kojem se turisti nisu zadržavali, to je puno, ali je zapravo riječ tek o početku zagrebačke turističke priče. Posebno, ako se pogledaju ozbiljne destinacije, kao što je npr. Prag koji godišnje posjeti 5 milijuna turista. Može i domaći primjer. Makarsku rivijeru, prošlog je ljeta posjetilo više od 4 milijuna turista. PONEDJELJAK, 9.1. ISIL-ovi teroristi minirali INA-ino plinsko postrojenje u Siriji, a Dodik u Banjoj Luci dokazuje da se može minirati i bez eksploziva. On svojom retorikom i neustavnom proslavom Dana Republike Srpske na kojoj se, unatoč zabrani ministarstva obrane, postrojio 40-ak vojnika srpske nacionalnosti iz Treće pješačke pukovnije vojske BiH, minira BiH. Dok Dodik svojim izjavama kojima gotovo najavljuje odcjepljenje razvlači živce službenog Sarajeva kao pitu, Valentin Inzko dan RS-a uspoređuje s danom osnutka NDH. Uglavnom, u Bosni veselo. UTORAK, 10.1. Stiže vijest s burze da je Hrvatski Telekom, od mađarskog kupio crnogorski, kaže vijest s burze. Riječ je o prebacivanju novca iz jedne njemačke podružnice u drugu, jer su i Hrvatski i mađarski telekomi u vlasništvu Deutsche Telekoma, čija je, pak, trećina u vlasništvu države. Godinama nas uče kako “država nije dobar vlasnik”, osim, valjda, ako nije u pitanju njemačka. Hit je poduzetna obitelj Nevistić, iz koje je u zagrebačkoj gradskoj upravi zaposleno 6 pari vrijednih ruku. Radišnoj obitelji satisfakcija stiže iz SAD-a. Eno i Trump najavio zapošljavanje zeta za savjetnika. Pa kad može Trump... SRIJEDA, 11.1. Predsjednica Grabar-Kitarović pojašnjava na HRT-u detalje svog puta u SAD, koji mnogi smatraju kontroverznim. Kritičare iz medija optužila je za mobing i prozvala neprijateljima njene “nacionalne, suverenističke politike”. Komplicira se najava otkupa INA-inih dionica. Protiv kupnje prodajom 25% HEP-a je oporba, ali i par HDZ-ovaca, a najava referenduma od strane MOST-ovca Bulja dobiva sve širu podršku. Karamarko podnio tužbu za klevetu protiv Petrova i Bulja. Ajde, barem se javio, a od njegova pandana Milanovića ni traga. Gdje je nestao čovjek? ČETVRTAK, 12.1. Najavu prodaje 25% HEP-a MOST-ovci nazivaju samo jednim od predloženih modela kojim bi se otkupile dionice INA-e, demantirajući ministricu Dalić, koja je tvrdila kako je privatizacija dijela HEP-a “dogovorena s koalicijskim partnerima.” U društvo Vučićevog izaslanika Božovića, ubacuje se i ministar vanjskih poslova Slovenije Erjavec izjavom kako će dežela sabotirati hrvatsku turističku sezonu, ako ne prihvatimo odluku o arbitražnog suda o granici u Savudrijskoj vali. Nadamo se da je neće sabotirati “svim raspoloživim sredstvima.” A da popijemo bocu istarskog terana, pa se dogovorimo? PETAK, 13.1. MOL objavio dijelove presude arbitražnog suda koji je odbacio tužbu Hrvatske. U presudi stoji kako RH nije uspjela dokazati da je MOL podmitio premijera Ivu Sanadera i da je Hrvatska ostvarivala sva prava iz ugovora s mađarskim partnerima. Hrvatska je najavila tužbu na odluku suda. Očito nam još nije dosta. Saga s navodnim plagijatom ministra Barišića se nastavlja. Odbor za etiku zaključio je da je plagirao dio rada. Plenković podržava svog ministra, a u njegovu se obranu javila i grupa uglednih znanstvenika. Kažu da je riječ o političkim prepucavanjima. Ma je li moguće? >>Jutro je pametnije od večeri? Vučić se vraški potrudio demantirati ovu narodnu poslovicu >>Kao u filmu Beskrajni dan, svakog se jutra budimo u istom košmaru. Ima li kraja? 