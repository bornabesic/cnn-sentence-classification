Josipa Rimac ponovo će biti HDZ-ova kandidatkinja za gradonačelnicu Knina. Odlučio je tako gradski odbor stranke, a takvu odluku podržavaju i u HDZ-ovoj središnjici. – U HDZ-u vlada supsidijarnost. Sukladno našim pravilima, kandidate predlažu općinski, gradski i županijski odbori i mi te kandidate u pravilu prihvaćamo – kazao nam je glavni tajnik HDZ-a Gordan Jandroković. Josipa Rimac na čelu grada bila je punih 10 godina, a prvi mandat preuzela je s 25 godina, kao najmlađa gradonačelnica u Hrvatskoj. S funkcije je otišla u rujnu 2015., kad ju je tadašnji predsjednik stranke Tomislav Karamarko pozvao da vodi kampanju za parlamentarne izbore. Vodstvo stranke u međuvremenu se promijenilo, a Rimčeva se nije našla na listi za Sabor koju je slagao novi predsjednik Andrej Plenković, zbog čega se tumačilo da ne uživa povjerenje novog vodstva. Posljednjih dana HDZ je, međutim, provodio ankete koje su, po neslužbenim informacijama, pokazale da Rimac u Kninu i dalje uživa najveću podršku birača i da je bez nje teško dobiti izbore. Izvori iz stranke sada tumače kako su informacije da će se na lokalnim izborima izbjeći nju i zadarskog gradonačelnika Božidara Kalmetu bile “priče onih koji imaju svoje vizije”. Poručuju da je HDZ-u u interesu ostvariti što bolji rezultat u svim sredinama i da će se prema tome ravnati. – Već smo naučili da se đonom ide na naše ljude, primjerice na Ivana Anušića. Izvlači mu se priča stara 18 godina, iako je on odslužio što je morao, nije ponavljao djelo, 12 godina je načelnik općine, a dvaput je biran u Sabor. Takve priče očito plasiraju naši politički protivnici, no mi ćemo odluke donositi u skladu sa stranačkim interesima – kaže izvor iz vrha stranke. Da će ponovo biti kandidatkinja za kninsku gradonačelnicu Josipa Rimac je objavila u petak navečer. – Velika mi je čast dobiti povjerenje ljudi koji vode HDZ našeg grada da budem kandidatkinja za gradonačelnicu. Odluka je to koja me obvezuje da svu svoju energiju, znanja i vještine zajedno s vama uložim u prosperitet našeg grada. Samo kontinuitet vodi k prosperitetu. Samo konzistentnost vodi k rezultatu. Bila sam, jesam, bit ću vaš glas za bolji Knin, za ljepši Knin, za Knin pun života, za grad za koji živim od svoje mladosti. Zato živimo Knin – poručila je Rimac. Na njezinu je objavu odmah reagirao nezavisni kandidat Marko Jelić optuživši Rimčevu da je preuzela njegov izborni slogan. Lokalnim medijima kazao je da je u prosincu prošle godine sa skupinom istomišljenika osnovao udrugu Živim(o) Knin i u siječnju najavio svoju kandidaturu za gradonačelnika upravo pod tim geslom. – Nije mi žao što drugi kradu moje ideje, nego mi je žao što nemaju svoje – zaključio je Jelić citirajući Nikolu Teslu.      >> Povratak Josipe Rimac: U utrci za gradonačelnicu Knina 