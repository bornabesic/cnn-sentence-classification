Američki predsjednik Donald Trump izjavio je u ponedjeljak da će Sjedinjene Države i njihovi saveznici pobijediti "radikalni islamski terorizam". Rekavši da "snažno" podupire NATO, Trump je još jednom istaknuo potrebu da svi njegovi članovi "u cijelosti" izvrše svoje financijske obveze, "što mnogi među njima nisu učinili". U govoru u zračnoj bazi MacDill, u Tampi, na Floridi, koja je središte borbe protiv skupine Islamske države (IS), republikanski predsjednik je obećao da nikad neće dopustiti da ta organizacija "uhvati korijena" na američkom tlu. "Danas šaljemo jedinstvenu poruku tim eskadronima smrti i razaranja: Amerika i njezini saveznici će vas pobijediti", istaknuo je u toj bazi gdje su sjedište američkog vojnog zapovjedništva za Bliski istok (CENTCOM) i glavni stožer američkih specijalnih snaga. Republikanski predsjednik je krajem siječnja potpisao uredbu kojom vojnim zapovjednicima daje vremena do kraja veljače kako bi pripremili plan "sveobuhvatne strategije za pobjedu nad IS-om". CENTCOM je izveo gotovo 18.000 zračnih udara u Siriji i u Iraku od početka operacija međunarodne koalicije protiv IS-a pod američkim vodstvom u kolovozu 2014. Džihadistička skupina vodi "genocidnu kampanju, čineći zločine diljem svijeta", dodao je Trump, najavivši "povijesna" ulaganja u američke oružane snage, ne navodeći druge potankosti. "Radikalni islamski teroristi su odlučni u nakani da udare na našu zemlju kao što su učinili tijekom napada 11. rujna i kao što su činili od Bostona preko San Bernardina do Orlanda i diljem Europe". Rekavši da mediji "nisu ni spomenuli" neke napade još jednom je napao "nepoštena glasila" koja, rekao je, "ne žele o tome govoriti". "Imaju svoje razloge", dodao je. Trump je u predizbornoj utrci te napade povezao s otvaranjem granica, obećavši nakon pariških napada da će muslimanima zabraniti ulazak u SAD. Premda glavne smjernice Trumpove strategije prema IS-u još treba odrediti, američki predsjednik je već naredio svom ministru obrane Jamesu Mattisu da "pronađe nove partnere za koaliciju", što se smatra znakom prema Rusiji. Moskva je uostalom istaknula da Donald Trump i Vladimir Putin žele "stvarnu suradnju protiv IS-a u Siriji", nakon telefonskog razgovora dvojice predsjednika. >> Islamski radikali poručuju: Trumpu uzalud zabrane, napadi će stići iz Amerike 