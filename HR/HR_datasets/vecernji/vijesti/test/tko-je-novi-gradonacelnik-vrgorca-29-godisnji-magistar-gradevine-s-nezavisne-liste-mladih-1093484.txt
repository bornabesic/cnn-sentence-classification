Ante Pranić s Nezavisne liste mladih (NLM), 29-godišnji magistar građevine, novi je i do sada najmlađi gradonačelnik Vrgorca te prvi vrgorački gradonačelnik koji nije iz HDZ-a.  Na prijevremenim lokalnim izborima, održanim u nedjelju, 19. lipnja, dva diplomirana inženjera građevine – Pranić i njegov zamjenik Mile Herceg, pobijedili su u drugome krugu glasovanja za gradonačelnika kandidatkinju HDZ-a Nadu Jelavić i njezina zamjenika Antu Radića. Po službenim rezultatima iz vrgoračkoga Gradskog izbornog povjerenstva (GIP)  Ante Pranić dobio je 2161 glas, odnosno  55,83 posto, a Nada Jelavić osvojila je 1636 glasova birača, odnosno 42,26 posto.   Ante Pranić rođen je u Makarskoj 1987. godine, a sin je Mirka Pranića, dugogodišnjega predsjednika SDP-a Vrgorac, člana Županijskog odbora SDP-a i jednog od najdugovječnijih vijećnika u Gradskom vijeću Vrgorca. Kao student, uključio se u rad lokalnoga SDP-a i bio jedan od aktivnijih članova Foruma mladih u Vrgorcu. Nezadovoljan što nije uvršten na listu SDP-a, pred lokalne izbore 2013. zajedno s Mirkom Vukovićem napustio je SDP i sa skupinom mladih, uglavnom studenata sa splitskoga sveučilišta, osnovao Nezavisnu listu mladih koja je već na prvim lokalnim izborima osvojila dva vijećnika u gradskome vijeću, a na sljedećim prijevremenim izborima NLM, predvođen Pranićem, osvojio je pet vijećnika, dok je Ante Pranić postao je predsjednik Gradskoga vijeća. U prvome krugu izvanrednih lokalnih izbora u Vrgorcu, 5. lipnja, izabrano je Gradsko vijeće od 15 članova, u kojem je najviše vijećnika osvojio NLM – šest, HDZ je osvojio četiri vijećnika, po jednog vijećnika u vijeću imaju HSP AS i HSS, a koalicija SDP-HNS tri vijećnika. >> Izbor gradonačelnika u Vrgorcu: Nezavisni Ante Pranić pobijedio HDZ-ovu kandidatkinju 