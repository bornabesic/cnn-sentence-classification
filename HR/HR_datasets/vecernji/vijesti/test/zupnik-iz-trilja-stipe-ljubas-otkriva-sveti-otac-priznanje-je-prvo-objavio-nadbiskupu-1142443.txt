Sveti Otac Ivan Pavao II. na privatnoj audijenciji na koju je pozvao splitsko-makarskog nadbiskupa Antu Jurića i pomoćnog biskupa Petra Šolića povijesnog dana 13. siječnja 1992. godine točno u podne osobno ih je izvijestio da Sveta Stolica priznaje samostalnu i suverenu Republiku Hrvatsku! Dva dana poslije Hrvatsku su priznale i ostale vodeće zemlje svijeta. Jedini je živi svjedok povijesnog susreta s papom prije 25 godina don Stipe Ljubas, danas triljski župnik, a u ono vrijeme tajnik biskupa Jurića. – Ivan Pavao II. na privatnu audijenciju 13. siječnja 1992. godine pozvao je nadbiskupa Antu Jurića i njegova pomoćnog biskupa Petra Šolića, koji je zaređen samo nekoliko dana prije. Susret je zakazao točno u podne, što nije nevažno jer u podne se u Vatikanu objavljuju najvažnije stvari. Došao sam kao pratnja i, dok je taj susret trajao, oko pola sata, bio sam u čekaonici. Kada su njih dvojica biskupa izašla od Svetog Oca, na licima im se ocrtavala radost, a suze radosnice tekle su im niz obraze. Na audijenciji papa im je priopćio: “Sveta Stolica sada priznaje vašu državu Hrvatsku!” Taj dan, da je čovjek mogao umrijeti, umro bi sretan! – prisjeća se don Stipe Ljubas velikog događaja. Naglašava da je Ivan Pavao II. priznao Hrvatsku vođen očinskom skrbi i suosjećanjem za patnje kroz koje je prolazio hrvatski narod. Za taj čin bila je potrebna velika odvažnost, kaže, s obzirom na diplomatsku tradiciju Svete Stolice koja se nikad u povijesti nije žurila priznati neku državu prije ostalih. Zašto je upravo toj dvojici biskupa Sveti Otac učinio čast i osobno im priopćio odluku o priznanju, teško je odgovoriti, kaže don Stipe Ljubas. – To povezujem s tim što je Splitsko-makarska nadbiskupija kolijevka kršćanstva i hrvatstva. Zato je papa i došao u Split. S nadbiskupom Jurićem imao je poseban odnos. A to što je on osobno splitsko-makarskom nadbiskupu i njegovu pomoćniku priopćio da priznaje hrvatsku državu, još je jedan papin dar Splitskoj biskupiji – drži don Stipe Ljubas. Po njemu, dan kada bismo trebali obilježavati hrvatsko priznanje je 13. siječnja jer, da Sveta Stolica tada nije priznala Hrvatsku, pitanje je bismo li 15. siječnja imali što slaviti, odnosno bi li to učinile i bi li taj primjer slijedile sve ostale države. >> Borba protiv velikosrpske propagande traje i danas 