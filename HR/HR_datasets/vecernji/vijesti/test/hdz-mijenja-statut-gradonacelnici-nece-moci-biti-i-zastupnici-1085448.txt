Osim što je Tomislav Karamarko na Klubu zastupnika jučer ultimativno tražio disciplinu i da se nikad više ne smije ponoviti da zbog zastupnika HDZ-a nema kvoruma u Saboru, čuli su se i prigovori HDZ-ovih zastupnika na aktualno (ne)funkcioniranje vlasti. Podržavali bivšu vlast Sudionici sastanka Kluba prepričavaju kako je posebno oštar bio Darko Milinović koji je jasno rekao da članovi HDZ-a na terenu nemaju osjećaj da je HDZ na vlasti, što se manifestira kroz kadroviranje na lokalnoj razini, i da će se to uvelike odraziti na lokalne izbore koji su za godinu dana. Naši izvori kažu da je prozvao Most da je za v. d. ustanove Plitvička jezera postavio čovjeka koji je “ljeviji od SDP-a” zbog čega HDZ-ovci na terenu protestiraju jer u situaciji kada je HDZ tobože na vlasti na čelne pozicije dolaze ljudi koji su “protekle četiri godine podržavali politiku bivše vlasti”, odnosno koji su povezani s HNS-om i SDP-om. Zbog toga i Milinović kao šef županijskog HDZ-a u Lici ima problema jer su ljudi ne terenu nezadovoljni. Istaknuo je, doznajemo od naših sugovornika, i primjer HEP-a u čijim je ispostavama na lokalnoj razini u vrijeme tehničke Vlade zaposleno 40-ak ljudi povezanih s HNS-om i SDP-om. Budući da nacionalna uprava HEP-a još nije promijenjena, kao nijednog javnog poduzeća jer još nisu izabrani novi nadzorni odbori ni raspisani natječaji za nove uprave (a navodno bi natječaji trebali krenuti za 15-20 dana) stare uprave i dalje kadroviraju. A HDZ-ovci se žale da su nove uprave još gore od starih. Budući da su HDZ i Domoljubna koalicija imali problema s kvorumom zadnja tri petka, a i da su HDZ-ovi zastupnici nagomilali po više funkcija, na stranačkim izborima 28. svibnja mijenjat će se Statut HDZ-a kojim će se spriječiti inflacija funkcija. Tako se predlaže da od ovih lokalnih izbora HDZ-ovci više ne mogu istovremeno biti i saborski zastupnici i gradonačelnici, zamjenici gradonačelnika ili općinski načelnici i zamjenici općinskih načelnika. Dakle, HDZ-ovi gradonačelnici koji su sada ujedno i zastupnici u Saboru morat će se opredijeliti žele li ostati zastupnici ili žele biti gradonačelnici. To je najzvučnija promjena koja bi mogla izazvati nezadovoljstva u stranci, ali glavni tajnik Milijan Brkić već je poručio da će se HDZ-ovci morati odlučiti na kojoj stolici žele sjediti i da ne glume “supermene”. U skladu s tim da nema više gomilanja funkcija jest i to da izmjene Stauta predviđaju i zabranu dualizma funkcija kada je riječ o lokalnim organizacijama. Dakle, više se neće moći istovremeno biti, primjerice, šef gradske i županijske organizacije. Oni koji imaju takav dualizam, nakon izmjena Stauta, doznajemo u HDZ-u, morat će se odlučiti za jednu funkciju, a na drugoj podnijeti ostavku. Jedan član jedan glas Statut, kažu naši izvori, predviđa da se iz postojeće većine, primjerice gradskog ili županijskog HDZ-a, izabere novi predsjednik, dakle neće biti novih izbornih skupština. Tako izabrani novi šef neće biti v.d. nego - predsjednik. U Statut će se ugraditi i to da na lokalnoj razini šefovi HDZ-a neće to moći biti više od dva mandata zaredom, s tim da im se sadašnji mandat računa kao prvi. A ubuduće će se šefovi svih lokalnih organizacija, kao i predsjednik stranke, birati po načelu jedan član – jedan glas. 