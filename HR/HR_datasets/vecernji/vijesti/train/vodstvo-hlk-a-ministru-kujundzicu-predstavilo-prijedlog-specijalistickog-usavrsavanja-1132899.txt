Hrvatska liječnička komora pripremila je cjelovit koncept specijalističkog usavršavanja doktora medicine, što je i predstavila ministru zdravstva Milanu Kujundžiću. HLK predlaže tzv. nacionalne specijalizacije: Poslije stjecanja statusa specijaliste, specijalist bi bio obavezan raditi u javnozdravstvenom sustavu onoliko vremena koliko mu je trajalo specijalističko usavršavanje. Uz koncept, ministru zdrastva predana je i peticija kojom 3300 hrvatskih liječnika izražava potporu novom prijedlogu. Priopćenje prenosimo u cijelosti. "Vodstvo Hrvatske liječničke komore (HLK) na čelu s dr.sc. Trpimirom Golužom predstavilo je ministru zdravstva prof. dr. Milanu Kujundžiću i njegovim najbližim suradnicima prijedlog Cjelovitog koncepta specijalističkog usavršavanja doktora medicine koji je pripremila Liječnička komora. Vodstvo Komore na današnjem je sastanku održanom u Ministarstvu zdravstva, predalo ministru i peticiju kojom je 3300 hrvatskih liječnika izrazilo podršku Komorinom prijedlogu specijalističkog usavršavanja. “Naš prijedlog Cjelovitog koncepta unaprjeđenja specijalističkog usavršavanja temelji se na nacionalnom raspisivanju i upravljanju specijalističkim usavršavanjem u krajnje transparentnom I kontroliranom procesu. Koncept potiče izvrsnosti u svim fazama specijalizacije: raspisivanju, dodjeljivanju, provođenju i konačnoj evaluaciji” naglasio je predsjednik HLK, dr.sc. Goluža. HLK predlaže uvođenje tzv. nacionalnih specijalizacija tijekom kojih bi liječnik specijalizirao za Republiku Hrvatsku, koja bi iz zasebnog fonda financirala specijalističko usavršavanje doktora medicine. Poslije stjecanja statusa specijaliste, specijalist bi bio obavezan raditi u javnozdravstvenom sustavu onoliko vremena koliko mu je trajalo specijalističko usavršavanje, pri čemu bi specijalist imao mogućnost slobode dogovora s ustanovom koja ima potrebu za njegovom specijalizacijom. Specijalizacije bi se raspisivale, istovremeno - jednom godišnje, a ispiti bi bili usklađeni s preporukama Europske unije. HLK predlaže unaprjeđenje mentorskog sustava vođenja specijalizacija te uvođenje registra specijalizacija, specijalizanata i mentora. Vodstvo Komore, u kojem su uz predsjednika još bili i dopredsjednici dr.sc. Krešimir Luetić i prim.dr Ante-Zvonimir Golem te predsjednik Povjerenstva za medicinsku izobrazbu liječnika dr. Ivan Lerotić, istaknulo je kako bi predloženi Koncept mogao predstavljati, ne samo prvi korak u rješavanju aktualne krize već i preventivni mehanizam u zadržavanju mladih liječnika u Hrvatskoj. „Držimo da bi implementacija našeg Koncepta jamčila da će mladi specijalisti tijekom specijalizacije usvojiti sva potrebna znanja i vještine te da će biti stručno kompetentni i društveno uvažavani.” istaknuo je dr.sc. K. Luetić. Komora se zalaže, a i ubuduće će se zalagati, za cjelovito sagledavanje i rješavanje problema u zdravstvenom sustavu pri čemu će promicati uvažavanje uloge i značaja mladih liječnika i stvaranje poticajnih radnih uvjeta koji će im omogućiti ostvarivanje profesionalnih ambicija te ih stimulativnim mjerama zadržati u hrvatskom zdravstvu. Hrvatska liječnička komora drži da je nezadovoljstvo mladih liječnika, predloženim najnovijim izmjenama Pravilnika o specijalizacijama, opravdano. Predložene izmjene ne rješavaju bit problema specijalističkog usavršavanja već su samo usmjerene na penalizaciju mladih liječnika što se do sada nije pokazalo učinkovitim sredstvom za zadržavanje liječnika u javnom zdravstvenom sustavu. Vodstvo HLK dolaskom na prosvjedni skup mladih liječnika, koji će se održati u subotu 3. prosinca 2016. ispred zgrade Ministarstva zdravstva, javno će izraziti potporu njihovim zahtjevima." >> Liječnicima koji su do posljednjeg trenutka obrane Vukovara liječili bolesne i ranjene dodijeljene medalje časti 