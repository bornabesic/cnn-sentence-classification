Ministarstvo unutarnjih poslova (MUP) u petak je neistinama i insinuacijama nazvalo tvrdnje Human Rights Watcha (HRW) koji je objavio da hrvatska policija tjera tražitelje azila natrag u Srbiju, a u nekim slučajevima primjenjuje i silu i ne daje im priliku da zatraže zaštitu. Tekst je sastavljen na temelju razgovora s desetoro državljana Afganistana, što nije relevantno s obzirom na to da je u 2016. registrirano 2235 tražitelja međunarodne zaštite. Usporedbe radi, godinu prije toga registrirano je 211 tražitelja, što je povećanje od 959 posto u odnosu na prethodnu godinu. Nadalje, do kraja 2016. odobrena je zaštita za 273 osobe (186 azil, 87 supsidijarna zaštita), od toga u 2016. za 99 osoba (83 azil, 16 supsidijarna zaštita), izvijestio je MUP. "Naglašavamo da se sigurnosni izazovi koji proizlaze iz problematike migranata odnose i na problem različitih kriminalnih radnji poput krijumčarenja ljudima, na što Ministarstvo unutarnjih poslova mora adekvatno reagirati. Također, postupanja policije na granici prema migrantima ne možemo nazvati krizom već se radi o redovnom postupanju policije, iz svega toga se može zaključiti da je Republika Hrvatska humana i sigurna zemlja", stoji u priopćenju objavljenom na MUP-ovoj internetskoj stranici. MUP ističe i da je policija na svako nasilje prema tražiteljima međunarodne zaštite reagirala u što bržem mogućem roku. "Dokaz tome je dovršeno kriminalističko istraživanje u Policijskoj upravi zagrebačkoj nad dvojicom muškaraca zbog sumnje da su počinili kazneno djelo nasilničkog ponašanja nad libijskim i sirijskim državljaninom 31. prosinca 2016. godine, dok je kaznena prijava podnesena nadležnom državnom odvjetništvu. Napominjemo da je Republika Hrvatska zemlja kandidat za prijem među države članice schengenskog prostora te Ministarstvo unutarnjih poslova poduzima intenzivne pripreme za schengensku evaluaciju. Tako osim usklađivanja nacionalnog zakonodavstva sa schengenskom pravnom stečevinom, organizira se, samostalno i s drugim tijelima i organizacijama (npr. UNHCR), provođenje redovitih edukacija policijskih službenika na temu pristupa sustavu međunarodne zaštite i zaštite temeljnih ljudskih prava. Isto tako, u studenom 2016. godine, predstavnici Ureda pučke pravobraniteljice više puta su posjetili hrvatsku graničnu policiju na granici sa Srbijom i prema našim dosadašnjim saznanjima tijekom posjeta nisu utvrđene bilo kakve značajnije nepravilnosti", navode u MUP-u. >> ‘Volim učiti i bit ću liječnik. Ostat ću raditi u Hrvatskoj’ 