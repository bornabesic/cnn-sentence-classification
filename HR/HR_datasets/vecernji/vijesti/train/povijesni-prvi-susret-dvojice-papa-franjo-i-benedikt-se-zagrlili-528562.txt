Dvojica papa, Franjo i Benedikt XVI., zagrlili su se i zatim zajedno molili u kapeli papinske palače u Castelgandolfu. Jedinstveni trenutak u povijesti bio je današnji susret dvojice papa: Franje i njegova prethodnika Benedikta XVI. u papinskom ljetnikovcu u Castelgandolfu pokraj Rima. Papa Franjo u bijelom helikopteru stigao je iz Vatikana na heliodrom u Castelgandolfu gdje ga je dočekao Benedikt XVI. - Poslije leta od 20 minuta helikopter sa Svetim Ocem Franjom sletio je na heliodrom papinskih vila u Castelgandolfu gdje ga je dočekao Papa u mirovini Benedikt XVI. - priopćio je ured za tisak Svete Stolice. Na dočeku su bili i biskup mjesta Albano (pod koje spada Castelgandolfo) mons. Marcello Semeraro i direktor papinskih vila Saverio Petrillo. - Njih dvojica su se zagrilili i snažno stisnuli na heliodromu - kazao je šef ureda za tisak Svete Stolice otac Federico Lombardi. Molili za istom klupom Zatim su Papa i Papa u mirovini zajedno automobilom otišli u apostolsku palaču. Helikopter s papom Franjom poletio je iz Vatikana prema Castelgandolfu u 12,05 sati. Obojica su bili odjeveni u bijele mantije. Po dolasku u papinsku palaču Franjo i Benedikt XVI. otišlu su moliti u kapelicu. Benedikt XVI. je htio da se Franjo klekne na počasno mjesto. Franjo je to odbio kazavši: „Braća smo“. Dvojica papa su molili za istom klupom. Klečali su jedan pored drugoga. Zatim su u privatnoj biblioteci razgovarali u četiri oka oko 45 minuta. Razgovarali su na talijanskom jeziku. Pretpostavlja se da su Bergoglio i Ratzinger razgovarali i o Vatileaksua, odnosno istrazi o curenju informacija izvan vatikanskih zidina, a o čemu je istragu zatražio Benedikt XVI. Trojica kardinala istražne komisije (Julian Herranz, Josef Tomko i Salvatore De Giorgi) predala su oko 300 stranica dossiera Benediktu XVI. koji ga je u nasljedstvo ostavio Franji. Nakon razgovora zajedno su ručali, a onda se u poslijepodnevnim satim Franjo vratio u Vatikan, a Benedikt XVI. je ostao u Castelgandolfu. Na trgu Liberta ispred papinske palače u Castelgandolfu okupili su se vjernici, te novinari iz cijeloga svijeta koji su izvan zidina papinske palače „pratili“ povijesni susret, ili kako su ga neki nazvali medijski „big bang“. Diktatura relativizma - Ne znamo kakav protokol primijeniti za taj događaj bez premca - iskreno su priznali u Vatikanu. Važnu ulogu u susretu dvijece papa imao je mons. Georg Gaenswein, koji je suradnikom obojice. Osobnim je tajnikom Benedikta XVI., a istodobno je šefom Papinskod doma pa je bio uz Franju tijekom proteklih deset dana pontifikata Bergoglija. Ratzinger i Bergoglio su bili glavni suparnici za vrijeme konklave 2005., koja se opredijelila za Nijemca. U proteklih deset dana papa Franjo je više puta u svojim govorima spomenuo svoga prethodnika Benedikta XVI. počevši od dana kada je bio izabran za papu, 13. ožujka, kada je s pročelja bazilike sv. Petra pozvao više od 100.000 prisutnih vjernika da mole kako bi Gospodin blagoslovio, a Gospa čuvala Rimskog bisklupa u mirovini. Franjo, čim je izabran za novog Rimskog biskupa, telefonirao je Benediktu XVI. u Castelgandolfo i najavio svoj dolazak njemu u posijet. Tijekom susreta s novinarim prije točno tjedan dana (16. ožujka), Franjo je kazao kako je u proteklim događajima glavnu ulogu imao Sveti Duh, koji je „nadahnuo Benedikta XVI. u donošenju odluke za dobrobit Crkve, te u usmjeravanju u molitvi i izboru koji su učinili kardinali“ u konklavi u Sikstinskoj kapeli. Franjo je u Benediktu XVI. govorio i kada je primio kardinale, kao i u homiliji tijekom svete mise njegova početka službe kao Rimskog biskupa. Govoreći veleposlanicima akreditiranima pri Svetoj Stolici, Franjo je podsjetio kako je Benedikt XVI. kritizirao „diktaturu relativizma“. Ta diktatura „ostavlja svakome da bude mjerilo samome sebi i stavlja u opasnost suživot među ljudima“, objasnio je Franjo u govoru veleposlanicima 22. ožujka. >> Papa Franjo: Pozivam na gradnju mostova mira dijalogom Ikona "Gospe poniznosti" Papa Franjo je Papi u mirovini poklonio ikonu "Gospe poniznosti“. - Pomislio sam na Vas i na toliko primjera poniznosti vašeg pontifikata - kazao je Franjo poklanjajući ikonu Benediktu XVI. kojeg je taj dar ganuo. Tijekom razgovora Benedikt XVI. je ponovio Franji svoju odanost. Franjo je Papi u mirovini zahvalio na svemu što je učinio tijekom svoga pontifikata. "Franjo je prijatelj" Mještani su uoči Franjina dolaska postavili transparente ispred palače, žele upoznati novog papu. - Franjo je prijatelj. Došao je ovdje u Italiju i svi ga volimo - rekao je hodočasnik Giuseppe Antonio Perazo. - Ovo je svakako povijesni susret. To je prekrasno, jer on je divan papa - rekla je mještanka Roberta Marini. Mnogi su dirnuti novim, znatno skromnijim nastupom pape Franje, njegovim zalaganjem za siromašne... - On je papa koji je vrlo blizak narodu. Vrlo je skroman i velikodušan - rekla je časna sestra Jacinta iz Indonezije. (ba/VLM) 