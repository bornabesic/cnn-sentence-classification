USKOK je pokrenuo istragu nakon što je u medije dospjela snimka na kojoj direktor HEP-Toplinarstva Ivica Martinek, koji je danas podnio ostavku, od svog podređenog Marija Marjanovića traži zapošljavanje “nećaka predsjednika uprave HEP-a Perice Jukića” iako je prednost za radno mjesto električara imao kandidat sa statusom hrvatskog branitelja, potvrdio je danas glavni državni odvjetnik Dinko Cvitan. Najprije nisu negirali srodstvo Martinek, osim što je podnio ostavku, upravi HEP-a poslao je službeno očitovanje u kojem se, tvrde u HEP-u, navodno ispričao što se samoinicijatvino pozvao na šefa uprave Jukića i tvrdio da je Jukić tražio da zaposli “njegova nećaka”. Perica Jukić je za Večernji list ustvrdio da osobu, za koju je Martinek tražio zapošljavanje pozivajući se na njegovu naredbu, ne poznaje. – On nije moj nećak, čovjeka niti sam ikada vidio niti čuo. Šokiralo me što me se povezuje s njim. Nisam imao nikakav utjecaj na izbor kandidata u HEP-Toplinarstvu. I sam sam hrvatski branitelj i sigurno ne bih tražio izigravanje zakona da se ne zaposli branitelja. Ne mogu vam ništa više reći, osim da nisam odgovoran za nastalu situaciju – rekao nam je Jukić koji ne kani podnijeti ostavku na mjesto predsjednika uprave. Jučer, kada smo pripremali objavu teksta o pokušaju nezakonitog zapošljavanja u HEP-u, u službenom upitu upravi HEP-a pitali smo je li Jukić tražio zapošljavanje svog nećaka, međutim ni HEP ni Jukić nisu odgovorili da dotična osoba nije Jukićev nećak i da je Jukić nikada nije ni vidio. Također, HEP je jučer odgovorio da natječaj za zapošljavanje električara u Sisku još nije gotov, a danas ujutro poslali su priopćenje u kojem kažu da je baš u četvrtak povjerenstvo odabralo za radno mjesto električara kandidata koji ima status hrvatskog branitelja. Što se dogodilo? Mario Marjanović, nadležni direktor Pogona posebne toplane i član povjerenstva za izbor kandidata, 7. prosinca snimio je Martineka kako od njega traži da zaposli “Jukićeva nećaka i kako neće potpisati zapošljavanje nijednog drugog kandidata nego će u suprotnom poništiti natječaj”, a samo dan kasnije, 8. prosinca, pred kraj radnog vremena Martinek je, tvrdi Marjanović, pozvao članove povjerenstva da donesu odluku prema zakonu i zaposle hrvatskog branitelja. Marjanović nije član nijedne stranke, a danas nam je na naše pitanje odgovorio da, ako bi mu bila ponuđena bolja pozicija u HEP-u, nikada je ne bi prihvatio jer bi to bacilo sumnju na sve što je napravio iz moralnih razloga. – Kada su shvatili da snimka izlazi u javnost, tražili su zapošljavanje kandidata koji je odmah trebao proći kako bi ispuhali priču. Bio sam na terenu pa sam zapisnik potpisao danas – rekao nam je Marjanović. Slijedi podjela funkcija Kada je uprava HEP-a dobila zapisnik, danas je priopćila da je zaposlen hrvatski branitelj. Zbog skandalozne snimke reagirao je i ministar državne imovine Goran Marić. – Ako se te informacije pokažu točnima, bit će to evidentno najgori slučaj postupanja i prakse u jednom trgovačkom društvu i jednom od najbitnijih gospodarskih sustava u Hrvatskoj. Ljudi koji na takav način razumijevaju svoje uloge pokazuju da nisu dorasli za povjerene dužnosti, a ovaj slučaj pokazuje i više od toga – rekao nam je Marić. Kakve će biti posljedice Marić nije htio otkriti. No neslužbeno se doznaje da bi upravo zbog ove afere HEP mogao biti jedno od prvih poduzeća u kojima će doći do smjena u upravi. Prve smjene na temelju uredbe po kojoj će se nove privremene uprave birati bez javnog natječaja mogu se očekivati možda već sljedećeg tjedna. Plan je bio da se prvo riješe “gorući slučajevi”, odnosno društva koja ne mogu funkcionirati zbog isteka mandata uprava i nadzornih odbora, no nakon skandala sa zapošljavanjem tu se sad svrstao i HEP, kaže izvor u Vladi koji je želio ostati neimenovan. Potvrđuje da se između HDZ-a i Mosta vode pregovori o podjeli funkcija u državnim tvrtkama. Formula po kojoj su do sada dijelili funkcije, a po kojoj je HDZ-u pripalo 80, a Mostu 20 posto funkcija, ovoga se puta neće moći primijeniti jer sve tvrtke nemaju jednaku težinu. OVDJE POSLUŠAJTE SNIMKU PRVOG DIJELA RAZGOVORA MARJANOVIĆA I MARTINEKA OVDJE POSLUŠAJTE SNIMKU DRUGOG DIJELA RAZGOVORA MARJANOVIĆA I MARTINEKA >> Vrdoljak aferu u HEP-u 'povezao' s Mostom: Jukić je valjda pomislio da može i on, ako može Božo Petrov Perica Jukić je u upravi HEP-a dvije godine, dakle iz mandata Kukuriku Vlade, a kadar je bivšeg HNS-ova ministra gospodarstva Ivana Vrdoljaka. Slučaj zapošljavanja u HEP-u potaknuo je jučer žestoku raspravu u Saboru nakon što je mostovac Maro Kristić nabrojio niz imena HNS-ovih članova za koje tvrdi da su isključivo po stranačkom ključu zaposleni u državnim i gradskim tvrtkama. To je raspalilo Vrdoljaka koji je uzrujano poručio da su zadnji put fašisti tako prebrojavali ljude. Iako je Most opalio po HNS-u koji slovi za jednu od stranaka najsklonijih klijentelizmu, zanimljivo je da se i Most sve češće ponaša poput “starih” stranaka. Tako je njegova članica Gordana Brcković, pomoćnica ministra u Ministarstvu gospodarstva, samo pet dana od formiranja Vlade, dakle 24. listopada, od Povjerenstva za sprječavanje sukoba interesa zatražila mišljenje može li s pozicije pomoćnice ministra u tom ministarstvu prijeći na poziciju direktorice u HEP-Toplinarstvu. Odnosno, bi li bila u sukobu interesa, na što joj je Povjerenstvo dalo zeleno svjetlo. To znači da je ta mostovka samo pet dana od formiranja Vlade već upikirala mjesto u HEP-Toplinarstvu, što znači da je Most već tada počeo dijeliti pozicije u javnim poduzećima. Brcković još nije prešla u HEP, a budući da je Most izgubio Ministarstvo gospodarstva očito joj pozicija u HEP-u treba jer bi mogla izgubiti mjesto pomoćnice ministra.      