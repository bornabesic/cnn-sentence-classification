Četvrti put u povijesti prošloga vikenda Sinjska alka trčana je izvan Sinja. Poslije Splita, Zagreba i Beograda alka je trčana u Vukovaru i to u čast braniteljima kao zahvalnost za stvaranje neovisne Hrvatske. Ovaj povijesni događaj za Vukovar okupio je cijeli državni vrh, gotovo cijelu Vladu RH, a u svečanoj loži na tribinama bila je i predsjednica RH Kolinda Grabar Kitarović. Montažne tribine u Županijskoj ulici, gdje je napravljeno trkalište bile su prepune gledatelja iz cijele Hrvatske koji su željeli biti dio ovoga povijesnoga događaja. Ostat će zapisano kako je slavodobitnik Svečane Sinjske alke Ante Zorica kojemu je ovo četvrta pobjeda na alci. - Ova pobjeda mi je najdraža do sada jer za pobjedu u Sinju ću imati još prilika ali alka u Vukovaru se trči samo sada, rekao je Zorica. Gradonačelnik Vukovara Ivan Penava u svojim izjavama o održavanju Svečane Sinjske alke rekao je kako se o tome govori već 20-ak godina te da je ta ideja konačno sada i realizirana. Međutim, prošli gradonačelnik Vukovara Željko Sabo podsjeća kako je prvu konkretnu inicijativu pokrenuo on i to 3. veljače 2011. godine u Vukovaru na sastanku s gradonačelnicima Sinja, Trogira i Šibenika.    - Potpisali smo i Povelju o prijateljstvu, a tom prilikom sam tadašnjem gradonačelniku Sinja i mome prijatelju Ivici Glavanu predložio održavanje Svečane Sinjske alke u Vukovaru. S ovime ne želim negirati da je možda i ranije bilo nekih razgovora na tu temu ali ovo je bila prva službena inicijativa i odatle je sve krenulo, rekao je Sabo. Kaže i kako je na tu temu razgovarao i s alkarskim vojvodom, čelnicima Alkarskog društva… Trebalo je šest godina kako bi ta inicijativa bila realizirana.    - Rečeno mi je tada kako je održavanje alke jako skupo i da država mora stati iza toga projekta. Bitno je bilo da održavanje Svečane Sinjske alke uđe u program Alkarskog društva i da je alka održana u Vukovaru. Presretan sam jer je ostvarena želja moga velikog prijatelja Ivice Glavana koji je bio zaljubljenik u Sinj i u Vukovar. Žao mi je što ga se na alci nije nitko sjetio i što njegovo ime nije spomenuto, rekao je Sabo.    Na Svečanoj Sinjskoj alci u Vukovaru nije bila niti Marina Glavan, supruga Ivice Glavana koji je preminuo u srpnju 2015. godine. Nije gledala niti direktan prijenos na televiziji jer kako kaže sve je to previše emotivno za nju. Ipak, i danas se sjeća kako je sve započelo. - Ivica mi je govorio o ideji alke u Vukovaru. Grad Sinj je financirao obnovu ulicu Sinjske alke u Vukovaru, a održavanje same alke je trebalo da prijateljstvo dva grada izdigne na još višu razinu. Sjećam se i da je na tu temu pričao s Viteškim društvom i da ideja na početku nije bila odmah prihvaćena. Međutim, on i Željko Sabo su nastavili i dalje raditi na tome, kaže Marina Glavan.   Žao joj je što, kako joj je prenijeto, njen suprug uopće nije spomenut kao jedan od inicijatora cijeloga događaja, a niti sama nije pozvana da bude na Svečanoj Sinjskoj alci u Vukovaru. - Ivici bi sigurno bilo veoma drago da je mogao doživjeti održavanje alke u Vukovaru. Nažalost, nije. Bio je to jedan od njegovih snova za koji je živio. Zato nam je svima bilo teško i gledati alku u Vukovaru sada kada njega nema. Svakako da mi je drago da je alka održana u Vukovaru. Nadam se samo da svima koji su došli u Vukovar tom prilikom u ustima taj napaćeni grad neće biti samo po potrebi nego i da nešto konkretno učine za njega, rekla je Marina Glavan. 