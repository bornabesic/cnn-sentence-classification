Prvi nacionalni izborni sabor Mosta održava se danas u Zagrebu, a oko 400 članova trebalo bi birati novo vodstvo stranke. Uvodno se okupljenima obratio čelnik Mosta Božo Petrov koji im ne poručio kako Most danas započinje svoju slijedeću fazu. - Dok je trajala naša transformacija iz političkog anonimusa do danas, nismo se stigli baviti vlastitim ustrojem, ne zato što nam nije stalo nego smo imali druge prioritete. Jasno nam je da je ovo vrlo bitan dan i zato pozivam sve da budu konstruktivni - kazao je Petrov. Posebno se zahvalio skupini ljudi iz Metkovića, ali i svih drugih općina.  - Pitanje je koliko smo svjesni što smo uspjeli napraviti. Da nije bilo 10-ak ljudi u Metkoviću koji su bili ludo hrabri, pitanje je bismo li mogli pokazati Hrvatskoj da je moguće napraviti nešto bolje. Hvala i Nikoli Grmoji jer me zovnuo na prvu kavu. Moj savjet je - nemojte ga slušati kad vam kaže da nešto nije problem, ja sam ga poslušao pa sam danas tu - kazao je Petrov nastavljajući poimence zahvaljivati svima koji su pomogli da Most danas bude vladajuća stranka. - Hvala im svima i hvala im što su stali uz Most, a nisu za razliku od drugih političkih stranaka ništa očekivali zauzvrat. Budimo ponosni na današnji dan jer mislim da stvarno imamo zašto biti ponosni na sve ono što smo postigli. Pojavom Mosta Hrvatska je postala uređenija zemlja, no ispred nas je još puno posla i turbulentno razfoblje. Nismo zaboravili odakle smo krenuli prije četiri godine i zbog čega smo krenuli u političku borbu - kazao je Petrov te pozvao sve da se sad potrude da Most na lokalnim izborima ostvari što bolje rezultate. - Želim da se svi potrudimo i postignemo što je moguće bolje rezultate. Ne zato što će nam to osigurati slavu, sigurnost, fotelje već zato što i druge sredine vape za drugačijim političkim smjerom. Znam da svi vi živite, ne od politike, nego za politiku kako biste učinili budućnost svoje djece sretnijom i sigurnijom. Hrvatska treba Most i Most treba Hrvatsku - zaključio je Petrov. Nakon toga, Mostovci su izmijenili statut stranke bez rasprave i sad traje kandidiranje. Za sve funkcije u tijelima Mosta ukupno je pristiglo 37 valjanih kandidatura, pa se za Nadzorni odbor kandidiralo 10 Mostovaca, za Glavni odbor koji treba imati devet članova kandidiralo se 19 Mostovaca. Za političkog tajnika su se kandidirali NIkola Grmoja i Vitomir Šimić. Za potpredsjednike, a biraju se dva, kandidirali su se Ines Strenja Linić, Miroslav Šimić, Robert Podolnjak te Branimir Karačić.  Za predsjednika stranke kandidirali su se Božo Petrov te Robert Postaj.  Trenutno traje predstavljanje kandidata, nakon čega će Mostovci pristupiti elektroničkom glasovanju po principu jedan član - jedan glas. Članovima Mosta predstavili su se svi kandidati, a najduže su se predstavljali kandidati za predsjednika stranke. Robert Postaj smatra da se nitko u Mostu ne bi trebao bojati otvorenog sučeljavanja stavova. - Ja ne želim druge ciljeve Mosta, nego drugi način njihova ostvarivanja. Početkom 2015. su me kontaktirali članovi Mosta, prvo sam im dao prostor, a onda se uključio u rad na programu Mosta. Kako je uspjeh Mosta rastao, transformirao se u nacionalnu stranku, a rast obveza i dužnosti doveo je do ogromnog naprezanja - kazao je Postaj. Drži kako postojeći mehanizmi koje Most koristi nisu prikladni za upravljanje na nacionalnoj razini. Zamjera lošu komunikaciju unutar Mosta. - To je dovelo do nezadovoljstva ljudi koji su nam dali povjerenje. Sada se to pokušava riješiti u novom Statutu, ali nije dobro riješeno upravljanje Mostom. Ja nisam opterećen zahtjevnom dužnošću predsjednika Sabora i to vidim kao svoju prednost. Od vrha stranke očekujem da se članovi mogu aktivnije uključiti u odlučivanje u Mostu na svim razinama. Manje istaknute članove treba staviti u prvi plan - predlaže Postaj. Božo Petrov prisjetio se prvih dana i osnivanja Mosta kada, kaže, nitko nije ni sanjao da će Most danas biti tu gdje jeste. - Bili smo mala skupina entuzijasta s vjerom da možemo pokrenuti promjene, nije nas motivirala želja za političkim profitima i stjecanju moći. Sve je dolazilo iz altruizma i vjere da budućnost može biti bolja. i dalje želimo pomoći da Hrvatska bude predivna zemlja, prošlost nećemo i ne možemo zaboraviti, Želimo da ova država bude vladavina prava i jednakosti, gdje mladi mogu imati posao, potlačeni brigu i zaštitu. Svi mi volimo Hrvatsku više od svega i baš zato smo ovdje. ako ostanem predsjednik zalagat ću se da ostvarimo svoju viziju koju smo imali kad smo počeli, kad nismo mogli gledati pljačke, prevare, namjera mi je da Most bude stabilan politički faktor - kazao je Petrov. Sanja dan kada u Hrvatskoj neće biti korupcije, u kojoj će njegovi sinovi od svog rada moći izgraditi dom bez kredita, u kojoj će korupcija biti sramota, a pošteni rad ponos. - Borba protiv korupcije važan je kotačić u stvaranju jake države u kojoj neće biti prodaje nacionalnog blaga za nekoliko postotaka, nastavit ćemo se boriti protiv tog karcinoma, nulta stopa korupcije je jedina stopa koju možemo prihvatiti. Iako su procesi i tehnologije važan dio svake organizacije, sve se na kraju svodi na ljude i ljudskost je temelj solidarnosti. stranku čine ljudi, kao čovjek smatram da se uvijek treba pomoći čovjeku, a stranka koju čine ljudi treba pomagati ljudima. Imali smo neke propuste, ali nisu bili namjerni, nismo imali iskustva ili resursa da postupimo bolje, zato pozivam mlade da se uključe u politiku jer će se tada još brže dogoditi procesi koji će poboljšati našu zemlju - kazao je Petrov te kazao kako je ovaj izborni sabor pokazatelj da se može. - Danas smo itekako bitan politički faktor na razini države, krenimo u izazov, putovanje koje je uzbudljivo i riskantno, donijelo je dobro koje će se osjetiti u budućnosti u Hrvatskoj - zaključio je Petrov. Počelo je glasovanje, a glasovat će 285 Mostovaca koji du danas došli u Zagreb. >> Robert Postaj bit će protukandidat Petrovu za predsjednika Mosta 