U Bosni i Hercegovini ne postoje nikakva središta koja bi se mogla nazvati kampovima za obuku terorista, ustvrdili su u četvrtak ministar sigurnosti BiH Dragan Mektić i ravnatelj krovne policijske agencije u BiH Mirsad Vilić demantirajući takve tvrdnje srbijanskih medija. Beogradski list "Euroblic" objavio je u srijedu kako se u BiH identificirana najmanje dva središta koja služe za terorističku obuku radikalnih islamista. Pozivajući se na policijske izvore iz Republike Srpske, list navodi kako je riječ o u vehabijskoj zajednici u zaseoku Debeljak kod Cazina, u sjeverozapadnoj Bosni, te o središtu u selu Brezičani kod Donjeg Vakufa, u središnjem dijelu BiH. Ministar Mektić te je tvrdnje nazvao "glupostima". "Ne mogu komentirati svaku glupost", kazao je Mektić kako ga u četvrtak citira "Dnevni avaz".  Mektić je izričit u tvrdnji kako sigurnosne agencije u BiH provode sav potreban nadzor nad osobama koje se dovode u vezu s terorističkim skupinama te dodaje kako je potpuno prekinut odlazak državljana BiH na ratišta u Siriji i Iraku. "Ono što sigurno znam jest da u posljednjih godinu i pol nismo imali niti ijedan odlazak državljana BiH na strana ratišta, kao i to da smo procesuirali sve one koji su se vratili u BiH iz Sirije i Iraka", kazao je Mektić. Predsjedatelj Vijeća ministara BiH Denis Zvizdić u srijedu je iznio podatak kako se na sirijsko-iračkim ratištima trenutačno nalazi 120 državljana BiH, koji su tamo ranije otišli. Ravnatelj Ravnateljstva za koordinaciju policijskih tijela BiH Mirsad Vilić kazao je kako niti jedna policijska agencija ne raspolaže informacijama da u bilo kojem dijelu zemlje postoji kamp za terorističku obuku stranih boraca. Kada bi takvih informacija bilo, one bi odmah bile provjerene i bile bi poduzete sve potrebne mjere da se takve prijetnje sigurnosti eliminiraju, ističe on.  Do sada u BiH nije potvrđeno postojanje kampa za obuku boraca za sudjelovanje na stranim ratištima. Razmjena informacija između policijskih agencija i Obavještajno-sigurnosne agencije (OSA) na najvišoj je mogućoj razini, kao i sa zemljama u regiji i šire", kazao je Vilić.  >>Zbog straha od terora Crna Gora protjerala vehabije >>Peteročlana obitelj vehabije iz BiH poginula u Siriji u ruskom zračnom napadu 