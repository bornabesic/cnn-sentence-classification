Hrvatskoj je uspjelo osigurati da u pregovarački proces Srbije budu ugrađeni njezini zahtjevi i stoga će Hrvatska dozvoliti da se sada i pristupi definiranju mjerila za poglavlja 23 i 24 u pregovorima sa Srbijom, kazao je ministar Miro Kovač danas u Bugarskoj na marginama sastanka ministara vanjskih poslova Procesa suradnje u jugoistočnoj Europi (SEECP). - Uspjelo nam je osigurati da u pregovarački proces Srbije budu ugrađeni naši legitimni zahtjevi koji su hrvatskoj javnosti poznati: puna suradnja Srbije s Haškim sudom, puna primjena domaćih i međunarodnih obveza Srbije u zaštiti manjinskih prava, znači i prava hrvatske manjine u Srbiji, i isto tako cilj izbjegavanja konflikata pravosuđa u procesuiranju ratnih zločina - rekao je Kovač. Dodao je kako je Hrvatska dozvolila da se krene s  razgovorima o oblikovanju mjerila za otvaranje pregovaračkih poglavlja 23, koje se odnosi na pravosuđe i temeljna prava te poglavlje 24., koje se tiče pravde, slobode i sigurnosti. - Ako svi budu brzi, ako sve ovo što smo rekli bude integrirano, moguće je do kraja lipnja definirati mjerila. Ne ovisi o nama. Mi smo već u Europskoj uniji, kazao je Kovač. 