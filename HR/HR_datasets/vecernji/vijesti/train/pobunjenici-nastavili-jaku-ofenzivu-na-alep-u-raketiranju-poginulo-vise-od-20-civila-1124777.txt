Borbe i zračni udari nastavili su se u subotu u zapadnim četvrtima Alepa nakon pobunjeničke ofenzive radi prekida opsade sirijskog režima koji Washington optužuje da se koristi "glađu kao ratnim oružjem".  U jakom pobunjeničkom raketiranju zapadnih četvrti grada od petka je poginuo najmanje 21 civil, među kojima dvoje djece, izvijestio je u subotu Sirijski opservatorij za ljudska prava (SOHR). Državna agencija Sana pak javlja da je šestero civila, među kojima dijete, ranjeno u subotu u raketiranju istih četvrti. Kontrola te metropole - podijeljene na pobunjenički sektor na istoku i režimski na zapadu - presudna je za sukobljene strane kako bi mogle ojačati vlast na sjeveru Sirije kojom od 2011. bjesni građanski rat u kojemu je izginulo više od 300.000 ljudi. Da bi prekinule opsadu pod kojom istočne četvrti drži vojska predsjednika Bašara al Asada, pobunjeničke skupine su u petak počele veliku ofenzivu izvan grada, sa zapada. "Borbe se nastavljaju u zapadnim predgrađima Alepa, gdje su pobunjenici napredovali", javlja SOHR. Više od 1500 boraca iz pokrajina Alepa i Idliba napadaju četvrti koje drži vlada na 15 km dugoj bojišnici, izvijestio je u petak Opservatorij. Snage režima su usto počele "protuofenzivu kako bi vratile izgubljene položaje" u četvrti Dahijet al Asad, na jugozapadu Alepa, potisnuvši djelomično pobunjenike koji su dan ranije uspjeli ući u taj sektor. "Nastavljaju se ruski zračni udari na borbene zone i na zapadna predgrađa Alepa, ali su prekinuti na istočne četvrti", ističe SOHR. Istočnim četvrtima Alepa, gdje živi barem 250.000 stanovnika, humanitarna pomoć ne stiže od srpnja pa trpe nestašicu hrane, upozorava UN. Moskva je 18. listopada objavila da prekida zračne udare na Alep koje Zapad naziva "ratnim zločinom". Ruska vojska je, reagirajući na pobunjeničku ofenzivu, najavila nastavak zračnih udara, ali je ruski predsjednik Vladimir Putin u petak ocijenio da to "nije prikladno" te da bi bilo bolje "produljiti humanitarno primirje". Sjedinjene Države su odbile tvrdnje Moskve da je prekinula bombardiranje Alepa i optužile režim da se koristi "glađu kao ratnim oružjem" ne dopuštajući dopremu humanitarne pomoći u istočne četvrti. >> Džihadisti i pobunjenici u Alepu idu na Assada i Ruse >> Sirijski pobunjenici krenuli u ofenzivu na Alep 