Deklaraciju o dobrom društvu, politički dokument kojim predsjednik SDP-a Davor Bernardić okuplja stranke od centra do ljevice, danas će u Koprivnici potpisati pet stranaka. Uz SDP riječ je o HSS-u, HSU, Laburistima te stranci Naprijed Hrvatska, dok je HNS to odbio učiniti. – Pozdravljam okupljanje manjih stranaka na ljevici jer Hrvatskoj treba jaka socijaldemokracija, kao što joj treba i snažan građansko-liberalni centar. Na lokalnim izborima trebaju jaki kandidati i jaki programi. Bit će sve u redu – napisao je šef HNS-a Ivan Vrdoljak na profilu na Facebooku. Unatoč Vrdoljakovoj odbijenici, Bernardić se nada da će HNS potpisati Deklaraciju u idućih desetak dana. Očito drži da će im se Vrdoljak pridružiti ako SDP i HNS postignu dogovor o zajedničkom izlasku na lokalne izbore. Koji zapinje. U SDP-u inzistiraju da se potpiše strateški dogovor o suradnji SDP-a i HNS-a na razini cijele Hrvatske, u svim lokalnim jedinicama gdje je suradnja moguća. Pa i u Rijeci u kojoj HNS ide sa svojim kandidatom. U suprotnom, kažu, neće podržati Anku Mrak Taritaš u bici za Zagreb. Na Deklaraciju su primjedbi imali i u HSU. Tražili su da se iz Deklaracije izbaci rečenica da će sve stranke potpisnice nastupiti zajedno na lokalnim izborima. Jer ni HSU ni HSS ne idu na izbore u svim lokalnim sredinama sa SDP-om. Inače, sama Deklaracija skup je načela i vrijednosti za koje se potpisnice zalažu i koje planiraju promicati u budućem radu. Obvezuju se da će se zalagati za slobodu svih građana, ljudska prava, društvo jednakih mogućnosti, antifašističke temelje državnosti, jaku socijalnu državu, održivi razvoj, otvaranje novih radnih mjesta, za radnike i zaštitu radničkih obitelji, za partnerstvo sa sindikatima i poslodavcima, poboljšanje kvalitete života, učinkovitu javnu upravu i pravosuđe, provođenje cjelovite kurikularne reforme, slobodu medija... !      >> Bernardić donio iznenađujuću odluku: Evo tko će zamijeniti Milanovića u Saboru >> HDZ i dalje ima veliku prednost, SDP opet pao, MOST i Živi zid rasli 