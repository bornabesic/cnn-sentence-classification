U jednom udžbeniku glazbenog za prvi razred osnovne škole stoji vrlo zanimljivi prikaz žene i njene uloge. Radi se o udžbeniku Moja glazba 1, autorice Diane Atanasov Piljek, nakladnika Alfa. Ilustracije iz udžbenika preplavile su društvene mreže, a sudeći prema komentarima, roditelji nisu baš najbolje prihvatili ono što njihova djeca uče u školi..  Naime, u udžbeniku je prikaz dvije žene. Jedna je skromna, u dugoj suknji s pregačom oko struka i uz nju stoji opis "mamica". Drugi prikaz je plavuša u uskoj minici, bujnih grudi i štiklama uz koju stoji opis "žena". Brojni roditelji na društvenim mrežama ostavljaju fotografije ilustracije iz udžbenika. Prema komentarima, ljudi su pomalo šokirani ovakvim načinom prikaza žene. Očitovanje Ministarstva O slučaju se nakon očitovanja nakladnika, oglasilo i Ministarstvo znanosti, obrazovanja i sporta, koje sugerira da je riječ o senzacionalizmu. MZOS navodi kako je udžbenik Moja glazba 1, autorice Diane Atanasov Piljek, nakladnika Alfa, 2014. godine dobio pozitivno stručno mišljenje povjerenstva te je sad u upotrebi već treću školsku godinu, a do danas nije pristigla niti jedna primjedba na navedeni udžbenik. Ministarstvo je nakon primitka današnjeg novinarskog upita vezanog uz "sporne ilustracije" ipak uputilo zahtjev za žurnim očitovanjem nakladniku. "Nakladnik Alfa dostavio je 'sporne ilustracije' iz kojih je razvidno sljedeće: ilustracija MAJKA nalazi se na str. 9 i 50. udžbenika, dok se ilustracija ŽENE nalazi na str. 17. i 52. Dakle, te dvije ilustracije nisu ni u kakvoj korelaciji. I jedna i druga ilustracija vezane su za dvije narodne pjesme: ilustracija MAJKA za pjesmu Mlin, a ilustracija ŽENE za pjesmu U Zagrebu je kućica. MAJKA se pojavljuje u kontekstu muškaraca s pregačom koji se zove MIŠO (vjerojatno je mlinar) dok je ilustracija žene stavljena u kontekst momka kojemu ne znamo ime. To potvrđuje sadržaj na str. 50, odnosno 52." stoji u priopćenju MZOS-a. Izdavačka kuća Alfa je na upit RTL-a odbacila sve negativne komentare na ovaj slučaj tvrdeći da su ilustracije izvučene iz konteksta. "Izdavačka kuća Alfa uspješna je dugogodišnja hrvatska tvrtka s više od 40 godina iskustva. Od početka njeguje najviše standarde u izdavaštvu, posebice u udžbeničkim izdanjima. Značajna se pozornost uvijek pridaje ilustracijama i sadržaju. Stoga izdavačka kuća Alfa odbacuje sve negativne komentare na račun diskriminacije ili netolerancije bilo koje vrste. Komentari na ilustracije izvađeni su iz konteksta. Izdavačka se kuća Alfa u potpunosti ograđuje od iznesenih mišljenja i insinuacija. Naši su udžbenici uvijek u skladu s propisima Ministarstva znanosti, obrazovanja i sporta koje je i donijelo pozitivnu prosudbu o usklađenosti udžbenika Moja glazba 1 autorice Diane Atanasov Piljek za školsku godinu 2014./2015. Spomenuti se udžbenik koristi više od 10 godina. Nikada nije bilo pritužbi ni na koji njegov segment. Riječ je o dvije različite ilustracije vezane uz dvije različite pjesme koje su ilustratorici bile podloge da poetsko nadahnuće prenese u osobni doživljaj", odgovorili su. 