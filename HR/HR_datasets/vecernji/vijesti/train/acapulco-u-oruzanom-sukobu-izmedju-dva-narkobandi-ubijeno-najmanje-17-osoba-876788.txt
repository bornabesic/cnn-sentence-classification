U pucnjavi koja je sinoć odjeknula poznatim meksičkim ljetovalištem Acapulcom ubijeno je najmanje 15 članova narkobandi te dvojica vojnika. Ranjeno je još nekoliko vojnika i slučajnih prolaznika u dvosatnom oružanom sukobu između dviju narkobandi.  Pucnjava koja je započela još u subotu navečer prisilila je na evakuaciju turista iz nekoliko obližnjih hotela. Vojnici su zaprimili dojavu kako su naoružane osobe okupirale jednu kuću iz koje su na vojnike bacane granate.  Iz meksičke policije izvijestili su kako su kada su uspjeli ući u okupiranu kuću tamo zatekli četiri ranjena policajca s lisičinama na rukama te se vjeruje kako su bili držani kao taoci.  Meksički rat protiv narkokartela počeo je početkom 2006. godine dolaskom na vlast predsjednika Felipea Calderona. Calderon je na noge podigao desetke tisuća vojnika kako bi istrijebili drogu u toj državi, a s obje strane poginulo je gotovo devet tisuća osoba.  Acapulco je inače nekada bilo područje sukoba između rivala narkokartela, no posljednjih godina taj je grad lišen nasilja vezanog s narkomafijom.   (I.Vi) 