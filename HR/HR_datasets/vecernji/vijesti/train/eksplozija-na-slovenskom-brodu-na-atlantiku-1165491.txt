Na brodu Tamar, koji je u vlasništvu slovenskog brodara Splošna plovba, a koji je registriran na Marshallovim otocima, u ponedjeljak je došlo do eksplozije i požara, pri čemu su život izgubila dva člana posade, dok su dvojica zadobila teške opekline i prebačena su u bolnicu u SAD-u. "Potvrđujemo da su umrla dva člana posade, a dva su ozlijeđena", kazao je u utorak direktor Splošne plovbe Egon Bandelj. Do nesreće na brodu koji prevozi ugljen iz američkog Baltimorea prema Azorskim otocima došlo je u Atlantskom oceanu, oko 2000 kilometara od Cape Coda, u ponedjeljak ujutro po lokalnom vremenu. Uzroci eksplozije i požara u prednjem tovarnom prostoru 190 metara dugačkog broda, specijaliziranog za prijevoz ugljena, još se utvrđuju, a zbog incidenta i unesrećenih intervenirale su američke spasilačke službe i obalna straža. Brod ima mješovitu međunarodnu posadu, među njima i tri slovenska državljanina, od kojih nijedan nije smrtno stradao, potvrdila je uprava Splošne plovbe. Strojarnica i vitalni dijelovi broda nisu oštećeni, pa brod, čija je konačna destinacija luka u Indiji, nastavlja plovidbu, navode u utorak slovenski mediji. Kako prenose, Tamar je sagrađen je prije 7 godina u Kini i jedan je od najmodernijih teretnih brodova te vrste. Dužina mu je 190, a širina 32 metra i ima nosivost od  57.000 tona. >> Ovo je trenutak kada se trajekt zabio u obalu poznatog ljetovališta >> Nesreća na gradilištu: Trojica radnika ozlijeđena nakon pada sa 6 metara 