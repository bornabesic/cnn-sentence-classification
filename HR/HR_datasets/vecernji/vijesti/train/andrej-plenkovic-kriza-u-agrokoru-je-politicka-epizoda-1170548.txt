Premijer i predsjednik HDZ-a Andrej Plenković u Šibeniku je podržao kandidate za šibenskog gradonačelnika i šibensko-kninskog župana, Željka Burića i Gorana Pauka, krizu u Agrokoru nazvao je političkom epizodom, a građanima je poručio da u velikom komunikacijskom šumu moraju znati razabirati dobro od lošeg, istinu od neistine i tko je za što u Hrvatskoj zadužen. Plenković je kazao kako u slučaju Agrokor krivce treba tražiti u vlasniku, upravi i upravama različitih kompanija toga društva. Pojasnio je kako je hrvatskom gospodarstvu i financijskom sustavu prijetio svojevrsni plimni val ili tsunami koji bi na gospodarstvo i financijski sustav imao razarajući efekt, a koji bi ugrozio radna mjesta svih ljudi zaposlenih u toj kompaniji ili u onima koje su na nju vezane. Ponovio je da stečaj Agrokora HDZ-ovoj Vladi nije bio opcija, baš kao ni nacionalizacija. Oporba je odabrala biti protiv "Stoga smo, u tišini, staloženo i bez kreiranja negativnih vibracija i kreiranja panike, radili na izvanrednom lijeku za izvanrednu situaciju, na Zakonu o izvanrednoj upravi u trgovačkim društvima od strateškog značaja. Našli smo put koji je u skladu s Ustavom, zakonom i komparativnom praksom u europskim zemljama, a koji je omogućio komparativno upravljanje krizom", rekao je premijer. Istaknuo je žaljenje što hrvatske stranke oporbe, iako su ih upoznali s konturama zakona prije nego što je išao u Vladu i Sabor, nisu prepoznale osjećaj političke i društvene odgovornosti. Oni su odabrali biti protiv, kazao je Plenković, iako nisu dali nikakav alternativni prijedlog koji bi bio bolji, pravilniji, korisniji.  Plenković je građane pozvao da 21. svibnja biraju ozbiljne stranke, da povjerenje daju HDZ-u i partnerima jer je riječ o čestitoj opciji koja radi za boljitak sredinama u kojima djeluje. Plenković: Most je izabrao SDP  Prisjetio se i bivših političkih partnera, Mosta, koji je s HDZ-om bio u Vladi, te istaknuo kako je cijelo vrijeme pokušavao s njima imati politiku jedne vlade, a ne dvije vlade u jednom. No, podvukao je, kad su došli u situaciju kad su morali birati jesu li u oporbi, ili sa svojim partnerom u vladi, Most je između HDZ-a i SDP-a birao SDP. Birače je pozvao da to ne zaborave na izborima 21. svibnja. U Šibeniku i Šibensko-kninskoj županiji prognozirao je pobjedu HDZ-a.  "Lokalni izbori odvijaju se u vrijeme kad na nacionalnoj razini imamo zanimljivu situaciju. Kampanja je prepuna informacija koje nisu provjerene i koje su lažne. Bitno je slijedeće, a to je da je vlada koju predvodi HDZ odgovorna", rekao je te pozvao Šibenčane da izađu na izbore i da zajednički proslave veličanstvenu pobjedu HDZ-a u županiji i Šibeniku.  Predsjednik Županijske organizacije HDZ-a Nediljko Dujić rekao je da  malo tko ima program poput HDZ-ovog za što su potrebni stručni ljudi koji znaju svoj posao. Njegova stranka ih ima, smatra Dujić, i to je, prema njegovim riječima, prava snaga. Pauk: Vrijeme krize za Šibensko-kninsku županiju je prošlo  Župan šibensko-kninski u utrci za novi mandat Goran Pauk podsjetio je kako je danas 20 godina županije i glavni skup stranke ove godine.  Župan Pauk podsjetio je kako se dva puta oprostio od Sabora, ostao bez saborske mirovine, a treći put se zahvalio i nije se ni kandidirao te kako to govori o činjenici kako su mu interesi stanovnika i županije bili iznad svega.  Šibensko-kninska županija najviše je stradala od svih jadranskih u Domovinskom ratu, kazao je Pauk, navodeći kako, međutim, njezin rast više nitko ne može zaustaviti, te kako je vrijeme krize i problema prošlo. Kandidat za gradonačelnika Šibenika Željko Burić, s druge strane, nije želio pričati o Šibeniku kakav danas jest jer sve je to vidljivo i opipljivo, a ne magla i iluzija.  "Šibenik je 2013. godine bio bez šansi, pust grad, bez zaposlenih, bez movinga, s problemima TEF-a, Obonjana, bez GUP-a i drugim problemima koje nitko nije riješio. Godine 2017. jedina smo politička opcija. Najbolja, najveća i najorganiziranija stranka je HDZ, a sve što ću govoriti o projektima već je u postupku realizacije. Tvrđava sv. Ivan, palača Galbiani, kampus Palacin, sustav odvodnje, TEF za koji je ministar Marić rekao da je Vladin prioritet", naglasio je Burić.  Šibenski gradonačelnik pozvao je Šibenčane da u nedjelju izađu na izbore, pokažu da su demokrati i da znaju prepoznati ljude koji ne rade samo za sebe, već za boljitak cijelog društva.  