Tko zna koliko dugo bi se predmet u kojem se traži razrješenje Josipa Vreska, člana Državnog izbornog povjerenstva, još “kiselio” negdje u Hrvatskom saboru da novinar Večernjeg lista nije pitao gdje se zagubio. Što iznenađuje jer je Vresk bio važna tema izborne kampanje. Osobito Most na njemu je pumpao svoje antikorupcijske mišiće. “Iako gospodin Vresk zbog priznanja u slučaju Hypo neupitno mora odstupiti sa svoje dužnosti, on to ne čini, a Ustavni sud štiti takvo neodgovorno ponašanje”, priopćili su iz Mosta odmah nakon izbijanja afere u kolovozu, tek što je DIP 16. kolovoza proslijedio Ustavnom sudu, jer je Hrvatski sabor bio raspušten, zahtjev HSP-a 1861 za razrješenje Vreska. Iako se ispostavilo, kako je kasnije u intervjuu za Večernji list rekao predsjednik Ustavnog suda Miroslav Šeparović, da Vresk nije mogao biti razriješen zbog navodne kaznene odgovornosti, na što smo i u Večernjem listu odmah upozorili, ako nije osuđen na zatvorsku kaznu. Ali, Ustavni sud je po službenoj dužnosti pokrenuo postupak za njegovo razrješenje jer od 18. svibnja ne dolazi na sjednice DIP-a, a nije na bolovanju, kako nam je u intervjuu obrazložio Šeparović najavivši da će spis morati proslijediti Hrvatskom saboru ako do njegova konstituiranja ne uspiju pribaviti sve potrebno za donošenje odluke. Jučer nam je i predsjednik DIP-a Branko Hrvatin potvrdio da je Vresk 18. svibnja zadnji put nazočio sjednici DSV-a. Nije otvorio bolovanje Nikola Grmoja je 16. kolovoza grmio sa svog Facebooka kako će Most biti zauvijek protiv te sramote pišući kako je u “kriminalnoj operaciji bio i ustavni sudac Davorin Mlakar (HDZ)”, što je Mlakar u Globusu zanijekao. Nakon što je 14. listopada konstituiran deveti saziv Hrvatskog sabora, predmet Vresk im je odmah proslijeđen i od tada se do našeg pitanja na njemu nije radilo. Predmet čak nije ni proslijeđen nadležnom Odboru za izbor, imenovanja i upravne poslove, koji prvo treba utvrditi postoje li razlozi za razrješenje, nakon čega odluku donosi Hrvatski sabor. Nakon što su nam u Odboru rekli da predmet nije kod njih u čudu smo odmah tražili objašnjenje od Službe za medije Hrvatskog sabora. Odgovoreno nam je “kako je saborski Odbor za izbor, imenovanja i upravne poslove tijekom jučerašnjeg dana zaprimio predmet na daljnje postupanje”. Dan nakon našeg upita, s mjesec i pol zakašnjenja. Dakako, sad bi prvi ustavni suci trebali pitati, i to s jakim argumentima, prije svega Mostove zastupnike na čelu s Božom Petrovom, tko onda, makar i nemarno, štiti neodgovorno ponašanje Josipa Vreska, Ustavni sud ili Hrvatski sabor. I kako se moglo dogoditi da taj slučaj bude zaboravljen. Što ima i svoju cijenu. Naime, članovi DIP-a koji nisu iz reda sudaca po zakonu imaju pravo na plaću i druga materijalna davanja. Vresk u mjesečnom bruto iznosu od 23.575,35 kuna, prema podacima računovodstvene službe Ureda za opće poslove Hrvatskog sabora, kako nam je odgovorio čelnik DIP-a Hrvatin, a na pitanje je li i eventualno do kada Vresk bio na bolovanju, da “član DIP-a, kao državni dužnosnik imenovan od Hrvatskog sabora, nije ‘otvorio’ bolovanje”. Zamjenik Šime Lučina Kad je u kolovozu nakon HRT-ove ekskluzivne objave Vreskova priznanja o tomu da je u tri navrata 2006./2007. od Hypa primio po 70.000 eura u gotovini radi lobiranja u HNB-u, Hrvatin je priopćio da ih je Vresk izvijestio “da zbog bolesti ne može obavljati dužnost člana DIP-a te zato ne sudjeluje u radu DIP-a”. Iako je nadležni Odbor tek zaprimio predmet, pitali smo može li ocijeniti je li predmet spreman za odlučivanje ili još treba poduzeti neke radnje, pribaviti očitovanja, dokumente ili što drugo, te može li ocijeniti hoće li to trajati koji dan, tjedan, dva ili tri. Odgovoreno nam je da predsjednik (Ante Sanader, HDZ, nap. a.) saziva sjednice i da se zasad ne zna kada će predmet biti uvršten na dnevni red. U 13-članom Odboru šestero je članova HDZ-a i jedan član Mosta, a ostali su oporbeni zastupnici. Vresk je postao član DIP-a u kvoti HSS-a, a bio je i zamjenik SDP-ova ministra unutarnjih poslova Šime Lučina. Zadnju ratu od 70.000 eura primio je na dužnosti člana DIP-a. Vresk je od svibnja “zaradio” neto oko stotinjak tisuća kuna.   >>Ustavni sud zatražio očitovanje člana DIP-a Josipa Vreska zbog navodnih isplata >>Ustavni sud i DIP kompromitirani, a svi o tome šute!? 