U povodu 50. godišnjice Hrvatske lige protiv raka, danas je u Klinici za tumore KBC-a "Sestre milosrdnice" otkrivena bista akademika Ive Padovana, osnivača Lige i utemeljitelja Klinike za tumore kao zasebne ustanove za liječenje oboljelih od raka. Ministar zdravstva Milan Kujundžić također je bio na otkrivanju biste. Najavio je da će se tijekom idućeg tjedna sastati s predstavnicima veledrogerija kako bi razmotrili probleme oko plaćanja dugova za lijekove, koji su u nekim bolnicama stari po dvije i pol godine. "Moja je obveza sastati se sa svima, a posebice s onima kojima duguje sustav zdravstva. Na žalost, dugovi postoje - dugovi prema ljekarnama, koji su prihvatljivi i nisu tako dugački, međutim, tu su dugovi bolnica, koji se kreću prema 2,5 godine", izjavio je Kujundžić. Ukupni dugovi zdravstvenog sustava iznose oko 3,5 milijarde kuna i time će se Vlada morati nositi, kazao je Kujundžić. Rekao je i kako nije najavio kažnjavanje pacijenata zbog nedolaska na zakazane termine za dijagnostičke pretrage. "Nisam nikada rekao - kažnjavanje, ali uistinu ćemo morati na neki način upozoriti pacijente da ne mogu uzimati termine a ne doći". Posebice se to, kako dodaje, odnosi na postupke kao što je MR, gdje snimanje u prosjeku traje 40-ak minuta i veliki je gubitak ako pacijent ne dođe na pretragu. "Tražimo rješenje, no prvo ćemo ići preko medija upozoriti pacijente ako neće ići na pregled da to jave u bolnice gdje imaju termine da možemo ubaciti drugoga pacijenta", rekao je ministar zdravstva. Postavio temelje suvremene hrvatske onkologije Akademik Ivo Padovan čija je bista danas otkrivena je bio istaknuti medicinski stručnjak, redoviti član Razreda za medicinske znanosti Hrvatske akademije znanosti i umjetnosti (HAZU) i njezin višegodišnji predsjednik i potpredsjednik, osnivač Hrvatske lige protiv raka i središnjeg Instituta za tumore. Također bio je jedan od utemeljitelja kliničke audiometrije koji se bavio dijagnostikom i terapijom malignih tumora te plastično-rekonstruktivnom kirurgijom. Akademik Padovan umro je u Zagrebu 2010., a njegovu bistu, rad kipara Krunoslava Bošnjaka, u povodu 50. obljetnice jedne od najstarijih civilnih udruga, postavili su njegovi dugogodišnji suradnici i članovi Lige. Predsjednik Hrvatske lige protiv raka Damir Eljuga istaknuo je na svečanosti kako je Ivo Padovan postavio temelje suvremene hrvatske onkologije te na današnji dan davne 1966. osnovao Hrvatsku liga protiv raka s ciljem senzibiliziranja stručne zajednice i javnosti o važnosti prevencije, edukacije i multidisciplinarnog pristupa liječenju raka. Podsjetio je na Padovanove riječi na osnivačkoj skupštini Lige gdje je rekao da je sada već svakome potpuno jasno da je rano otkrivanje raka i njegovo liječenje, kao i briga za bolesnike od raka, problem tako kompleksan i velik da je nemoguće da ostane u centru interesa zdravstvene službe, već da se ovim problemom mora zainteresirati cijela društvena zajednica i da se moraju provesti široke akcije, a naročito da se u tim akcijama očituje dobrovoljnost i humanost. Uz Padovanovu obitelj i brojne goste, na svečanosti je bio i potpredsjednik Hrvatskog sabora Željko Reiner koji je naglasio kako je akademik Padovan bio jedan od onih koji su prije 50 godina imali viziju integralne medicine u onkologiji te snagu, vjeru i sposobnost da je ostvare. "Profesor Padovan veliko je ime hrvatske medicine, a biti vizionar ranih 60-ih godina bio je iskorak koji je napravila hrvatska medicina, a kopirale druge zemlje. Obveza cijelog naroda, a i Vlade i udruga je ne zaboraviti takve ljude", kazao je ministar zdravstva Milan Kujundžić. Hrvatska liga protiv raka 1967. osnovala je tadašnji Središnji institut za tumore i slične bolesti, a danas Kliniku za tumore KBC "Sestre milosrdnice" u Zagrebu u kojoj se na sveobuhvatan način provode dijagnostika i liječenje osoba oboljelih od zloćudnih bolesti. Hrvatska liga protiv raka je tijekom 50 godina postojanja organizirala brojne javnozdravstvene akcije poput Dana mimoza, Dana narcisa, Dana dojki, a sve u cilju osvješćivanja građana o važnosti prevencije i redovite kontrole prilikom brige za vlastito zdravlje. 