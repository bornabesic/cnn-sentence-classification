Rusko ministarstvo vanjskih poslova danas je nazvalo "apsurdnima" nagađanja NATO-a da bi ruski ratni brodovi mogli bombardirati Alep, a ministarstvo obrane izjavilo je da se ruski bombarderi devet dana nisu približili tome opkoljenome gradu u Siriji.  Novinska agencija RIA prenijela je izjavu ruskog ministarstva vanjskih poslova pošto su dan prije neke članice NATO-a kritizirale Španjolsku da je bila spremna dopustiti ruskim ratnim brodovima opskrbu gorivom na putu prema Siriji gdje bi mogli bombardirati civile u opkoljenom Alepu. Rusija: Lažne sugestije Izjava glavnog tajnika NATO-a Jensa Stoltenberga ne pomaže, rekao je za agenciju RIA visoki dužnosnik ruskog MVP-a. – Ta je zabrinutost neutemeljena jer naši se zrakoplovi nisu približili Alepu devet dana. Naša borbena skupina je u Sredozemlju. Naši su brodovi uvijek ondje – rekao je Andrej Kelin.  Zapitao je "čemu služe takve lažne sugestije (NATO-a) i zatim političke preporuke na temelju njih? Naravno, to je apsurdno", rekao je Kelin. Sirijski opservatorij za ljudska prava istražuje rusku izjavu o moratoriju u bombardiranju Alepa i tvrdi da je grad bio bombardiran. Rusko ministarstvo obrane reklo je da se ni ruski ni sirijski bombarderi nisu približili Alepu na udaljenoj manju od 10 kilometara u devet zadnjih dana.  SOHR pak navodi da je u srijedu ubijeno najmanje 26 osoba u selu u pokrajini Idlib na sjeverozapadu Sirije blizu Alepa.  