Hrvatski ministar vanjskih i europskih poslova Davor Ivo Stier kazao je danas da je Hrvatska uputila diplomatsku notu Sloveniji zbog podizanja žičane ograde uz rijeku Čabranku na teritoriju koji je katastarski hrvatski. "Čim smo saznali za to, 16. studenoga, uputili smo diplomatsku notu slovenskoj strani, a sada ćemo to, budući da nismo dobili odgovor, podići na ministarsku razinu", rekao je Stier novinarima u Zagrebu. On 25. studenoga putuje u službeni posjet Sloveniji. "Neću prejudicirati kakav će biti ishod toga razgovara, o tome ćemo izvijestiti hrvatsku javnost i vladu", kazao je Stier. Slovenska strana prije nekoliko dana postavila je nosače za žičanu ogradu uz rijeku Čabranku, pokraj sela Plešca i Zamosta, blizu Čabra. Mještani tvrde da su nosači postavljeni na području koje je katastarski hrvatsko. Odgovarajući na pitanje o mogućem novom valu izbjeglica, Stier je kazao da je ključno imati otvoren dijalog s Turskom jer je to od vitalne važnosti u suočavanju s tim izazovom.   "Važna je i suradnja sa susjednim zemljama koje su nekad bile na tzv. balkanskoj ruti, bitno je da je ta ruta zatvorena da se suzbije krijumčarenje ljudi, da se kontroliraju granice, da se ispune sve obaveze koje imamo prema međunarodnom pravu, ali i da se osigura sigurnost naših građana", rekao je Stier, naglasivši još jednom da je suradnja EU i Turske ipak u tome ključna, odnosno kontrola granice Turske i Grčke. Izrazio je i uvjerenost da će kandidati iz obitelji Europske pučke stranke (EPP), Angela Merkel u Njemačkoj i pobjednik konzervativnih predizbora u Francuskoj (Francois Fillon ili Alain Juppe) pobijediti i na izborima koji slijede u tim zemljama u idućoj godini, a smatra ih važnim za budućnost Europe. >> Savjetnik premijera za Večernji: Turska će pustiti izbjeglice u Europu 