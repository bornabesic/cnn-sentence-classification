Srbijanski šef diplomacije Ivica Dačić izjavio je kako "nije slučajna” odluka francuskog suda da kosovskog političara Ramusha Haradinaja ne izruči Srbiji, ocijenivši da je "slučaj Haradinaj" dio organizirane akcije velikoalbanskih političara u regiji. "Očito da to nije bila slučajna odluka jer nitko nije stavio pod upit je li Haradinaj kriv, nego ‘umjetno pitanje’ - treba li ga izručiti Srbiji ili ne”, rekao je Dačić za Radio-televiziju Srbije (RTS) nakon što je istekao rok za žalbu francuskog tužiteljstva na odluku lokalnog suda u Colmaru. Dačić drži kako je odluka “drastično nepoštivanje srpskih žrtava”, naglašavajući kako tu nije riječ o samo prošlosti već i o “prijetnjama miru i stabilnosti u regiji". Srbijanski šef diplomacije pozvao je međunarodnu zajednicu da "konačno prestane biti gluhonijema", poručujući da se "ni slučaj Haradinaj, ni ono što se događa u Skoplju, Prištini ili Tirani ne može promatrati izolirano, već je riječ o organiziranoj akciji”.   