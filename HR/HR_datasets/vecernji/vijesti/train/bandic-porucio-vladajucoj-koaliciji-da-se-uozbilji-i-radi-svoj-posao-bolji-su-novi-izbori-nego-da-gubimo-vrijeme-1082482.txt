Zagrebački gradonačelnik Milan Bandić, čija je stranka BM 365 dio vladajuće koalicije, u Zagrebu je na ponovne novinarske upite opetovao svoje najave o 'preslagivanju vlasti', a također je ocijenio da je bivša vlada bila najlošija u povijesti. - Nitko nije pobjegao od vlasti, neće ni oni, samo je pitanje koliko će trajati u ovom obliku, presložit će se vlast na ovaj ili onaj način - rekao je Bandić novinarima upitan koliko bi, s obzirom na česte nesuglasice, sadašnja vladajuća koalicija mogla 'potrajati'.  Bandić ističe kako "poštenje i moral" nalažu da se, ukoliko se ne može zajedno, to kaže, odnosno, ako može da se onda "zasuču rukavi i radi u  interesu građana".  - Prema tome, zasučimo rukave, idemo zajedno, idemo raditi - izjavio je Bandić nakon što je nazočio proslavi 140. obljetnice Hrvatske vatrogasne zajednice na Trgu bana Jelačića. Kako bi potvrdio tezu da vlast privlači, odnosno "da nitko nije pobjegao od nje", poslužio se primjerom bivše hrvatske Vlade.   - Stara Vlada, nikad nije bila gora u povijesti Republike Hrvatske, pa je vladala četiri godine, nisu imali morala da odu nakon godine dana - ocijenio je Bandić.  Vladajućoj koaliciji predlaže da se uozbilji i radi svoj posao Na temu 'preslagivanja vlasti' i uvjeta koje je HDZ postavio koalicijskom partneru Mostu, novinari su Bandiću postavljali pitanja i na svečanosti 140. obljetnice Hrvatske vatrogasne zajednice u Koncertnoj dvorani Lisinski.  Kazao je da vladajućoj koaliciji predlaže da se uozbilji i radi svoj posao kako ne bismo ponovno izgubili četiri godine, jer, kako je rekao, Hrvatske je s onom prijašnjom, najlošijom vladom u povijesti izgubila četiri godine.  Apeliram još jednom na razum da se još jednom sjedne i vidi može li se zajedno, a ako ne, da se to pošteno kaže, poručio je Bandić. Na novinarske upite ponovio je i svoju ocjenu o 'preslagivanju vlasti'. Ako možemo zajedno, da idemo, a ako ne, da presložimo, a ako ne može ni to, bolje su novi izbori nego da gubimo vrijeme, zaključio je Bandić. 