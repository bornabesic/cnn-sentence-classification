Tisuće homoseksualaca i ostalih pripadnika seksualnih manjina u SAD-u podvrgnuto je tretmanima liječnika i vjerskih aktivista kako bi, kažu im, otkrili svoje pravo ja, kako bi se obratili na heteroseksualnost. Protiv takve prakse sad je ustao i predsjednik Obama, koji će podržati akciju za zabranu tretmana preobraćenja. Što oni mogu učiniti žrtvama, pokazao je strašan primjer 17-godišnje djevojke Leelah Alcorn, koja je rođena kao dječak, a njezini strogi kršćanski roditelji nisu mogli prihvatiti da je ona uvjerena da je žensko. Podvrgnuta je raširenoj praksi psihoterapije i molitava i na kraju se, u prosincu 2014., ubila. “Jedini način da počivam u miru jest da jednoga dana transrodni ljudi ne budu tretirani kao ja. Neka moja smrt nešto znači. Popravite društvo. Molim vas”, zavapila je i bacila se pod tegljač. “Liječenje” homoseksualaca i ostalih zabranjeno je u dijelu Amerike, u Kaliforniji i još 19 država, no druge, poput Oklahome, traže način da zaštite praksu preobraćenja čak i ako bude na razini cijele zemlje zabranjena. Za zabranu je pokrenuta peticija koju je potpisalo 120 tisuća ljudi, što i nije puno za SAD. “Zabrinuti smo za moguć razoran utjecaj koji ‘reparativna terapija’ može imati na mlade”, poručila je Obamina savjetnica Valerie Jarrett. 