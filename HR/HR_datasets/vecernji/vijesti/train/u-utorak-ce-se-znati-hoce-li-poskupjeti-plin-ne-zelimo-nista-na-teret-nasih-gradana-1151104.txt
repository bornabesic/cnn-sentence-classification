Nakon konzultacija s predstavnicima Ministarstva zaštite okoliša i energetike, koje će se održati u  utorak, znat će se više hoće li poskupjeti plin i koliko, rekao je premijer Andrej Plenković u ponedjeljak navečer u Varaždinu odgovarajući na novinarsko pitanje o mogućem poskupljenju tog energenta. "Sutra imamo konzultacije s kolegama iz Ministarstva zaštite okoliša i energetike na temu plina. Znate da je zakon usvojen u Hrvatskom saboru prije nekoliko dana i razgovarat ćemo o svim tim temama. Nakon toga, kada se pripreme odluke, obavijestit ćemo javnost", objasnio je Plenković odgovarajući na pitanja novinara prije proslave 27. obljetnice osnutka HDZ-a grada Varaždina i Varaždinske županije. Na dodatno novinarsko pitanje zna li se hoće li rasti cijena plina, Plenković je ponovio da će se o tome razgovarati sutra i da će se svakako ići za tim da se zaštite hrvatski građani, to jest potrošači. Inače, Sabor je u petak izmijenio Zakon o tržištu plina koji ide u smjeru djelomične liberalizacije tržišta tog energenta ukidanjem obveze proizvođaču plina da cjelokupnu proizvedenu količinu prirodnog plina plasira opskrbljivačima na teritoriju Hrvatske. Vladu se obvezuje da osigura stabilnu opskrbu kućanstava plinom te da odredi najvišu cijenu za kupce iz te kategorije. U vezi s cijenom struje, koja bi također mogla rasti zbog povećanja naknada za struju proizvedenu iz obnovljivih izvora energije, Plenković je ponovio da je riječ o problemu od pretprošle Vlade. "Porezna reforma imala je pozitivan učinak za smanjenje računa za struju, a hoće li naknada donekle to smanjenje učiniti malo manjim nego što je trebalo biti, to ćemo vidjeti. U svakom slučaju, ne želimo ništa na teret naših građana i korisnika", rekao je Plenković. Na zamolbu da komentira dogovor predsjednice države Kolinde Grabar-Kitarović i ruskog ministra vanjskih poslova Sergeja Lavrova o rafineriji nafte u Bosanskome Brodu premijer ga je podupro. Rekao je da su svi razgovori koji idu za tim da Rusija i ruska država utječu na vlasnike rafinerije nafte u Bosanskome Brodu, a koji mogu pridonijeti da se smanji onečišćenje i tako učini zdravijim i normalnijim život građana u Slavonskome Brodu dobrodošli. Podsjetio je da je prije nekoliko tjedana s ministrom zaštite okoliša i energetike Slavenom Dobrovićem bio u Slavonskome Brodu. "Radimo pritisak i bilateralnim putem i preko europskih institucija. Dobro je koristiti i ovaj kanal koji ide direktno s predstavnicima Ruske Federacije", istaknuo je Plenković. Na pitanje o lokalnoj organizaciji HDZ-a, Plenković je čestitao obljetnicu svim članovima stranke u Varaždinskoj županiji i Varaždinu. Za stranku je rekao da se i u vrijeme Domovinskog rata i poslije pokazala kao snažna i ozbiljna stranka koja se sada kvalitetno priprema za lokalne izbore. Nada se da će obilježavanje obljetnice doći kao poticaj kandidatima da ti rezultati budu što bolji. Prije dolaska na svečanu skupštinu premijer je posjetio Fakultet organizacije i informatike (FOI), gdje je s dekanom Nevenom Vrčekom razgovarao o tome kako taj fakultet može iskoristiti novac iz Europske unije za razvoj kampusa. Plenković je rekao kako je ministricu regionalnog razvoja i fondova EU Gabrijelu Žalac i ministra znanosti i obrazovanja Pavu Barišića zadužio da vide "koje se pretpostavke trebaju napraviti" kako bi varaždinski fakultet mogao aplicirati za financijska sredstva i kako bi se Varaždin mogao dalje razvijati kao sveučilišni grad na sjeveru Hrvatske. >> Vrdoljak: 'Plin će poskupjeti od 15 do 20 posto zbog nerada Vlade' >> Od 1. travnja Ina će moći prodavati plin onome tko ponudi najvišu cijenu 