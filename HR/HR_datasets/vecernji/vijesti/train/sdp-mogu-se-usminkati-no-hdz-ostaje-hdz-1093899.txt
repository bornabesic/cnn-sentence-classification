U SDP-u ne likuju nad sudbinom Tomislava Karamarka, svjesni su da bi im s njim i dalje na čelu HDZ-a put do pobjede na skorim prijevremenim izborima bio lakši nego što će biti kada HDZ izabere novog šefa stranke. U tom smislu SDP-ovcima najmanje odgovara Andrej Plenković jer su svjesni da njega “kamera voli”, da biračima može “prodati priču” o novom, umjerenom HDZ-u lakše nego drugi HDZ-ovci koji figuriraju kao mogući novi šefovi stranke. Program i rezultati Razgovarajući s više članova Predsjedništva SDP-a, uočili smo kako je broj onih koji se pribojavaju da bi im Plenković mogao biti opasan protivnik na izborima otprilike jednak broju onih koji tvrde kako se s Plenkovićem ništa ne mijenja jer da bi i s njim na čelu “to opet bio isti, stari HDZ”. – Prvo, tko vam kaže da će Plenković biti novi šef HDZ-a, a ne, recimo, Tolušić? Osim toga, nama je u biti svejedno tko će doći umjesto Karamarka. Činjenica je da je HDZ srušio Vladu, činjenica je da su pokazali da ne znaju, mogu oni (s Plenkovićem) ušminkavati priču koliko god hoće, to im neće proći. SDP ima program, u kampanji ćemo naglašavati rezultate Milanovićeve Vlade koji se sada i te kako vide. Milanović je jasno rekao kako će okupiti široku narodnu i progresivnu koaliciju. Koalicijski potencijal SDP-a daleko je najveći, može HDZ imati i tri Plenkovića, ali to se neće promijeniti – kaže naš sugovornik iz vrha SDP-a. Ali kakav je Plenkovićev poslijeizborni potencijal u pregovorima za sastavljanje nove Vlade, jer on sigurno lakše može na svoju stranu dobiti manjince nego Karamarko te lakše pregovarati s Mostom? – HDZ neće biti relativni pobjednik. Manjinci će ići s Milanovićem. Istina je da bi Most opet lako mogao s njima. Pa oni bi ostali i u ovoj Vladi da je Karamarko samo tjedan dana ranije otišao iz Vlade – zaključuje naš sugovornik. Drugi član Predsjedništva SDP-a slaže se da je “HDZ s Plenkovićem ista stranka”, da Plenković ima veći potencijal za pregovore s manjincima od Karamarka, ali kako je SDP ipak u prednosti te da je u pregovorima nakon izbora s Mostom SDP u prednosti nad Plenkovićevim HDZ-om. – Mi ćemo dobiti deset mandata više nego na prošlim izborima te ćemo s našim partnerima iz IDS-a i manjincima imati većinu. Tada ćemo lakše pregovarati s Mostom jer bi i njihov ulazak u Vladu jamčio da će ta Vlada biti stabilna s velikom podrškom u Saboru – kaže naš sugovornik. “Opasan igrač” Jedan utjecajan SDP-ovac kaže da Plenković može biti “opasan igrač” u pregovorima nakon izbora. – Pred kamerama je uvjerljiv, ostavlja dojam da ono što govori “drži vodu”. Uz to, on je diplomat i ima potencijal za pregovore sa SDSS-om, manjincima, a pogotovo s Mostom – zaključuje naš sugovornik iz vrha SDP-a. 