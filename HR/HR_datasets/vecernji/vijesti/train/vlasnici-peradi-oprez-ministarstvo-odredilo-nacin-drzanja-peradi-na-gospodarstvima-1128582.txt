Radi sprečavanja pojave i širenja influence ptica u domaće peradi, Ministarstvo poljoprivrede odredilo je način držanja peradi na gospodarstvima na području Hrvatske, izvijestili su u utorak iz tog ministarstva. Ministarstvo preporučuje zatvaranje sve peradi u nastambe gdje god je to moguće, a na području naselja Cerna i Šiškovci u Općini Cerna, i naselju Retkovci u Općini Ivankovo, zabranjuje se držanje peradi na otvorenom. Naredba se odnosi na kokoši, pure, guske, patke i druge ptice koje se uzgajaju ili drže radi proizvodnje mesa, rasplodnih ili konzumnih jaja i drugih proizvoda te divlje ptice za uzgoj i rasplod, ističu iz Ministarstva. Napominju i kako je influenca ptica vrlo zarazna virusna bolest peradi i drugih ptica, a infekcija se širi preko iscjetka dišnog trakta, izmetom ili lešinama uginulih ptica. Izmet oboljele ptice sadrži visoku koncentraciju virusa, pa se njime može kontaminirati voda, oprema, krma, stelja, prijevozna sredstva, sve što dođe u kontakt s takvim izmetom, tako da je mogućnost horizontalnog prijenosa velika. Ministarstvo poljoprivrede je pozvalo sve vlasnike peradi da se drže ove odluke kako bi spriječili moguće daljnje širenja infekcije. Poručuje i kako "se radi soju virusa koji nikada nije uzrokovao bolest kod ljudi, stoga zdravlje ljudi nije ugroženo". Sredinom prošloga tjedna Ministarstvo je objavilo da je na području Vukovarsko-srijemske županije, u naselju Cerna, utvrđena pojava ptičje gripe visoko patogenog podtipa H5N8 kod divljih labudova, dodajući pritom da nađeni virus pripada soju za koji do sada nije utvrđeno da uzrokuje zarazu kod ljudi. >> Ova ptičja gripa nije nađena kod ljudi, ali Mađari su uništili 9000 purana >> Desetak labudova uginulo u Vukovarsko-srijemskoj županiji od ptičje gripe soja H5N8 