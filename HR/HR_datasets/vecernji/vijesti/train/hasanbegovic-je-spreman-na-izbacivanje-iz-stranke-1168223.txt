Zlatko Hasanbegović, član Predsjedništva HDZ-a, drugi je na listi nezavisne Brune Esih za zagrebačku Gradsku skupštinu na lokalnim izborima. Time je šef HDZ-a Andrej Plenković u jeku političke krize vlasti jučer dobio i svojevrsnu krizu i u vlastitoj stranci jer je Hasanbegovićeva kandidatura na listi nezavisne kandidatkinje i njegove prijateljice, dok je kandidat HDZ-a u Zagrebu Drago Prgomet, po Statutu te stranke situacija koja automatizmom zahtjeva izbacivanje iz članstva. Statut, naime, każe da članstvo u HDZ- u prestaje ako se član bez suglasnosti stranke kandidira na izborima. Premda je Plenković, aludirajući na već ranije javno deklariranu Hasanbegovićevu podršku Bruni Esih, nedavno rekao da su otvorena vrata (prema izlazu iz stranke) svima onima koji ne kane podržati službene HDZ-ove kandidate, sada je situacija tim kompliciranija jer je Hasanbegović 76. zastupnik kojeg HDZ trenutačno ima na svojoj strani nakon prekida suradnje HDZ-a i Mosta. Izbacivanjem iz stranke Hasanbegovića, pripadnika desnog oporbenog krila u HDZ-u i svakako Plenkovićeva nemiljenika, Plenković bi izgubio, u ovom trenutku, odlučujući saborski mandat, što bi značilo da bi HDZ pao ispod potrebne većine. S druge strane, Hasanbegović, bude li dogovora u takvom scenariju, Plenkovićevu Vladu može podržati i kao nezavisni saborski zastupnik. Zanimljivo je da jučer iz vrha HDZ-a nitko nije htio komentirati Hasanbegovićev potez niti je odgovarao na poruke znači li Hasanbegovićeva kandidatura njegovo izbacivanje iz stranke. Tek je poručeno da će sutra biti prilike da šef HDZ-a komentira tu situaciju. Samo nam je jedan član vodstva HDZ-a citirao što nalaže stranački Statut, a to je – izbacivanje. Ni Hasanbegović jučer nije htio ništa komentirati, a iz njegova kruga poručeno je da je on u krizi vlasti bio lojalan HDZ-u, dakle, bio je protiv opoziva ministra financija Marića i glasao je da Gordan Jandroković postane šef Sabora. Izvori bliski bivšem ministru kulture komentirali su da odluka o izbacivanju nije na Hasanbegoviću, a očito, bude li to ishod, on je  na to spreman. Proteklih su se dana pojavile informacije da je HDZ "sve riješio" s Brunom Esih i Hasanbegovićem (za buduću podršku) tako da će unutar Kluba HDZ-a imati svoju frakciju, odnosno da će imati autonomiju u djelovanju. Kada bi te informacije  bile točne, moglo bi se zaključiti da je i ova situacija s listom dogovorena, ali to se ne čini vjerojatnim. 