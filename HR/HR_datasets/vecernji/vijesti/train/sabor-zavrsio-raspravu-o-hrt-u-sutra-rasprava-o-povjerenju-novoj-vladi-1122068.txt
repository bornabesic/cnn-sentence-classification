Hrvatski je sabor danas navečer završio raspravu o prijedlogu izmjena Zakona o HRT-u, a predsjednik Božo Petrov najavio je kako će zastupnici u nastavku sjednice u srijedu raspravljati o povjerenju Vladi mandatara Andreja Plenkovića. Kritike na Mostov prijedlog Oporba je i u poslijepodnevnom dijelu sjednice kritizirala Mostov prijedlog po kojemu bi naplatu rtv pristojbe od građana koji neredovito ispunjavaju svoju obvezu, umjesto vanjskog odvjetničkog ureda, provodio sam HRT. Posebno kritičan bio je SDP-ov Nenad Stazić. – U 16 godina nagledao sam se svakakvih prijedloga, ali, iskreno vam kažem, ne mogu se sjetiti da sam vidio površniji i manje utemeljen prijedlog, ne samo kad je riječ o HRT-u nego bilo koji prijedlog – kazao je Stazić. Ustvrdio je da Mostov prijedlog ne počiva na kvalitetnoj analizi, a zamjera im i što su u prijedlogu nisu naveli da će smanjiti prihode državnog proračuna po osnovi PDV-a.  – Predloženi zakon neće smanjiti broj ovrha, smanjit će se jedino cijena neplaćanja pristojbe i tako potaknuti neplaćanje – uvjeren je Stazić. HDZ-ov zastupnik Jasen Mesić naglasio je kako je ključni cilj predloženog zakona da građani koji su došli pod ovrhu jer nisu imali novca za plaćanje RTV pristojbe u konačnici plate manje. – To je moralna i humana podloga ovog prijedloga i taj će se cilj ostvariti – rekao  je. Jasen Mesić upozorio je na potrebu strateškog pozicioniranja javnih servisa, koji bi, uvjeren je, u protivnom mogli biti zbrisani u naletu broadcastinga i drugih novih trendova. Članovi Živog zida ne plaćaju RTV pristojbu Branimir Bunjac iz Živog zida ustvrdio je da HRT nije javna nego politička televizija, pod trajnim utjecajem stranih centara moći, a servisira se javnim novcem zato što joj to dopuštaju marionetske stranke u Hrvatskoj. Kazao je kako članovi Živog zida ne plaćaju RTV pristojbu te pozvao sve građane da odjave prijamnike i također prestanu plaćati televiziju na kojoj, tvrdi, ionako nemaju što gledati. U ime Mostova kluba završno je govorio Nikola Grmoja, istaknuvši kako će njegova stranka i dalje inzistirati na tome da novac koji je do sada išao u ruke odvjetničkih i javnobilježničkih ureda ostane u džepu građana.  Naglasio je i kako Most neće odustati od smanjenja pristojbe, a kada će to biti na dnevnom redu, doznat će se, kaže, za nekoliko dana, kada nova Vlada predstavi hodogram aktivnosti. 