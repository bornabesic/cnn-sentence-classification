Ako je suditi prema recentnim istraživanjima javnog mnijenja, trendovi nisu naklonjeni SDP-u. Premda se činilo još donedavno, nakon kalvarije u HDZ-u i pustoši koju je iza sebe u državi i stranci ostavio Tomislav Karamarko, da će socijaldemokratima vlast pasti u krilo, 40-ak dana do izbora izvjesno je tek jedno: da ništa nije izvjesno. Afere koje načinju Zorana Milanovića i njegova bivšeg ministra Tihomira Jakovinu, dolazak Andreja Plenkovića na kormilo HDZ-a i konsolidacija političkog protivnika vratili su izbornu utrku na početak. Ljetni rejtinzi ne zabrinjavaju Prema trenutačno dostupnim informacijama, i ova će predizborna kampanja, poput one lanjske, biti strogo personalizirana i utjelovljena u, smatra vrh SDP-a, najjačem adutu, predsjedniku Zoranu Milanoviću. No, je li, s obzirom na to da nakon Karamarkova odlaska, čvrsto predvodi ljestvicu najnepopularnijih domaćih političara, zapravo, pobjednička strategija za SDP? Iz utjecajnih lijevih krugova ovih se dana može čuti da je takva kampanja promašena te da je SDP iz neshvatljivih razloga dopustio da se istopi početna prednost, da se kapitalizira raspoloženje građana ogorčenih na HDZ-ovu Vladu te da je osobnost i politika Zorana Milanovića, poput Tomislava Karamarka za HDZ, sve teži uteg za stranku. Pitate li Ivana Račana, utjecajnog člana stranke, takve su ocjene neutemeljene. – To je besmislica! Još nakon pada Sanadera mediji su počeli koristiti pogrešnu logiku, podrazumijevati iste scenarije za HDZ i SDP, pa se sada, kad se HDZ ubio sa svojim liderom Karamarkom, očekuje slično i sa SDP-om. To je suludo – kaže Ivan Račan. Ne misli ni da je SDP propustio učvrstiti prednost nad oponentima. – Išli smo završiti program, formirati izborne liste i sada nam predstoji predstavljanje sadržaja programa. Sve se odvija prema planu – kaže. Rast popularnosti HDZ-a ne plaši ga, a ljetna istraživanja ne smatra relevantnima. – Logično je da nakon konsolidacije na čelu HDZ-a dođe do određenog rasta i da ova utrka nije sasvim izvjesna, ali vjerujem da će SDP s partnerima u Narodnoj koaliciji na jesen formirati Vladu – kaže Račan. Davorko Vidović, od kojeg se često čuju disonantni tonovi, jedan je od dvojice članova Predsjedništva SDP-a, uz Tonina Piculu, koji su nekidan glasali protiv predloženih izbornih lista. Izostaviti Jakovinu – Vjerujem da su se na listama trebala naći svježija imena, utjecajna i prepoznatljiva u javnosti, a na tragu SDP-ove politike. Na žalost, SDP je odustao od širine, od lijevih intelektualaca koji su mogli poslati poruku okupljanja. Istodobno, s izbornih lista trebala su se izostaviti imena poput Tihomira Jakovine, koja izazivaju kontroverze kod građana – kaže Davorko Vidović. – Ne bih rekao da je SDP talac Zorana Milanovića, ali činjenica je da u stranci nema previše razgovora i da Milanovićevi prijedlozi prolaze bez velike rasprave. Nije dobro da bilo koja stranka bude previše ovisna o pojedincu – smatra. Je li stranka pravodobno i adekvatno odgovorila na preslagivanja u HDZ-u? – SDP je učinio sjajan potez uključivanjem HSS-a i otvaranjem prema centru – kaže Vidović priznajući da su dvije vodeće stranke prilično izjednačene u rejtinzima i da kampanja može puno toga odlučiti. Bivša ministrica u SDP-ovoj Vladi Mirela Holy misli da su u SDP-u preishitreno, još u lipnju, očekivali da su izbori dobiveni. – HDZ je bio na koljenima, činilo se da je prekratko vrijeme da se oporavi te da će prednost SDP-a čak i rasti. Čim se pojavila informacija da bi Plenković mogao povesti HDZ, meni je bilo jasno da to znači dosta teške probleme za SDP i da će se bitka voditi oko glasača centra. Tada su reagirali dovođenjem HSS-a i procijenili da će to biti dovoljno. No, dovođenje na liste ljude poput Stipe Gabrića Jamba samo je jedan od loših poteza SDP-a – kaže Holy dodajući da je lider poput Plenkovića trebao biti signal za promjene i u SDP-u. Nakon Karamarkova odlaska, uostalom, sada imaju drukčijeg protivnika. – U SDP-u nisu shvatili da se moraju mijenjati i da ne mogu nastaviti voziti po starom stavljajući na liste ljude koji na prošlim izborima nisu ostvarili pobjedu – smatra Holy, no dodaje da Milanovićev odlazak pritom nije nužan jer SDP ima problem s ideološkim profiliranjem stranke i s vjerodostojnošću, a to nije samo problem predsjednika nego i onih koji ga okružuju. Više izloženi kritici Politički analitičar Ivan Rimac smatra da ankete provedene ljeti ne treba preozbiljno shvaćati jer je urbana populacija u većem broju odsutna na ljetovanju. – Pa, ipak, SDP nije uspio riješiti problem više izloženosti kritici u odnosu na HDZ, koji ima novu vodeću garnituru, a k tome je SDP ponudio, što se kadrovske slike tiče, gotovo identičnu ekipu koja je bila na vlasti prije godinu dana pa će svi koji su je ocijenili neefikasnom imati iste motive da za nju ne glasaju – kaže profesor Rimac, koji smatra da će se tek u kampanji vidjeti ima li SDP odgovor na preslagivanje u HDZ-u te hoće li putem isplivati još pokoja afera lijeve koalicije. O tome će, kao i o sučeljavanjima, ovisiti i sudbina Zorana Milanovića, a najveći uteg SDP-u trenutačno su, tvrdi, bivši ministri koji se ponovno vraćaju na scenu.     >> Vidović glasovao protiv SDP-ovih lista pa kasnije u Dnevniku 3 izjavio: Usvojena je najbolja lista 