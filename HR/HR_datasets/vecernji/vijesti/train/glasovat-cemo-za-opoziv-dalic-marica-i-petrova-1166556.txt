Predsjednik HNS-a Ivan Vrdoljak najavio je da će HNS glasovati za opozive HDZ-ovih ministara Martine Dalić i  Zdravka Marića te Mostovog predsjednika Sabora Bože Petrova, jer smatra da su potpuno jednako odgovorni za političku gospodarsku i financijsku krizu u koju su koalicija HDZ-a i Mosta doveli Hrvatsku.  "Svi trebaju pasti i ne zaslužuju voditi ovu državu, jer nisu riješili ni jedan problem u 18 mjeseci", istaknuo je Vrdoljak na konferenciji za novinare.  Najavio je da neće podržati nikoga koga HDZ predloži za budućeg predsjednika Hrvatskog sabora. "Nećemo podržavati ni bilo koji prijedlog HDZ-a za budućeg predsjednika Sabora, a naše glasovanje za opoziv Bože Petrova ni u kojem smislu ne znači podršku HDZ-u, nego uskraćivanje podrške čovjeku koji je zajedno s Tomislavom Karamarkom zaustavio kurikularnu reformu iz ideoloških razloga zajedno s Karamarkom  i koji nije realizirao ni jednu reformu ni obećanje iz predizborne kampanje", rekao je Vrdoljak. Pozvao je kolege iz SDP-a da ne podržavaju Petrova za predsjednika Sabora, jer, kaže, "on to ne zaslužuje, jer on nije otvorena i tolerantna Hrvatska kakvu mi želimo i čovjek koji bi u bilo kojoj situaciji imao i najmanju šansu voditi Hrvatsku u pravom smjeru". "Potekao je iz Hrasta i Grozda i glavni savjetnici su mu klerikantski ideolozi i sada pretrčava SDP-u. Želim ga srušiti, jer moje povjerenje nije nikada imao niti će ga imati.  Ne želimo da nas bilo tko u bilo kojem trenutku povezuje  s vladajućom koalicijom. Ako je već Most promijenio strateškog partnera iz SDP-a u HDZ, treba pitati njih zašto su to učinili, a mi svoj jasan stav imamo", poručio je Vrdoljak.  Most je, nastavio je Vrdoljak, "u 18 mjeseci dva puta koalirao s HDZ-om, ismijavao SDP, HNS i Milanovića, doveo nas je nekoliko puta u vrlo apsurdne političke situacije". "Prestanite politički silovati HNS, dosta je politike alibija, jer kad nešto kažemo, iza toga stojimo svojim riječima, djelima i ponosni smo na to. Nemojte nam dirati no što je najvrjednijie - dosljednost i jasne poruke", poručio je Vrdoljak. Predsjednik HNS-a  Ivan Vrdoljak je, na novinarski upit, rekao kako može u potpunosti isključiti mogućnost da će nakon izbora podržati manjinsku HDZ-ovu vladu.  Na pitanje dogovaraju li se s SDP-om, rekao je kako se s predsjednikom SDP-a Davorom Bernardićem čuje svaki dan, a o daljnjim koracima odlučit će na Predsjedništvu HNS-a. 