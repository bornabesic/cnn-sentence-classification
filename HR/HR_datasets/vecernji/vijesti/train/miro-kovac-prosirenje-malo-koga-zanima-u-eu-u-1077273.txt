Hrvatski ministar vanjskih i europskih poslova Miro Kovač rekao je u ponedjeljak u Luksemburgu, gdje sudjeluje na sastanku šefova diplomacija zemalja članica EU-a, da proširenje malo koga zanima i da nitko nije spominjao pristupne pregovore sa Srbijom. Na novinarsko pitanje je li ga netko od kolega ministara pitao za hrvatsko stajalište u vezi s otvaranjem poglavlja 23 u pregovorima između EU i Srbije, ministar Kovač je odgovorio je niječno.  – Morat ću vas razočarati, to danas uopće nije tema. Općenito, proširenje nije tema, malo tko se  u EU zauzima za proširenje, osim nas Hrvata i nekoliko susjednih zemalja. U razgovorima s kolegama to nitko ne spominje – rekao je Kovač. Hrvatska nije dala zeleno svjetlo za otvaranje poglavlja 23 Pravosuđe i temeljna prava u pregovorima EU sa Srbijom. Službeni Zagreb traži da Beograd ukine regionalnu nadležnost za ratne zločine, osigura prava hrvatske manjine u Srbiji i ostvari punu suradnju s Haaškim sudom. Ministar Kovač je rekao kako se nada da će Srbija nakon predstojećih izbora imati vladu koja će imati "proeuropski kurs i koja će ispunjavati poznate kriterije". Šefovi diplomacija EU okupili su se u ponedjeljak na redovitom sastanku, a na dnevnom redu je Strategija EU prema Siriji, Iraku i prijetnjama ISIL-a, kao i odgovor na nedavne terorističke napade u Europi, kako pomoći stabilizaciji Libije te mirovni proces u Kolumbiji. Također se razgovora o odnosima s istočnim partnerima. >>Hrvatska blokada srpskih pregovora s EU: 'Realno je da se poglavlje 23 otvori u lipnju' 