Milijunske donacije ruskog kapitala, i to prebacivane preko više zaklada, primio je HDZ dok mu je na čelu bio Tomislav Karamarko, tvrdi se to u tekstu koji je objavio Nacional. Tjednik navodi kako se 2,6 milijuna doniranih kuna iskoristilo za plaćanje njemačkog Ifo instituta, za troškove izrade gospodarskog programa. Stranka je to učinila preko svoje Zaklade hrvatskog državnog zavjeta, a donacija je, kako piše, stigla od Zaklade Nova pokoljenja, povezane s tvrtkama Migrit energija, Migrit solarna energija, Titan građenje i Titan nekretnine, "iza kojih, kako se sumnja, stoji ruski kapital, odnosno poduzetnica Oksana Dvinskykh, bliska prijateljica bračnog para Karamarko". U suradnji s Ifo institutom nema ništa sporno, ističe, pak, HDZ-ov Davor Ivo Stier, no jasno kaže kako od početka nije zadovoljan sporazumom koji su potpisale dvije zaklade. – Sporazum je potpisan 2014., ja sam za njega saznao tek 14. prosinca 2014. na sjednici Uprave i rekao sam kako nisam njime zadovoljan te sam zatražio ukidanje klauzule o poslovnoj tajni. Iako je sve po zakonu, tu klauzulu treba ukinuti jer su inače sve aktivnosti sa Zakladom Nova pokoljenja poslovna tajna i ne može se o njima izvijestiti javnost – navodi Stier. Prošla je i 2015., dodao je, tajnost nije ukinuta, kao ni do danas, pa je upravo stoga odbio potpisati Izvješće o izvođenju programa aktivnosti za 2015. godinu. Upravo zbog sporne klauzule, Stier nije mogao jučer u Osijeku ni direktno odgovoriti na pitanje je li riječ o ruskom novcu, no napomenuo je kako "zna tko stoji iza Zaklade Nova pokoljenja". – Nije u pitanju zakonitost, već je pitanje političke odluke o odabiru partnera i, drugo, transparentnost – ponovio je. I on, ali i kandidat za čelnika HDZ-a Andrej Plenković vjeruju kako te informacije neće naštetiti njihovoj stranci na izborima. – Kao europski zastupnik, nisam imao uvida u financiranje zaklade. Ja ću za stranku i njezino poslovanje odgovarati nakon izbora za predsjednika, od 18. srpnja, a striktno ću voditi računa da sve što radimo bude zakonito, da se odluke o financiranju donose transparentno, da je s njima upoznato Predsjedništvo i da budemo odgovorni u odabiru institucija od kojih tražimo kredite ili pozajmice – poručio je Plenković, dodajući kako isti standard očekuje i od drugih stranaka. >> Milijan Brkić i HDZ iznijeli su točne podatke o pozajmicama, ali prekasno 