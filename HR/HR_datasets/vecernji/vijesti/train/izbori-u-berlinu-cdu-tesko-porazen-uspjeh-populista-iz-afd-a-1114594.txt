Stranke vodeće koalicije u gradu-saveznoj pokrajini Berlin, Socijaldemokratska stranka Njemačke (SPD) i Kršćansko-demokratska unija (CDU) doživjele su velike gubitke na izborima za lokalni parlament u nedjelju dok je desno-populistička Alternativa za Njemačku (AfD) ostvarila veliki uspjeh ušavši u berlinski Senat. Prema izlaznim anketama javnog servisa ARD sati SPD je osvojio 23,2 posto glasova što je 5,1 posto manje nego na prošlim izborima. CDU je osvojio 17,9 što je 5,4 posto manje nego na izborima prije pet godina i najslabiji poslijeratni rezultat na lokalnim izborima u Berlinu. SPD i CDU više nemaju dovoljno glasova za većinu u Senatu. Prema prijašnjim najavama, najizglednija je koalicija SPD-a i stranaka Zeleni i Ljevica s dosadašnjim socijaldemokratskim gradonačelnikom Michaelom Muellerom na čelu lokalne vlade. Stranke Zeleni i Ljevica osvojile su obje po 16 posto glasova a ponovni ulazak u berlinski Senat uspio je i Liberalno-demokratskoj stranci (FDP) s 6,5 posto glasova. Stranka AfD, koja se na izborima isključivo profilira kao stranka protivnika izbjegličke politike Angele Merkel, na svojim je prvim izborima u Berlinu nakon osnivanja 2013., osvojila 11,5 posto glasova i osigurala oko 20 mjesta u Senatu. Predsjednik AfD-a Joerg Meuthen rekao je kako njegova stranka "zna što građane trenutno muči". "Trenutno je politika prema izbjeglicama i sigurnosna politika goruća tema kod građana i naša je dužnost građanima pružiti rješenja za teme koje ih najviše muče", rekao je Meuthen. Visoka izlaznost na ovim izborima (66%) najviše je koristila AfD-u kao tipičnoj protestnoj stranci. No velik dio birača, kako proizlazi iz analiza ARD-a, AfD-u je prešao iz CDU-a. Procjenjuje se da će novi neuspjeh CDU-a i uspjeh AfD-a pooštriti sukobe na saveznoj razini između stranka demokršćanske Unije CDU/CSU. Bavarska Kršćansko-socijalna unija (CSU), koja s CDU-om na saveznoj razini tvori stranačku uniju, promjenu smjernica izbjegličke politike kancelarke i predsjednice CDU-a Angele Merkel postavila je kao uvjet za daljnju suradnju. Glavni tajnik CDU-a Peter Tauber je nakon objavljivanja izlaznih anketa za neuspjeh CDU-a u Berlinu optužio CSU. "Kada se stranke Unije CDU/CSU međusobno svađaju, to sigurno ne pomaže na lokalnoj razini. Pogotovo ne ako uzmemo u obzir način na koji se trenutno ta svađa vodi iz smjera Muenchena", rekao je Tauber aludirajući na kritike CSU-a. Za CSU je ishod izbora u Berlinu još jedan dokaz da Angela Merkel i CDU moraju hitno promijeniti svoju izbjegličku politiku. "To je drugi žestoki poziv na uzbunu u posljednja dva tjedna. Uniji prijeti trajni odlazak birača a ovaj trend prijeti trajnoj političkoj stabilnosti u zemlji. CDU i SPD se moraju okrenuti željama građana i napokon drastično ograničiti useljavanje i kontrolirati sigurnost u zemlji", rekao je član predsjedništva CSU-a Markus Soeder. CDU je na izborima za lokalni parlament u saveznoj pokrajini Mecklenburg-Zapadno Primorje prije dva tjedna doživio poraz prepustivši drugo mjesto u pokrajini AfD-u. Angela Merkel je usprkos neuspjesima CDU-a i uspjesima AfD-a, što se doživljava kao jasna kritika izbjegličke politike vlade kojoj je ona na čelu, u više navrata odbacila zahtjeva za promjenom smjernica glede izbjegličke krize. 