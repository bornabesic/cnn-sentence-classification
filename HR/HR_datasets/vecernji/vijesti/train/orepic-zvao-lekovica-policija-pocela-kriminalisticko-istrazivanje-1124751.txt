Vlaho Orepić, ministar unutarnjih poslova, osobno je kontaktirao Sašu Lekovića, predsjednika Hrvatskog novinarskog društva (HND), dok je policija istovremeno pokrenula kriminalističko istraživanje vezano za događaj koji je Leković opisao na svome Facebook profilu, priopćeno je iz MUP-a. U MUP-u kažu da su kriminalističko istraživanje pokrenuli temeljem informacija s kojima za sada raspolažu, a Leković, koji se trenutačno nalazi  na konferenciji u Novom Sadu, za HINU je kazao da će po povratku u zemlju otići u policiji te prijaviti da da su mu vijci na prednjem desnom kotaču bili dopola prepiljeni. To što mu se dogodilo dok se vozio prema Novom Sadu, Leković je opisao na svom Facebook profilu, a javnost je događaj okarakterizirala kao pokušaj ubojstva Lekovića. Zbog toga je zatražen i hitan sastanak saborskog Odbora za medije, a saborski zastupnici tražili su i očitovanje ministra policije zbog sve učestalijih prijetnji novinarima.  Sam Leković kontinuirano je izložen javnom linču i prijetnjama, a iz MUP-a poručuju da će “u skladu s potrebom, učiniti dodatni napor u zaštiti gospodina Lekovića, ali i svih novinara kojima se prijeti i ugrožava sigurnost”. >> Leković: Kad se vratim u Hrvatsku, otići ću na policiju prijaviti što se dogodilo 