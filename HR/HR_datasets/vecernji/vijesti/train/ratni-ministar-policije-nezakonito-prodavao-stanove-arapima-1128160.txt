Državno odvjetništvo sarajevske županije zatražilo je u nedjelju pritvor za ratnog ministra unutarnjih poslova BiH Aliju Delimustafića i još sedam osoba uhićenih u velikoj akciji provedenoj u BiH i Hrvatskoj, a prema medijima u BiH osumnjičeni su za nezakonitu prodaju stanova Arapima.  Za uhićene u akciji Pravda uz Delimustafića i Jusufa Škrijelja, bivšeg tjelohranitelja bošnjačkog lidera Alije Izetbegovića, pritvor je zatražen za Lejlu Cerić, Suadu Hadžić i Samiru Skorupan. Istodobno, za osumnjičenu bivšu sutkinju Lejlu Fazlagić, za Zorana Lončara i Mirsada Delimustafića predloženo je određivanje pritvora i raspisivanje tjeralice jer su u bijegu. Mjere zabrane su predložene za sedam osumnjičenih. U zajedničkoj akciji koja je bila planirana nekoliko mjeseci nakon opsežne istrage Državnog odvjetništva Županije Sarajevo i hrvatskog Uskoka , u petak je bilo pretreseno više od 60 lokacija, od čega 20 u Hrvatskoj. Po medijskim navodima Delimustafić i Škrijelj su uhićeni zbog prijevara i zloporaba u trgovini nekretninama, te se sumnja da su na taj način nezakonito stekli višemilijunsku korist. Sumnja se da su s više osoba nezakonito dolazili u posjed napuštenih stanova u Sarajevu i onda ih prodavali Arapima, a u tome im je pomagala bivša sutkinja sarajevskog Općinskog suda Lejla Fazlagić. Fazlagić, koja posjeduje nekretnine u Hrvatskoj, nezakonito je uknjižavala stanove na osobe bliske uhićenoj skupini.  Stanove koje su oteli, Delimustafić, Škrijelj i ostali prodavali su Arapima preko svojih tvrtki registriranih u općini Istočno Novo Sarajevo u Republici Srpskoj. U posljednje dvije godine bilježi se golem porast kupnje nekretnina kojima su novi vlasnici postali Arapi. Vlasti BiH provode nekoliko akcija sumnjajući da su se Arapi domogli nekretnina na nezakonit način posredstvom fiktivno registriranih kompanija. >> U BiH niknuo prvi arapski grad, a ljeti je ulaz domaćem stanovništvu zabranjen 