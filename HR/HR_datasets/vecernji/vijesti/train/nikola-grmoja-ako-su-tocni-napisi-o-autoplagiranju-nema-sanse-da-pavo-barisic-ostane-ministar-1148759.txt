Saborski zastupnik Mosta Nikola Grmoja izjavio je danas da je Most prilikom glasovanja o povjerenju ministru znanosti i obrazovanja Pavi Barišiću bio suzdržan jer nisu željeli podržati "politikantsku inicijativu SDP-a i HNS-a koji su glasovali za dokazanu plagijatoricu u Ustavnom sudu", ali je rekao da, ako se pokažu točnima navodi o Barišićevu autoplagiranju doktorata, "nema nikakve šanse da ostane ministar". "Ovo nije bilo pitanje moralnosti i etičkih standarda, već da se pokuša naštetiti Vladi i testirati Most. Mi smo bili suzdržani, a što će dalje biti u ovom slučaju to ćemo vidjeti. Rekli smo da je to pitanje za samog premijera i ministra obrazovanja", rekao je Grmoja novinarima u Saboru. Naglasio je i kako time nije završena "priča" o ministru Barišiću, s obzirom na navode da je u Augsburgu pokrenuto ispitivanje valjanosti njegovog doktorata te mogućeg autoplagijata. "Kada bi se pokazalo točnim ovo oko doktorske dizertacije, jednostavno nema nikakve šanse da gospodin Barišić ostane ministar jer onda to nije pitanje 'fusnote' o kojoj je jučer govorio premijer Plenković, već je pitanje puno teže", rekao je Grmoja. Znanstvenici Ivan Đikić i Jure Zovko optužili su ministra Barišića za "autoplagiranje", odnosno, da je prilikom izrade doktorske disertacije plagirao samoga sebe tako što je dijelove svoje doktorske disertacije iz 1989. prethodno objavio kao članke u znanstvenim časopisima.  Na to je jučer reagirao Barišić tvrdeći da je optužba neutemeljena jer nema uporišta u propisima SR Njemačke i Sveučilišta u Augsburgu, koje je njegovu disertaciju prihvatilo. Prema 'Promocijskim pravilima' Filozofskoga fakulteta Sveučilišta u Augsburgu i kao što je uobičajeno, dopušteno je 'prethodno objavljivanje dijelova doktorske disertacije', štoviše, propisano je da se više stručnih članaka iz istoga znanstvenog područja može uključiti u disertaciju, pojasnio je Barišić. >> Đikić Plenkoviću: Molim Vas za ispriku u Saboru, gdje ste iznijeli neistine o meni 