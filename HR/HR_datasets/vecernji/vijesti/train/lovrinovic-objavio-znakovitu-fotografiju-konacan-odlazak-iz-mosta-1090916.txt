Tri zastupnika Mosta - Ivan Lovrinović, Juro Martinović i Ivica Mišić – za koje se još od pregovora za sastav Vlade govori kako bi se mogli odmetnuti iz Mosta, odlučili su osnovati svoj Klub zastupnika u Saboru. Tri zastupnika danas nisu imali službenih komentara o osnivanju novog kluba. Ivan Lovrinović je pak jučer putem Facebooka pozvao Božu Petrova, Tomislava Karamarka i Tihomira Oreškovića da podnesu ostavke, a danas je objavio fotografiju sebe kako prelazi preko Mosta. Na fotografiji je okrenut leđima, dakle, kao da odlazi s Mosta, no pod fotografijom nema komentara. Mnogi su to protumačili kao njegov konačni rastanak s Mostom. – Karamarko je očito svjestan da najavom mogućnosti da odstupi ne brani samo sebe. Njegov odlazak otvorio bi prostor za opstanak sadašnje koalicije, ali bi značio i stabilizaciju unutar samoga HDZ-a u kojemu vrije. Mnogi su očekivali da Karamarko neće odstupiti i zato je njegova najava da bi se mogao povući pozitivan potez koji bi on morao realizirati. Uz njega morali bi otići Orešković i Petrov. Orešković nema izborni legitimitet, ne poznaje dobro našu situaciju i nema širinu potrebnu za premijera. U početku je predstavljan kao as iz rukava, ali je njegov nastup 22. siječnja kada se odlučivalo o Vladi bio toliko neuvjerljiv da sam glasovao protiv takve Vlade koju će on voditi. Sada mi je drago da sam bio u pravu – napisao je jučer Lovrinović na Facebooku. – Božo Petrov je na temelju zahtjeva SDP-a za ispitivanjem odgovornosti Karamarka u slučaju INA-MOL zatražio njegovo povlačenje iz Vlade. Ubrzo nakon toga Orešković je zatražio da i Karamarko, ali i on, napuste Vladu što je Petrov prihvatio ako je to u interesu nacije i države. Sada kada je jasno da Karamarko odlazi, Petrov nema argumenta da ostane. Pored toga pokazao se nekompetentan i neodlučan. Samo moraliziranje bez učinaka pokazalo se nedovoljnim jer Vlada mora djelovati, a ne filozofirati. Upravo je Božo Petrov najodgovorniji zašto je došlo do ove krize – poručio je Lovrinović. >> 'Petrov je najodgovorniji za krizu, pokazao se nekompetentan i neodlučan' >> Petrov: Nećemo sudjelovati u preslagivanju, naša opcija su izbori 