Kada su Jean-Michel Macron i njegova supruga Françoise Macron-Nogues ugledni liječnici iz grada Amiensa na sjeveru Francuske saznali odluku svog sina Emmanuela da se umjesto u medicinske vode, koje su generacijama dio obiteljske tradicije, upiše na studij filozofije, ostali su u šoku. No, Emmanuel Macron (39) ostao je vjeran svojoj odluci i životnom putu, a danas je predsjednik Francuske. Filozof i bankar Utabani put liječničke karijere, nastavili su njegov brat i sestra, a novoizabrani francuski predsjednik nakon filozofije upisao je Institut političkih znanosti (Sciences Po), nakon čega je studirao na École nationale d’administration (ENA), prestižnim francuskim školskim ustanovama poznatim kao rasadnik francuske elite. Na filozofiji se posebno bavio Hegelom i Machiavellijem, pa se u njemačkim medijima pojavila teorija kako bi zbog Hegela i ljubavi prema njemačkoj filozofiji mogao ojačati odnose Pariza i Berlina. Poslovnu karijeru nakon fakulteta gradio je kao investicijski bankar u kompaniji Rotschild & Cie. koju je napustio 2012. kada je ušao u Elizejsku palaču kao zamjenik državnog tajnika, a ubrzo je postao Hollandeov ministar gospodarstva. Ipak, uoči predsjedničke kampanje Macron je bio potpuni anonimus u odnosu na ostale kandidate, koji su predstavljali poznati politički establišment koji desetljećima vlada francuskom politikom. I upravo na toj razlici Emmanuel Macron osvojio je simpatije Francuza koji su očigledno siti političara starog kova . Mediji su uglavnom u prvi plan gurali Macronov brak s Brigitte Trogneux (63) koja mu je bila učiteljica u srednjoj školi i poznaje je od svoje šesnaeste godine. Vezu su počeli kad je on postao punoljetan, a zbog te dobne razlike od 24 godine bili su posebno zanimljivi tabloidima. Zanimljivo je i kako je njezina kći Laurence išla s Emmanuelom u razred. – Majko, imamo u razredu jednog dečka koji zna odgovor baš na svako pitanje – pričala je Laurence majci Brigitti o Emmanuelu. Od početka kampanje isticao je kako nije ni lijevo ni desno, a za ovakav stav zaslužna je prije svega Macronova baka Manette, kojoj je u školskoj dobi “bježao” preko vikenda i koja mu je satima na glas čitala. – Osim čitanja, pili smo vruću čokoladu i slušali Chopina – prisjetila se baka u jednom razgovoru, a Macronov biograf François-Xavier Bourmaud kazao je kako je samopouzdanje stekao upravo od bake, te kako je ona kao reformirani socijalist snažno utjecala na izgradnju njegove ličnosti. Obrazovanje je bilo jedan od najvažnijih segmenata u obitelji Macron, pa je Emmanuel pohađao privatnu isusovačku gimnaziju u Amiensu gdje se istaknuo kao je dan od najboljih učenika, osvojio je nagrade svirajući klavir i glumeći u školskim predstavama. Svi njegovi prijatelji ističu kako je uvijek bio izravan, suosjećajan i spreman poslušati i pomoći. Kažu da je učiteljica Brigitta bila oduševljena zadaćnicama koje je pun emocija pisao učenik Emmanuel. – Ako me Emmanuel ikada prevari, to će biti zato što se stvarno zaljubio. On nije čovjek za avanture – izjavila je Brigitte. Divi se Ivani Orleanskoj Macron sebe u politici opisuje kao ovna koji želi razbiti stari ustajali establišment i približiti politiku običnom čovjeku. Simpatije je zaradio i isticanjem svoje privrženosti Ivani Orleanskoj, francuskoj svetici i spasiteljici iz 15. stoljeća. – Od vremena Luja XVI. kojem su u revoluciji odrubili glavu, Francuska pokušava pronaći snažnog vođu kojeg narod može poistovjetiti s francuskom državom. Najbliže tome bio je general De Gaulle, no ostali mu se nisu ni približili – zaključuje Macron. Karijeru investicijskog bankara započeo je s 29 godina u jednoj od najprestižnijih kompanija u tom sektoru Rotschild & Cie. No u svom izbornom programu naveo je kako se zalaže za oporezivanje onih koji mešetarenjem na burzi i trgovinom vrijednosnih papira zarađuju ogromnu dobit. Istovremeno Macron, kao čovjek koji odlično poznaje financijski sektor iznutra istovremeno je najavio smanjivanje poreza i dodatne poticaje za velike kompanije i one koji dobro rade kako bi im omogućio uspješan nastavak poslovanja. Posebno je istaknuo važnost proizvodnje i industrije koja zapošljava velik broj radnika. Oni su, kaže, ključni za francusko gospodarstvo i životni standard građana.      