Predsjednik sestrinske stranke Kršćansko-socijalne unije (CSU) kancelarke Angele Merkel, Bavarac Horst Seehofer pozvao je da godišnja kvota izbjeglica koji ulaze u Njemačku iznosi maksimalno 200.000 ljudi, što je manje od petine u odnosu na broj onih koji su u zemlju stigli tijekom 2015., piše Bild u nedjelju. Seehofer, predsjednik bavarske Kršćansko-socijalne unije i nekadašnji najvažniji Merkeličin saveznik s juga Njemačke, smatra da je ranije iskustvo pokazalo da bi zemlja bez problema mogla svake godine primiti između 100.000 i 200.000 izbjeglica. "Sve povrh toga je previše", rekao je Seehofer za Bild, dodavši da treba voditi računa i o dodatnih 500.000 migranata koji stižu iz drugih zemalja EU-a te kao rezultat njemačke politike uvoza kvalificirane radne snage. Najmoćniji bavarski političar postao je trn u oku kancelarke usred snažnog pritiska svojih birača da se zaustavi priljev izbjeglica bez presedana. Treba istaknuti da ih većina u zemlju ulazi upravo preko te južne njemačke savezne države. "U prosincu je prosječno dnevno u Bavarsku ulazilo oko 4000 izbjeglica, a kad to primijenimo na cijelu godinu, dolazimo do brojke od 1,5 milijuna ljudi. To je više nego tijekom 2015. i ni u kojem slučaju nije održivo", upozorio je Seehofer.  >> Merkel: Njemačko društvo i gospodarstvo imat će korist od izbjeglica 