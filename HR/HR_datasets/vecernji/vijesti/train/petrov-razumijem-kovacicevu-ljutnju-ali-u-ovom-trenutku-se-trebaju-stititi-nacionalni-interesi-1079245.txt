Politička nestabilnost u Hrvatskoj nije na razini Vlade, nego manjih stranaka članica Domoljubne koalicije, poručio je potpredsjednik Vlade i čelnik Mosta Božo Petrov te ustvrdio da će Most podržavati Vladu dok god se radi na reformama.  – Dvije stvari – naglasio je Petrov, mogu srušiti Vladu – nepokretanje reformi ili rad na štetu nacionalnih interesa – no, to se još nije dogodilo pa je Vlada zasad stabilna. Na taj je način Petrov ipak zaustavio nova nagađanja o raspadu Vlade, koje je svojim istupom potaknuo predsjednik Kluba zastupnika Mosta i gradonačelnik Omiša Ivan Kovačić. Naime, on je, silno razočaran činjenicom da je u njegovu gradu bivši dugogodišnji gradonačelnik Ivan Škaričić, kojeg je Kovačić smijenio s čela grada nakon dvadesetogodišnje vladavine, izabran za predsjednika gradskog HDZ-a u Omišu. – Što se mene tiče, daljnja suradnja s HDZ-om na nacionalnoj razini ovim je završena i više nije moguća, u Saboru, kao ni u drugim tijelima ne trebaju računati na moju podršku, a Most će se o svemu izjasniti za nekoliko dana – kazao je Kovačić, a Petrov poslije ipak ublažio retoriku te ustvrdio da se suradnja s HDZ-om na nacionalnoj razini nastavlja. – Razumijem njegovu ljutnju i rezigniranost, ali on zna da mi moramo štititi nacionalne interese i provoditi reforme. Znam da je ljut, ali vjerujem da će Kovačić, kad se slegnu emocije, nastaviti podržavati Most i Vladu te staviti nacionalne interese ispred lokalnih – rekao je Petrov. Osvrnuo se i na optužbe HDZ-ovaca i njihovih partnera na račun njega i ministra unutarnjih poslova Vlahe Orepića zbog pljačke u policiji, ali i zahtjev glavnog tajnika HSP-a AS Pere Ćorića da Orepić podnese ostavku. – Smiješne su to optužbe, neka si Ćorić nabavi drugu zabavu. Takvim izjavama se ne ruši jedan ministar, nego cijela Vlada. Mi smo birali Orepića jer smo znali da je čvrst, beskompromisan i da želi uvesti promjene. Ne pada nam na pamet odreći se Orepića – kaže Petrov te Ćorića naziva "megafonom određenih interesnih skupina". Most, dodaje Petrov, nije došao nikoga ucjenjivati već provesti reforme i zato bi, naglašava, volio da ih ostave na miru da konačno odrade posao radi kojeg su došli na vlast. Ne boji se, tvrdi, ni najava Milana Bandića o preslagivanju Vlade, o tome zagrebački gradonačelnik, dodaje, može samo sanjati. – On može pričati što god hoće, ali on sigurno nije faktor kojeg će se Most bojati. Neka se pozabavi svojim dvorištem. A hrvatska javnost je dobro upoznata gdje je gospodin Bandić završio par puta –kazao je Petrov. Osvrnuo se i na priču da HDZ želi prekinuti arbitražu s MOL-om u Londonu te dodao da se o tome nikada nije službeno pričalo unutar Vlade gdje je po pitanju arbitraže organiziran posebni radni tim. – Dovođenje arbitraže u pitanje se ne smije događati niti je se smije stavljati u potlačeni položaj, vjerujem da imamo razloga biti optimistični vezano uz epilog tog postupka – poručio je Petrov. Kao osoba zadužena za pregovore sa sindikatima, komentirao je i najave sindikalnih prosvjeda 1. svibnja te ustvrdio da je normalno da radnici na taj dan iznose svoje zahtjeve. No, bitno je i da shvate u kako se Hrvatska još uvijek nalazi u teškoj gospodarskoj situaciji te da zbog toga nema novca za povećanje plaća na koje sindikati javnih i državnih službi računaju. – Apeliram na odgovornost svih onih koji misle da mogu tužiti državu, nadam se da shvaćaju da time mogu ugroziti cijeli sustav. Ne vjerujem da će uslijediti tužbe jer svi su svjesni stanja u državi, treba razgovarati i postaviti stvari na realnim osnovama – rekao je Petrov te dodao da on sigurno nije čovjek koji će sindikatima nuditi lažna obećanja kako bi kupio vrijeme. Vezano uz izbore u Srbiji, Petrov je ustvrdio da je on već davno rekao da službena Srbija nije prošla katarzu vezano uz ratna zbivanja na našim područjima pa tako danas gotovo svi koji su prošli na izborima imaju velikosrpske korijene. >> Kovačić: Moja daljnja suradnja s HDZ-om je više nego upitna 