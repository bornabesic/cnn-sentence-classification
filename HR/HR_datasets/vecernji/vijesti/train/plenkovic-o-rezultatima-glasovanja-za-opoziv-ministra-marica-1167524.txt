Premijer Andrej Plenković održao je konferenciju za novinare nakon što saborski zastupnici nisu izglasali nepovjerenje ministru financija Zdravku Mariću. Nakon jučerašnje maratonske rasprave, danas je 75 saborskih zastupnika glasalo za opoziv ministra financija, a 75 zastupnika bilo je protiv tog zahtjeva koji je oporba predložila.  – Čestitam ministru Mariću što je i dalje ministar, inicijativa oporbe da se izglasa nepovjerenje pokazala se jalovom i neuspješnom i ta točka dnevnog reda apsolvirana je glasovanjem u Saboru. Teret prikupljanja 76 potpisa za izglasavanje nepovjerenja bio je na onima koji su tu inicijativu i pokrenuli. Oni u tome nisu uspjeli, oni su danas doživjeli politički poraz – rekao je Plenković. – Cijela ova inicijativa i jučerašnja rasprava još jednom je pokazala da postoje neke političke stranke u Hrvatskoj koje su u stanju pamfletima i insinuacijama diskreditirati i donositi političke presude ljudima koji nemaju mogućnost iznijeti svoje stajalište i obranu, argumente i činjenice. Tijekom svih sati u Saboru, a riječ je o tri i pol točke koje su bile navedene, oni koji su podnijeli zahtjev nisu uspjeli dokazati svoje tvrdnje niti uvjeriti javnost da postoje opravdani razlozi koji bi narušili povjerenje u rad ministra Marića – dodao je. – Po sve četiri točke nije bilo argumenata. Ono čemu smo svjedočili jest pokušaj destabilizacije Vlade RH i njenoga rada u skladu s Ustavom i zakonom. U ovom trenutku u situaciji smo da svi makroekonomski pokazatelji djeluju i budu pozitivni, od rasta BDP-a, smanjenja javnoga duga, proračunskog manjka, podizanja stope zaposlenosti, preko podataka koji se odnose na stabilan kreditni rejting RH do rješavanja ključnih pitanja koja se odnose na hrvatsko gospodarstvo, poput ''lex Agrokora'' kojim je Vlada spriječila tsunami hrvatskog gospodarskog sustava – kazao je Plenković. – Postoji pokušaj političara iz Mosta da u javnom prostoru šire monstruoznu, neprihvatljivu konstrukciju o tome da Vlada RH, HDZ ili ja osobno štitimo kriminal u Agrokoru. Takve optužbe najgori su i najniži spin koji nakon dugo vremena imamo priliku gledati u medijskom prostoru u RH. Ja ih odlučno odbacujem, takvim se temama oni koriste u predizborne svrhe. Ponašam se kao odgovoran predsjednik Vlade i stranke. To činim tako da radim veliku distinkciju između medijske hajke, pokušaja linča, traženja skalpa pojedinih ljudi... To u Hrvatskoj kakvu ja želim neće proći, neće proći u hrvatskoj javnosti, kod hrvatskih birača. Ljudi znaju prepoznati one koji su ozbiljni, koji su odgovorni i one u čijoj političkoj agendi postoji rušilački duh. Demonstraciju takvog ponašanja imali smo priliku vidjeti i nakon zaključenog glasovanja uz komentar gospodina Petrova koji je rekao da je to dokaz da nema parlamentarne većine. To nema veze s poslovnikom ni s Ustavom jer to nije bila bit izglasavanja. To se moglo reći i prije nekoliko mjeseci kad je ministar Barišić za svoj ostanak dobio 72 glasa jer ni ta brojka nije parlamentarna većina – dodao je.  Na kraju je poručio drugim parlamentarnim strankama: – Ovo je trenutak kada trebaju pokazati političku odgovornost, ovo je trenutak političkog razotkrivanja,. HDZ je spreman za izbore već danas popodne. Oni u parlamentu imaju priliku odlučiti što žele. – Nastavit ćemo tijekom dana voditi konzultacije s drugim političkim partnerima i što prije ih pronaći – kaže.  Osvrnuo se i na odluku Tomislava Sauche koji je glasao protiv opoziva.  – To je njegova osobna odluka koja nema veze sa mnom ni s HDZ-om. Teza da je čovjek kupljen što sam čuo na televiziji je sramotna. On je donio odluku na temelju svojih razloga.  Plenković je izbjegavao novinarska pitanja ima li parlamentarnu većinu u Saboru i kada će je pokazati tvrdeći kako to nije bila tema današnjeg glasovanja.   