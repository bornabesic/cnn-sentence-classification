Na konferenciji za novinare potvrđeno je da je uhićen mladić (23) zbog sumnje u teško ubojstvo Ane B. (17), čije je izbodeno tijelo pronađeno u blizini kolodvora u Koški. Motiv, kako je izvijestila policija, najvjerojatnije je ljubomora. Neslužbeno doznajemo da su bili u vezi dva mjeseca. Mladić se nije sam predao, već ga je policija otkrila. Doznajemo i kako je priznao zločin. Djevojka je ubijena na mjestu gdje je i pronađena jučer u 7 ujutro, ali ubojstvo se dogodilo u nedjelju navečer.  – Postoji osnovana sumnja da je hrvatski državljanin (23) 6. studenoga, nakon kraće verbalne rasprave s oštećenom, usmrtio djevojku s više ubodnih i reznih rana zbog kojih je maloljetnica preminula – rekli su iz policije na konferencije za novinare. Tijekom današnjeg dana mladić će biti priveden u pritvorsku jedinicu. Prijeti mu kazna od najmanje 10 godina ili kazna dugotrajnog zatvora. Jezivi prizor Tijelo nesretne djevojke, podsjetimo, pronađeno je uz željeznički kolodvor u Koški, s ubodnom ranom na vratu. Djevojka je bila naslonjena uza zid u blizini seoskog kolodvora, u sjedećem položaju, “kao da se odmara”. Ništa, na prvu, nije izgledalo pretjerano čudno. Tek pogled izbliza otkrio je krv na vratu i da je zapravo riječ – o beživotnom tijelu. Jezivi je to prizor koji je mještane Koške između Našica i Osijeka zatekao u ponedjeljak rano ujutro. Pronašao ju je mještanin kad je išao po mlijeko k obitelji koja živi tik uz kolodvor. U šoku, otrčao je u njihovo dvorište i uzbunio vlasnike koji su potom alarmirali policiju. Cijelo mjesto u šoku Cijelo selo bilo je u šoku jer je riječ o mirnoj, povučenoj djevojci iz skromne obitelji. Mještani pak o njoj ne znaju mnogo jer se obitelj često selila po okolici. Vijest o jezivoj tragediji brzo se proširila okolnim selima i utjerala strah u kosti đacima koji su se, dok je policija još uvijek “češljala” oko kolodvora, vraćali vlakom iz srednjih škola iz Osijeka. – Kako ne bismo bili zaprepašteni, pa bila je praktički još dijete! Naježili smo se čim smo stali na kolodvor – ispričali su šokirani učenici Marija, Luka i Monika. Ana je bila gotovo njihova vršnjakinja, tek nešto mlađa. > > Ubili je i ostavili. 'Bila je praktički još dijete! Naježili smo se čim smo stali na kolodvor' > > Pronađeno tijelo djevojke, sumnja se na nasi​lnu smrt. Učenici: "Zaprepašteni smo, poznavali smo je" 