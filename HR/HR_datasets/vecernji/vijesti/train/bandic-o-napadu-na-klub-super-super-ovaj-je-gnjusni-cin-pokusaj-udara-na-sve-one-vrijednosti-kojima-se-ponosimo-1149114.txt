I zagrebački gradonačelnik osudio je napad koji se dogodio u zagrebačkom klubu 'Super Super' na Radničkoj cesti u kojoj se održavao LGBT party. Bandić osuđuje ovaj "vandalski čin kojim se udara na duh tolerancije" te traži brzu istragu.  - Ovaj gnjusni vandalski čin pokušaj je udara na sve one vrijednosti kojima se kao Grad i kao Zagrepčanke i Zagrepčani ponosimo, a to su poštivanje ljudskih prava, razumijevanje i tolerancija različitosti. Zagreb je grad koji se ponosi svojom otvorenošću, multietničnošću, multikonfesionalnošću i multikulturalnošću. U njemu ima mjesta za sve koji misle i rade različito poštujući druge i drugačije. Ovaj čin ne može promijeniti sliku Zagreba i ono što mi jesmo, može nas samo učvrstiti u nastojanju da našu zajednicu gradimo na demokratskim i općim ljudskim vrijednostima i da čuvamo dostojanstvo svakoga čovjeka. Od nadležnih hrvatskih institucija tražim i molim ih da počinitelja ili počinitelje što prije privedu k licu pravde - stoji u Bandićevom priopćenju. Napad suzavcem tijekom LGBT tematske večeri u zagrebačkom klubu Super Super oštro je osudila i Hrvatska demokratska zajednica (HDZ). "HDZ osuđuje svaki čin nasilja te svaki oblik govora mržnje i diskriminacije uslijed bilo čije pripadnosti ili orijentacije", navodi se u priopćenju i dodaje kako stranka očekuje da Ministarstvo unutarnjih poslova (MUP) što prije pronađe sudionike izgreda i utvrdi konkretne motive ovog događaja. Stranka Pametno priopćenjem je  izrazila "osudu i gnušanje nad nasiljem u klubu Super Super". Radnička fronta (RF) ocijenila je kako "iako krivac još nije poznat, nema sumnje da se radi o homofobnom i transfobnom napadu iz mržnje".  Među ostalima, napad je osudila i Socijalistička radnička partija Hrvatske (SRP). >> Ozlijeđeni posjetitelj kluba Super Super: 'Nastao je pravi stampedo dok smo bježali van' >> 'Napad na LGBTQ večer je posljedica zatvaranja očiju pred politikom koju provodi najekstremnija struja' 