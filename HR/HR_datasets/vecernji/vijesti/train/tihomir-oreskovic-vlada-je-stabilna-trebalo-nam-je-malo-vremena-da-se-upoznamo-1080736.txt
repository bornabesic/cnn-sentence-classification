-  Kad god se nađem tamo gdje su pali naši borci, uvijek mi je teško. Pun sam emocija kada vidim invalide, branitelje, djecu... Nije lako, ali smo opet ponosni na njih - rekao je premijer Tihomir Orešković danas u Okučanima. Osvrnuvši se na prvih 100 dana Vlade, Orešković je novinarima poručio kako će ocjenu o njezinu radu dati oni i građani Hrvatske. Riječ je, rekao je, o kratkom roku, iako se moglo još dosta toga dodati i popraviti, počevši od njega. Vlada je, dodao je, donijela realan proračun i reformski paket. - Ne možete imati promjene ako nemate reformski paket. Sada neki pišu da su neke reforme preambiciozne. Tu smo da preokrenemo i popravimo situaciju – rekao je Orešković i dodao kako je u petak potpisan projekt od 200 milijuna eura, a ima i drugih investicija. Istaknuo je kako je dosta radio na stvaranju pozitivnog imidža te se u prethodnih 100 dana već sastao s kolegama Cameronom, Orbanom, Angelom Merkel, princom Charlesom, Erdoganom, Svetim ocem. - Uvjeren da ćemo se svi u kratkom roku osjećati bolje i da ćemo u Hrvatsku dovesti investicije. Još veći sam optimist nego na početku – istaknuo je. Za uvođenje poreza na nekretnine kao jednu od reformi koja je privukla najviše pozornosti rekao je kako će biti fer i kako će se provesti u dvije faze. Ako osoba ima jedan stan ili jednu kuću, plaćanje komunalne naknade moći će se, kaže, zamijeniti porezom na nekretninu. - Zato smo to ostavili za 2018., da imamo dovoljno vremena složiti kvalitetan proces. Druga faza, od 2020. će uzeti malo više vremena. Oni koji imaju više nekretnina, trebali bi malo više i platiti – kaže premijer. U povodu Međunarodnog praznika rada, Orešković je ustvrdio kako su radnička prava u Hrvatskoj na visokoj razini i kako Vlada komunicira sa socijalnim partnerima. Pokrenut je dijalog kako bi se vidjelo na koji način popraviti trenutnu situaciju. - Pokrenuli smo razgovore i pregovore. Svi znate u kojoj je situaciji ova vlada, ali smo svejedno od prvog dana bili spremna sjesti i pregovarati i tako će biti i dalje. Želimo vidjeti kako možemo podići standard svakog radnika – dodao je. Orešković je Vladu ocijenio stabilnom, istaknuvši kako je riječ o novoj koaliciji kojoj je bilo potrebno određeno vrijeme za upoznavanje. Istraživanja po kojima je najpopularniji političar komentirao je riječima da on nije ni u nijednoj stranci i da su njegova stranka hrvatski građani, zbog kojih on i jeste tu. 