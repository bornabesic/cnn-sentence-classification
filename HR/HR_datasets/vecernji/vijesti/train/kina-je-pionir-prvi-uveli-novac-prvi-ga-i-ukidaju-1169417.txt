Iako se pojam “društva bez novca” najčešće povezuje s nordijskim zemljama poput Švedske, Finske ili Norveške, ekonomski analitičar drže kako bi prva zemlja u kojoj će novac u fizičkom smislu izumrijeti biti Kina. Nije to službena inicijativa Pekinga, već rezultat goleme popularnosti aplikacije WeChat i Alipay kojima se, kroz mobilne telefone, danas u Kini odvija više od 60 posto transakcija. I ne ulaze tu samo transakcije u luksuznim trgovinama, hotelima ili supermarketima. Danas već i ulični trgovci imaju na komadu kartona ili papira ispisan QR kod čijim skeniranjem vlasnici mobilnih telefona plaćaju i najmanje usluge. Čak su prije nekog vremena i prosjaci na ulici, uz kutiju za ubacivanje novčića, počeli stavljati ove kodove kako bi im prolaznici mogli udijeliti koji juan na njihov bankovni račun. – Procjenjuje se kako je ukupan promet preko WeChatPay sustava tijekom 2016. godine iznosio oko 556 milijardi dolara. Kroz Alipay je ostvareno dodatnih 270 milijardi dolara prometa. A plaćalo se doslovno sve, od režija za kuću, stanarina, kupnju automobila, do plaćanja nekoliko novčića uličnim sviračima. Danas kada u vrijeme pauze na ulici Shanghaia vidite red pred kioskom za jelo, gotovo da nećete vidjeti kako itko plaća novcem. Svi skeniraju QR kodove i plaćaju mobitelima, kaže Rhia Liu, analitičarka PR agencije China Tech Insights. Procjene koje su načinili imajući na umu rast broja mobilnih transakcija govori kako će za pet do dvanaest godina Kina biti društvo bez gotovinskog novca. Glavni razlog zbog čega je plaćanje mobitelima toliko popularno u Kini jest brzina i jednostavnost postupka, ali i praktičnost. Danas oko polovice Kineza nema uopće više naviku nositi novac sa sobom. – Prilično je sigurno da ćete za neko vrijeme čak i sitnice poput kutije žvakaćih guma moći kupiti samo preko mobitela. Gotovinu zamalo pa i neće primati, kaže Liu. Inače, Kinezi su izmislili novac, i prvi ga u povijesti počeli koristiti. Kako se čini, prvi će ga i ukinuti. 