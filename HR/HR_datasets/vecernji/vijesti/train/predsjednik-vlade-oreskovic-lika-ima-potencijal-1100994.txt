Predsjednik Vlade Tihomir Oreškoviću rekao je u četvrtak tijekom posjeta Ličko-senjskoj županiji i nakon razgovora sa županom Milanom Kolićem kako Lika apsolutno ima potencijal te da ju je obišao kako bi na terenu vidio koje su najveće prepreke njezinu razvoju i da bi pridonio njihovu uklanjanju. Orešković je istaknuo da je to posebno važno ima li se na umu da iz EU fondova dolazi oko 550 milijuna eura, što je, uz pripremljene projekte, dobra prilika i za razvoj Like. Na pitanje nije li svojom turnejom po Hrvatskoj zapravo u predizbornoj kampanji, odgovorio je kako nije i da će raditi do zadnjega dana. "Evo, tu su i moji korijeni, i danas sam opet tu da vidim što bi se moglo pokrenuti, kakve su mogućnosti za investicije. Čujem da mladi ne odlaze samo iz Slavonije, nego i iz Like, ali ovdje sam vidio da ipak to i nije baš tako. Ovdje možda mladi više odlaze sa sela u grad, ali farme ostaju i moramo vidjeti kako ih stimulirati da ostanu, možda poticajima iz EU fondova. Dakle, nije to nikakva kampanja, nego čisti interesi, a čovjek se rado vrati tamo gdje su mu korijeni", rekao je Orešković. Na novinarsko pitanje očekuje li nas opet prljava predizborna kampanja, odgovorio je kako se nada da više neće biti prepucavanja i podjela na ustaše i komuniste, nego rasprava o konkretnim programima, te da i sami birači žele ono što će osigurati budućnost svima. "Kad sam surađivao s gospodinom Petrovom, vidio sam da je to čovjek koji ima ideje i tad su svi pričali da imam bolje odnose s Mostom nego s HDZ-om. Nije točno, ja poštujem i Most i HDZ, ali mogu reći da je moje dosadašnje iskustvo bilo da sam s Mostom i Petrovom imao konkretne rasprave i diskusije. Na kraju, uvjeren sam da će ona stranka koja bude nudila pozitivne ideje i rješenja pobijediti i na izborima", rekao je Orešković. U vezi s opasnosti da bi UNESCO mogao uvrstiti Nacionalni park Plitvička jezera na listu ugrožene svjetske prirodne baštine, Orešković je rekao da je ta lička, hrvatska i svjetska destinacija svakakako zaslužila da ostane pod UNESCO-ovom zaštitom. Tijekom obilaska razminiranoga poljoprivrednog zemljišta u Ličkom Ribniku, ravnatelj Hrvatskoga centra za razminiranje Dražen Jakopec podsjetio je premijera Oreškovića da je tu u travnju u eksploziji najopasnije mine "promovke" poginuo jedan pirotehničar, a dvojica su lakše ranjena. Jakopec je zahvalio Oreškovićevoj Vladi za pomoć u realizaciji druge faze operacije P2-2 u projektu razminiranja poljoprivrednog zemljišta na području Ličko-senjske županije, koja se sufinancira i novcem Fonda za ruralni razvoj Europske unije, posebice zato što je riječ o 400 milijuna kuna budući da su ulaganja Hrvatske za razminiravanje u svim županijama od 160 do 180 milijuna na godinu. Spomenuvši šest milijarda kuna uloženih u razminiranje, Orešković je izrazio zadovoljstvo što će se uskoro razminirati Brodsko-posavska županija i pojačati dinamika razminiravanja Ličko-senjske županije. Jakopec je istaknuo da se Nacionalni program protuminskog djelovanja sada ostvaruje sa 63 posto financijskih sredstava iz EU fondova, čime je znatno smanjen pritisak na državni proračun, pa je upravo zbog pojačane dinamike financiranja projekata, u odnosu prema proteklih pet godina, taj centatr u fazi redefiniranja plana razminiranja. Tijekom posjeta Ličko-senjskoj županiji premijer Orešković posjetio je OPG Alenke Čačić u Oštrovici kod Ličkog Osika i Ribogojilište Gacku, u sustavu tvrtke Leko d.o.o., gdje se okušao u ribolovu. >> Zašto nam je bitno što premijeri jedu i voze, a ne što i kako rade 