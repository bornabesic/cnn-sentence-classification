Tek osam posto Nijemaca još uvijek vjeruje u obećanje kancelarke Angele Merkel "Mi to možemo", slogan koji opetovano koristi u posljednjih godinu dana kako bi uvjerila sugrađane da se zemlja može nositi s izbjegličkom krizom, pokazuju u subotu rezultati ankete koju je proveo YouGov, agencija za istraživanje javnog mišljenja. Merkel je taj motivacijski slogan "iskovala" u kolovozu prošle godine, na vrhuncu migrantske krize, kada se u Njemačku dnevno slijevalo na tisuće ljudi. Kako pokazuju rezultati ankete provedene na 1017 ljudi, na pitanje o tome kako ocjenjuju kancelarkinu opetovanu izjavu o tome da Njemačka može prihvatiti izbjeglice kao i mogućnost zemlje da to doista i ostvari, oko 48 posto odgovorilo je da se "uopće ne slaže" s njezinim sloganom, a 18 posto da se "donekle ne slaže" te se tako ukupan broj onih koji koji ne podržavaju njezinu politiku prema izbjeglicama popeo na 66 posto. Njih 18 posto se "neznatno slaže", a tek 8 posto se "slaže" s njezinom politikom glede migrantske krize tako da se postotak onih koji se slažu zadržao na 26 posto.  To znači da je potpora politici kancelarke Merkel prema izbjeglicama i njenom optimizmu u nošenju s tim problemom na najnižoj razini od 15. kolovoza 2015. Samo prošloga rujna potpora je bila značajno veća pa se tada 43 posto Nijemaca slagalo sa svojom kancelarkom u ovom pitanju, a 51 posto se nije slagalo.   