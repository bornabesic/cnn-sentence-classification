Godinama je pokušavao oslabiti Europsku uniju iznutra, apelirao da se EU razmontira, nazivao lidere Unije nekarizmatičnima poput vlažnih krpa, preklinjao Hrvate da ne glasaju za ulazak Hrvatske kao najnovije članice, ali Nigel Farage, šef britanske euroskeptične stranke UKIP, zna da ništa od svega što je dosad radio nije toliko potencijalno ubojito za veliki projekt europskih integracija kao ova scena kojoj smo jučer svjedočili na biračkom mjestu na Biggon Hillu u okolici Londona. – Čitav život čekao sam ovaj dan kada ću moći na referendumu glasati za izlazak iz Europske unije – rekao je Farage na ulasku na biralište. On i još milijuni drugih Britanaca, prema predreferendumskim anketama otprilike polovica birača, zaokružili su na referendumskom listiću riječ “leave”, izlazak Britanije iz Unije, tzv. Brexit. Do zaključenja ovog izdanja glasovi još nisu bili prebrojani. No, tijekom dana malo tko se uopće usudio prognozirati jer su dva tabora, za ostanak u EU i izlazak iz EU, bila toliko izjednačena da bi se moglo dogoditi da prevagu odnese vrlo mali broj glasova. “Je li i Hrvatska dio EU?” Na Farageovu biračkom mjestu svi obični građani s kojima smo razgovarali glasali su za izlazak. Ovo je šire područje Londona, ali očito i leglo euroskepticizma i britanskog nacionalizma. – Moj otac borio se u Dunkirku (Francuska, op.a.) kako bi odagnao Nijemce. Nadamo se da danas možemo odbaciti Nijemce, zaustaviti sve ovo, jer dosta nam ih je. Ne želimo da Njemačka vlada našim životima. Ni Njemačka, ni ijedna druga zemlja – govori Maria Heath, koja se na biralištu pojavila sa suprugom Normanom. Oboje su glasači Konzervativne stranke, ali mrze šefa te stranke i premijera Davida Camerona i podržavaju samo zastupnike koji pripadaju euroskeptičnom krilu torijevaca. – Da se razumijemo, mi nismo protiv Europe. Jednostavno smo protiv toga da našom zemljom vlada netko drugi – dodaje Maria Heath. Ona je uvjerena da, sve dok je njezina zemlja članica EU, njome vlada EU. Pitaju me je li Hrvatska članica EU, kažem da jest, a oni uzvraćaju: znači, i vi ste dio Velike Njemačke… Gospodin i gospođa Heath odražavaju procjep koji se, zbog pitanja članstva u EU, dogodio u Konzervativnoj stranci. Cameron je vodio kampanju za ostanak u reformiranoj Uniji, a dio njegovih ministara i donedavni gradonačelnik Londona Boris Johnson vodili su kampanju za izlazak. Drugi sugovornici Večernjeg lista na ovom biračku mjestu, umirovljenički bračni par Alan i Linda (nisu željeli da ih se predstavi prezimenom), čitav život glasali su za Konzervativnu stranku, ali na posljednjim parlamentarnim izborima dali su glas Farageovu UKIP-u. Jučer su glasali za izlazak iz EU. Prosvjedni glasovi – Mi smo torijevci, ali kad tvoja stranka ne čini ono što želiš… Naš glas je prosvjedni glas – kaže Alan. Glavni razlog zbog kojeg su podržali izlazak iz EU su doseljenici. – Dok smo u EU, ne možemo kontrolirati tko se doseljava iz ostatka Unije, a doseljava se toliko puno ljudi da se javne službe neće moći s time nositi. Ne možete dobiti mjesto u školi, ne možete dobiti termin kod liječnika… Osim toga, druge zemlje gube svoje najbolje, sposobne ljude, što ne može biti dobro ni za njih – kaže njegova supruga Linda. U kampanji koju vode zagovornici izlaska spomenuto je da bi se oko 570.000 djece iz ostatka EU moglo upisivati u britanske škole do 2030., zbog čega bi djeci rođenoj u Velikoj Britaniji navodno bilo teže upisati željenu školu. Ovi birači imaju dojam da im Europska unija stalno nečim prijeti, a ne samo da im oduzima dio nacionalnih ovlasti u području kretanja radne snage. – Juncker je jučer rekao da Velika Britanija neće moći dobiti više od onoga što je Cameron ispregovarao uoči raspisivanja referenduma. Europa nam malo prijeti, malo uglađuje, ali mi kao zemlja ne volimo da nam netko prijeti. Vjerujem da to ne voli nijedna druga zemlja – govori Linda. Ono što je predsjednik Europske komisije Jean-Claude Juncker poručio u srijedu, dan uoči referenduma, jest da u slučaju izglasavanja izlaska nema novih pregovora između Londona i ostatka EU jer “izlazak je izlazak”. >> Velika Britanija izlazi iz EU! Njemački ministar vanjskih poslova: Ovo je tužan dan za EU i UK 