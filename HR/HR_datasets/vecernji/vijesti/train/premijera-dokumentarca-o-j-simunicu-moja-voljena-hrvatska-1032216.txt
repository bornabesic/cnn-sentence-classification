"Nikoga nisam htio uvrijediti i da sam znao da je to kažnjivo, ne bih to učinio", kaže danas Joe Šimunić u dokumentarnom filmu Jakova Sedlara "Moja voljena Hrvatska",  u kojem je glavni junak upravo Šimunić. Film je večeras imao svečanu premijeru u kinu Europa, a došlo ga je pogledati mnoštvo ljudi iz svijeta sporta i zabave. Među njima su bili izbornik hrvatske nogometne reprezentacije Ante Čačić, potom Zoran Mamić, Igor Cvitanović, Ljerka i Zvonimir Hodak, Dubravko Šimenc, Dražen Anzulović, Perica Martinović, Anja Šovagović-Despot... Joeova izjava se, naravno, odnosi na njegovo "za dom - spremni" kojim je zajedno s publikom proslavljao pobjedu nad Islandom prije dvije godine u Maksimru. Zbog tog je pokliča, koji je Fifa ocijenila kao veličanje fašizma, kažnjen s deset utakmica neigranja, pa je morao propustiti SP u Brazilu. Šimunić nije odustao od istjerivanja pravde, na Fifinu odluku žalio se Međunarodnom sudu za ljudska prava. Na domaćem sudu osporava odluku o kazni od 25.000 kuna. On i dalje vjeruje da je to starohrvatski pozdrav a u tome ga podržava i redatelj Jakov Sedlar. Šimunićev odvjetnik Davor Prtenjača podsjeća na praksu hrvatskih sudova prema kojoj taj poklič nije fašistički, osim ako nije popraćen gestom. U filmu je prikazan i isječak iz opere "Zrinjski" u kojem se također spominje taj kontroverzni izraz kao povijesni, stariji od NDH u kojoj je doživio zlouporabu. I dok se o tome može govoriti ovako i onako – i hrvatski povjesničari još nisu donijeli pravorijek – redatelj Sedlar i scenarist Hrvoje Hitrec padaju na ispitu neutralnosti kad dolaze na teren dnevne politike, jasno se priklanjajući HDZ-u i žigošući Milanovićevu vladu projugoslavenskom. Unatoč tome što i Šimunić i mnogi drugi u filmu, posebno njegovi suigrači koji za njega imaju samo riječi hvale, apeliraju na hrvatsko zajedništvo.  >> Strani mediji šokirani: Unatoč nacističkom pozdravu, Hrvatska zaposlila Šimunića 