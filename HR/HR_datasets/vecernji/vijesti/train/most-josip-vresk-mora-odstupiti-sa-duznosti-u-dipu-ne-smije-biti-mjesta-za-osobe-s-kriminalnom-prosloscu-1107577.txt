Most nezavisnih lista je u priopćenju oštro osudio trenutačan status quo člana Državnog izbornog povjerenstva Josipa Vreska. Poručuju kako u najkraćem mogućem roku mora odstupiti s dužnosti jer u DIP-u ne smije biti mjesta za osobe s kriminalnom prošlošću. Priopćenje donosimo u cijelosti: "Most nezavisnih lista oštro osuđuje trenutačan status quo člana Državnog izbornog povjerenstva Josipa Vreska. Gospodin Vresk je u sklopu sudskog postupka koji se vodi pri Zemaljskom sudu u Klagenfurtu protiv bivšeg čelnika Hypo Alpe Adria Banke, Josefa Kirchera, a zbog otuđivanja 1,7 milijuna eura, priznao austrijskim istražiteljima da je primio novac od Hypo banke za određene projekte u Hrvatskoj i utjecaj na HNB. Naglašavamo da Zakon o Državnom izbornom povjerenstvu Republike Hrvatske u članku 13. propisuje slijedeće: „Predsjednik, potpredsjednici i članovi Povjerenstva za vrijeme obnašanja dužnosti ne mogu obavljati nikakvu drugu profesionalnu dužnost, niti dužnost čije bi obnašanje dovelo do dvojbi vezano uz njihovu nepristranost, narušilo njihov moralni integritet i ugled koji uživaju u javnosti, kao niti dužnost čije bi obnašanje moglo utjecati na nastup okolnosti vezanih uz sukob interesa, sukladno zakonu koji uređuje sprječavanje sukoba interesa u Republici Hrvatskoj.“ Obzirom da je Josip Vresk zadnju tranšu navedenog novca, prema medijskim navodima, primio u svibnju 2007.g., a u ožujku 2007.g. je postao članom Državnog izbornog povjerenstva, to znači da je u tom trenutku u najmanju ruku obavljao neku drugu profesionalnu dužnost koja dovodi u dvojbu njegovu nepristranost, narušava moralni integritet i ugled te ozbiljno dovodi u pitanje nastup relevantnih okolnosti vezanih uz mogući sukob interesa, a  što je eksplicitno, s razlogom, zabranjeno i opisano u članku 13. Zakona o Državnom izbornom povjerenstvu Republike Hrvatske. Posebno je zabrinjavajuća činjenica da je on već  tada bio član Državnog izbornog povjerenstva, kao i da je u cijelu priču umiješan i ustavni sudac Davor Mlakar, koji se tada lažno predstavio. Podsjećamo, gospodina Mlakara su na časnu dužnost ustavnog suca izabrali SDP i HDZ, čime su ponovno dokazali kako ideološke razlike i razmirice koje građanima prezentiraju kao nepremostive prepreke postaju potpuno nevažne u njihovoj borbi za fotelje. Most nezavisnih lista jasno se protivio izboru gospodina Mlakara, no bio je nadglasan od strane moćnog HDZSDP duopola, koji je nastavio provoditi već dobro uhodanu praksu zajedničkog upravljanja državom. Po prvi puta u Ustavnome sudu je zastupljen velik broj političara s jedne i druge strane, što direktno omogućava velik utjecaj interesnih skupina u društvu. S druge strane, iako gospodin Vresk zbog priznanja u slučaju Hypo neupitno mora odstupiti sa svoje dužnosti, on to ne čini, a Ustavni sud štiti takvo neodgovorno ponašanje. Cijela situacija dobiva posve novi značaj u vidu predstojećih parlamentarnih izbora, za čiju pravilnu provedbu će, između ostalih, biti odgovoran i Josip Vresk. Smatramo da upravo ustavni suci moraju biti temelj pravnog poretka u društvu i raditi u najboljem interesu građana Hrvatske", stoji u priopćenju Mosta nezavisnih lista.  >> Ustavni sud i DIP kompromitirani, a svi o tome šute!?  