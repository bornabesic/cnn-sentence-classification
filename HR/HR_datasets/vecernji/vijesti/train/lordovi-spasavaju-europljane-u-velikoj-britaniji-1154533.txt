Bivši britanski premijer David Cameron, koji je svojim referendumom doveo do Brexita, sada kaže da u Velikoj Britaniji treba izbjeći „neverendums“, odnosno ponovno sazivanje referenduma o izlasku Velike Britanije iz EU. „Neverendums“ je izraz koji je iz riječi neverending (beskonačno) + referendum iskovao kanadski pisac Josh Freed nakon stalnih referenduma o odvajanju Quebeca od Kanade, a koji nisu polučivali rezultate. Naime, u Gornjem domu (House of Lords) britanskog parlamenta (Westminster) predloženo je novo sazivanje referenduma, jer bi sada, prema mišljenju predlagača, Britanci mogli savjesnije odlučiti nakon što su već osjetili negativnosti izlaska iz EU na vlastitoj koži. Prema nekim proračunima, do 2025. Britanci bi osiromašili za 30 posto. No, novi bi referendum još više podijelio Britance. Nastavak puta prema izlasku Londona iz EU mogao bi dovesti i do raspada Ujedinjenog Kraljevstva. U međuvremenu su lordovi zakočili vladu Therese May amandmanom na zakon o razdvajanju Londona od Europe, koji je bez problema prošao u Donjem domu, gdje će se sada vratiti s tim i drugim amandmanima. May je htjela ucijeniti EU lošim tretiranjem oko tri milijuna europskih građana na Otoku. Lordovi drže da ti europski građani imaju pravo ostanka u Velikoj Britaniji na neodređeno vrijeme i poslije Brexita. Vlada Therese May predviđala je da i ti stalno nastanjeni Europljani u Velikoj Britaniji moraju ispuniti upitnik od 85 stranica (od kojih su na čak 18 upute) koji sadrži glupa pitanja kao što je ono o dokumentiranju svih inozemnih putovanja u posljednjih pet godina ili o plaćama i radnim ugovorima u posljednjih pet godina. - Neljudski bi bilo tretirati Europljane koji žive ovdje među nama, rade u našim bolnicama i školama, kao robu za razmjenu na stolu pregovora - kazala je barunica Dianne Hayter. Sada se zakon o Brexitu iz Gornjeg doma seli u Donji dom.   >>Nacionalističke smutnje, ekonomska kriza, podjele! Nije riječ o Jugoslaviji 80-ih, nego današnjoj EU >>Brexit: Vrhovni sud zadao udarac Theresi May 