HDZ je na Predsjedništvu stranke početkom tjedna konstatirao da je priču o spašavanju Agrokora, odnosno o stabilizaciji gospodarskog sustava kojem je prijetio kolaps ako bi se Agrokor nekontrolirano urušio, loše predstavio i da Most stvara javnu percepciju da HDZ štiti kriminal u tom koncernu. Zamjerke na komunikaciju o Agrokoru iznio je Miro Kovač, međunarodni tajnik stranke, ali i Zlatko Hasanbegović koji više nije član HDZ-a. Na toj je sjednici Predsjedništva utvrđeno da će HDZ ubuduće bolje predstavljati sve poteze Vlade, pa tako i sve oko Agrokora. Ramljak kontra Marića Nije trebalo dugo čekati, pa je Vlada već ovog tjedna odobrila DORH-u pet milijuna kuna za istragu u Agrokoru, kako bi DORH mogao angažirati financijske stručnjake i vještake koji će češljati Agrokorove financijske zavrzlame, čime premijer Plenković uoči lokalnih izbora želi opovrgnuti glavnu predizbornu tezu Mosta da HDZ zataškava malverzacije u posrnulom koncernu. Istog je dana i Ante Ramljak, izvanredni povjerenik u Agrokoru, dao televizijske intervjue u kojima je progovorio o rupi u bilanci Agrokora od 3,7 milijardi kuna, ali i o tome kako je, kada je ušao u upravu Agrokora, na računu koncerna zatekao samo – šest kuna. Očito je sve isplanirano kako bi se prisnažio dojam da je Vlada donošenjem lex Agrokor spasila stvar i spriječila, kako govori premijer Plenković, gospodarski i financijski tsunami. Jedino Ramljakova izjava da je on još prije godinu dana znao da Agrokor ne može dobro završiti i da su dugovanja koncerna neodrživa, budući da je surađivao s određenom investicijskom kućom pa je imao uvid u analize koje su na to ukazivale, ne ide u prilog ministru financija Zdravku Mariću koji je radio u Agrokoru i još zimus tvrdio da je kompanija stabilna. Most grmi o kriminalu I Plenkovićeve glavne poruke na HDZ-ovim skupovima odnose se na Agrokor i on uporno ponavlja kako je Vlada spriječila kolaps, dok Most grmi da su njihovi ministri smijenjeni kako bi se spriječilo otkrivanje kriminala u Todorićevu koncernu. U Večernjem listu smo prije mjesec dana pisali da bi Agrokor premijeru Plenkoviću mogao “pojesti” lokalne izbore, tj. da će to biti udarna tema, premda u tom trenutku još nije bila pukla suradnja HDZ-a i Mosta. Razvrgavanjem tog političkog braka Agrokor je postao glavna tema sukoba na kojoj Most gradi kampanju. HDZ je sada u operaciji okretanja Mostove teze. 