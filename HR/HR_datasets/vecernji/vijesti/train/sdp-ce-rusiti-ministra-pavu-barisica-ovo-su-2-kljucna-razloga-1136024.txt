Ministar znanosti i obrazovanja Pavo Barišić bit će prvi ministar u aktualnoj Vladi čiji opoziv planira zatražiti oporbeni SDP. Kako doznajemo od naših izvora iz Kluba zastupnika SDP-a, nakon 15. siječnja, kada ponovno krene saborsko zasjedanje, imaju namjeru u proceduru uputiti zahtjev za izglasavanje nepovjerenja ministru znanosti i obrazovanja. Više je, kažu, razloga za to, ali dva su ključna. Neprihvatljivi stavovi Prvi je, ističu u SDP-u, što ministar Barišić ima nekoliko prijava za plagiranje, a drugi što štiti svog državnog tajnika u Ministarstvu Matka Glunčića koji je loše rezultate hrvatskih petnaestogodišnjaka u međunarodnom PISA istraživanju pravdao rekavši da su kod nas u “statistiku ušla i djeca s posebnim potrebama i nacionalne manjine”. – Glunčićev stav je očito stav ministra Barišića jer se on od njega nije ogradio, a HDZ time što ne dozvoljava da se o Glunčiću raspravlja u Saboru staje u obranu i jednog i drugog, što je nedopustivo – kaže naš izvor iz SDP-a. Zbog toga će, dodaje, SDP tražiti ostavku ministra Barišića, ali tek nakon ustavne stanke jer, kaže, poštuju saborsku proceduru te će do 15. prosinca uporno inzistirati da se o slučaju Glunčić raspravlja na saborskom Odboru za obrazovanje. Od upućivanja zahtjeva za opoziv, dodaje naš izvor, Barišića može spasiti jedino ostavka ili da ga premijer Andrej Plenković u međuvremenu razriješi te dužnosti. U to u SDP-u ipak sumnjaju. Štoviše, čini im se da bi “žrtvovan” mogao biti upravo državni tajnik Glunčić. No i u tom će slučaju, dodaju u SDP-u, tražiti Barišićev opoziv jer je Matko Glunčić, kažu, samo eksponent onoga što ministar Pavo Barišić zastupa. – A to su potpuno neprihvatljivi stavovi. Obrazovanje je vrlo osjetljivo područje. Tu se radi o odgoju naše djece, a tu mjesta nema ni za Glunčića ni za Barišića. Oni sigurno nisu ti koji će unaprijediti školstvo – kaže naš izvor iz SDP-a. Oporba isto tako podsjeća da navodni plagijati nisu jedina afera koja se pripisivala Barišiću. Po medijima se od njegova imenovanja spominjao i njegov iznenadni odlazak s mjesta pomoćnika ministra znanosti 2006. godine, pisalo se i kako je u jednom razdoblju istovremeno predavao na čak 19 kolegija, da je uzimao duple dnevnice... Barišić je sve te navode redovito demantirao tvrdeći da je riječ o izmišljenim aferama. Kada krenu s inicijativom, u SDP-u će, logično, ponuditi svima u Saboru da je prihvate s obzirom na to da je za izglasavanje nepovjerenja ministru potrebno 76 ruku. Zanimljivo, osim na druge oporbene stranke i manjine, računaju i na Most s kojim im je plan također razgovarati i tražiti potporu za inicijativu. Savezništvo itekako moguće Neki iz SDP-a drže da je savezništvo između SDP-a i Mosta po ovom pitanju itekako moguće, pogotovo ako i SDP “pruži ruku” Mostu oko nekih njihovih inicijativa u Saboru. Inače, na prijedlog najmanje jedne petine ukupnog broja zastupnika u Saboru može se pokrenuti pitanje povjerenja ministru, a prijedlog se uvrštava odmah na dnevni red, bez odlučivanja. Vlada je dužna očitovati se o prijedlogu u roku od osam dana od dana uvrštavanja prijedloga u dnevni red, a rasprava i glasanje o prijedlogu mora biti u roku od 30 dana od dana dostave prijedloga Saboru. Ako Sabor odbije prijedlog za izglasavanje nepovjerenja pojedinom članu Vlade, zastupnici koji su ga postavili ne mogu ponovno podnijeti isti prijedlog prije isteka roka od šest mjeseci od dana podnošenja prijedloga. >> Barišić odbacio sve optužbe pa citirao Glavaša: 'Neka presude ne donose mediji, neka presude donose sudovi' 