Sjeverna Koreja je odsad kadra ispaliti nuklearnu raketu, ali još ne zna kako nuklearna glava ulazi u atmosferu da bi pogodila cilj, rekao je u četvrtak američki dužnosnik u ministarstvu obrane. Sjevernokorejci "danas mogu čak ispaliti" nuklearnu raketu, "ali nisu sigurni u vezi s njezinim ulaskom" u atmosferu i pogotkom u cilj, rekao je taj dužnosnik. "Pokušavaju riješiti" taj problem, dodao je. Sjeverna Koreja je izvela pet nuklearnih proba, zadnji put 9. rujna i puno puta je ispitala balističke rakete. Raketa Musudan srednjeg dometa, u teoriji od 2500 do 4000 km, ispitana je ove godine već osam puta, jednom uspješno. No unatoč brojnim neuspjesima, stručnjaci ocjenjuju da program sustavno napreduje. Sjevernoj Koreji su se pet puta uvodile sankcije od njezine prve nuklearne probe 2006. "Sada smo u veoma napetoj situaciji na koju ne možemo odgovoriti ne znam kakvim sredstvima i nemamo puno manevarskog prostora u pregovorima", ocijenio je američki dužnosnik. "Kao što možete pretpostaviti", američki vojnici "pripremaju hitne planove prilagođene situaciji", kazao je. "Pripremamo se za sve što može proizaći iz ovog jako, jako provokativnog ponašanja", ocijenio je. >> Sjeverna Koreja vježbala topničko gađanje Seula: 'Nitko i ništa neće preživjeti' 