U HDZ-u se danas intenzivno šuškalo da bi se u utrku za predsjednika HDZ-a mogao uključiti Miro Kovač, tehnički ministar vanjskih poslova. Miro Kovač danas nam je rekao da će početkom tjedna obznaniti odluku o kandidaturi. U HDZ-u se kuloarski moglo čuti da Kovača navodno na kandidaturu nagovara Tomislav Karamarko, bivši šef HDZ-a koji je nedavno radi neuspjelog preslaganja saborske većine podnio ostavku na mjesto predsjednika. U krugu Mire Kovača pak kažu da su to najobičnija podmetanja kada je riječ o Karamarkovoj potpori. Osim toga, proteklih se dana u HDZ-u čulo da se skupljaju bianco potpisi, dakle bez imena kandidata, pa se i sad pretpostavlja da je to bilo za Miru Kovača. - Kovaču rade mu matematiku i uvjeravaju da bi mogao imati šanse. Ali sve me to podsjeća na priču prije četiri godine kada su isto radili matematiku Darku Milinoviću, kojem je podršku obećala većina šefova županijskih organizacija, a u zadnji trenutak su se okrenuli Karamarku – rekao je naš izvor iz HDZ-a. 