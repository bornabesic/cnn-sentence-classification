Jedna je osoba poginula u prometnoj nesreći koja se dogodila u srijedu ujutro u Korčuli na državnoj cesti D-118, javljaju iz dubrovačke policije. U sudaru dva osobna vozila dubrovačkih registracijskih oznaka poginuo je, prema neslužbenim informacijama, vozač iz jednog automobila, a njegova suputnica je prevezena u KBC Split. Stupanj njezinih ozljeda je zasada nepoznat. Prema prvim i nepotvrđenim informacijama, u drugom automobilu nije bilo ozlijeđenih osoba. U tijeku je očevid kojim rukovodi zamjenik općinskog državnog odvjetnika u Dubrovniku, a po završetku kojeg će biti poznati detalji nesreće. Državna cesta D-118 zatvorena je za sav promet i odvija se zaobilazno.   