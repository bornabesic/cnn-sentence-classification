Prva velika seoba Europljana prema toplijim krajevima krenula je ovaj vikend. Uskrs je tri tjedna kasnije nego lani i vjeruje se da ih se ovaj puta više otisnulo na neko putovanje. Jadranski domaćini za uskrsni vikend očekuju oko 60.000 stranih gostiju, desetak posto više nego za lanjski Uskrs, te još barem desetak tisuća domaćih turista. Cijeli bi travanj, pak, trebao donijeti oko dva milijuna turističkih noćenja i tako nastaviti solidan niz pluseva iz prethodnih mjeseci. Tijekom prva tri mjeseca Hrvatska je, naime, ugostila 742.000 turista, što je oko šest posto više nego u istom razdoblju 2016. Gužve su, pak, počele još u četvrtak. U noći na petak na Bregani se, recimo, u smjeru Hrvatske već protezala višekilometarska kolona. Kako će tek biti u špici, s obzirom na postrožene kontrole na graničnim prijelazima, nije teško zamisliti. Pogotovo što se ove sezone očekuje oko milijun turista više, od kojih većina stiže cestom. >> Plenković: Apelirao sam da se slovenska policija vrati na dosadašnji režim >> Na ulaz u Hrvatsku čekalo se i pet sati: Ogorčeni putnici izlaze iz autobusa i pješke prelaze granicu 