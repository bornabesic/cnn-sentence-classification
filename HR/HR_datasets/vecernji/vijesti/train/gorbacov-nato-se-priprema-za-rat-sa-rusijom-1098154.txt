Posljednji vođa Sovjetskog Saveza (SSSR) Mihail Gorbačov oštro je kritizirao vođe NATO saveza zbog odluka koje vode u eskalaciju sukoba s Rusijom. Gorbačov je izjavio da je "NATO započeo pripreme za eskalaciju Hladnog rata u mnogo vreliji rat", prenosi agencija Interfaks. "Retorika u Varšavi gotovo gori od želje da se objavi rat Rusiji. Oni govore o obrani, ali zapravo se pripremaju za ofenzivne operacije", ocijenio je Gorbačov. Čelnici NATO-a donijeli su jučer odluku o raspoređivanju četiriju multinacionalnih bojni u baltičke zemlje i Poljsku radi odvraćanja od potencijalne ruske prijetnje, izjavio je glavni tajnik NATO-a Jens Stoltenberg. "Te bojne bit će snažne i bit će multinacionalne. To znači da će neki napad na jednu članicu biti smatran napadom na čitav Savez", rekao je Stoltenberg. "I dok jačamo našu moć odvraćanja i našu obranu, nastavljamo tražiti konstruktivni dijalog s Rusijom. Rusija ne može i ne treba biti izolirana. O našoj odluci informirat ćemo Rusiju", rekao je glavni tajnik. >> Gorbačov: Putin o sebi misli kao o božjem zamjeniku 