Zakon koji je Srbija donijela i temeljem kojeg se sudi hrvatskim braniteljima za kaznena djela navodno počinjenima na području bivše Jugoslavije bila je glavna tema sastanka predsjednika SDP-a Zoran Milanović i predsjednika Republičke koordinacije udruga iz Domovinskog rata "Dr. Franjo Tuđman", Đure Dečaka. – Srbija taj zakon jednostavno mora zaključati, a način da to riješimo je da sjednemo i brzo dogovorimo bilateralno tko je za što nadležan u protivnom neće nam ostati druge nego da jednostavno zaštitimo nacionalne interese. Mi se ne kanimo sitno iskaljivati, ucjenjivati nekoga teritorijem, granicama. I o tome možemo razgovarati, sa Srbijom nemamo ni ta pitanja rješenja, ali tu se nećemo ponašati kao Slovenija prema nama – kazao je Milanović.  Dodao je i kako mu nije jasno da niti jedan predstavnik RH, konkretno ministar vanjskih poslova nije bio nazočan na otvaranju poglavlja 23 da upozori da će to poglavlje u jednom trenutku morati biti blokirano ako se ne postigne dogovor o rješavanju problema koji proizlazi iz tog zakona. – Nije rješenje u tome da ulazimo u konflikte sa Srbijom bez potrebe. Bude li potrebe, ući ćemo u sukob, ne ratni, već mišljenja. Zamislite još jednom situaciju u kojoj Hrvatska nakon toliko godina i čekanja reagira donošenjem istog propisa prema Srbiji. Nitko neće moći izaći iz Srbije, ne želimo to raditi. Natjerate li nas na to, napravit ćemo to. Nemojte da tako završi – poručio je Milanović. Domaćin Đuro Dečak kazao je pak kako je koordinacija udruga pozvala na razgovor čelnike dvije najveće političke grupacije, a prvi se odazvao Milanović s partnerima.  – Top tema bila je univerzalna jurisdikcija koja teško pogađa naše ljude koji su bili u srpskim koncentracijskim logorima i koji su pod prijetnjama batinama potpisivali prazne papire i to sada služi Srbiji kao argument za podizanje sramotnih optužnica. Od politike tražimo čvrsti stav da se zaštite hrvatski branitelji jer ovakav progon, to bi vam isto bilo kao da Njemačka 1945. godine pokrene proces protiv onih koji su ju porazili u ratu – kazao je Dečak. >> SDP u Osijeku predstavio svoje kandidate za IV. izbornu jedinicu 