Cjelovita kurikularna reforma nastavlja se s Borisom Jokićem ili bez njega, nastavlja se s Predragom Šustarom ili bez njega, kategorično je danas kazao ministar obrazovanja prof. Predrag Šustar kojeg se čekalo četiri dana da se izjasni o odlasku Borisa Jokića i cijele ekspertne radne skupine (ERS). Pozvao je da se vrate poslu koji su radili. “Prestanite trovati” – Očekujem ispriku i da se vrate tamo gdje im je mjesto – ako to nisu u stanju, neka daju ostavke umjesto da traže razrješenje. Ima dovoljno sposobnih ljudi koji to mogu završiti. Nije važan Boris, nije važan Predrag, važna je reforma. Mogao sam imenovati nove članove ERS-a, ali to nisam učinio, možda sam pogriješio, možda sam trebao – govorio je ministar Šustar pozivajući “lijeve i desne, gornje i donje – prestanite trovati. Ne trujte”. Samo nekoliko sati kasnije dr. Boris Jokić u ime cijele ekspertne radne skupine odgovorio mu je da oni misle ozbiljno, da reformu više ne mogu voditi. – Mi se povlačimo, ali ostavku ne možemo dati jer nas je imenovao ministar i on nas mora razriješiti. Za očekivati je da u Ministarstvu znaju razliku između toga – kazao je Jokić naglašavajući da do ožujka ove godine nitko od članova ekspertnog tima nije imao nikakav honorar, a od ožujka ga primaju četiri člana radne skupine, dok je troje, uključujući i njega, taj honorar odbilo. Jokić je od stranaka zatražio da ne politiziraju cijeli slučaj. – Ovo nije reforma bilo koje političke opcije, zato molimo SDP i druge da ne politiziraju – naglasio je. Zbog svega što je ministar izrekao na konferenciji za novinare kaže da će razmisliti o pravnoj zaštiti. A ministar Šustar kazao je da ERS svoj posao nije obavio na vrijeme. – Do 9. svibnja trebali smo imati odgovore na primjedbe iz stručne rasprave, trebalo je u skladu s njima doraditi dokumente, trebali su do tada podnijeti izvješće o tome, a danas je 27. svibnja i još ništa od toga nemamo – kazao je Šustar naglašavajući da zbog toga još uvijek nije počela ni javna rasprava koja je bila predviđena za 10. svibnja. Unatoč tome on još uvijek vjeruje da bi se kurikularna reforma u škole mogla eksperimentalno uvesti sljedeće školske godine, iako je, ističe, sama ekspertna radna skupina predložila da to bude tek u školskoj 2017./2018. godini, a da se sljedeća godina iskoristi za pripremu i edukaciju nastavnika. Šustar je najavio otvaranje javne rasprave. – Javna rasprava što prije i što žešća. Nakon toga recenzija međunarodne skupine stručnjaka. Na tome ću inzistirati. Ali, moja će biti zadnja. Kurikularna reforma se nastavlja. I točka – kazao je ministar pozivajući članove ekspertne radne skupine da podnesu izvješće koje su trebali podnijeti do 9. svibnja, podsjećajući da je riječ o poslu koji su platili porezni obveznici. Ispričao se onima koji su radili na kurikularnoj reformi, a kojima to do danas nije plaćeno i takvih je, kazao je ministar, samo jedan posto. Jokić je kazao da upravo zbog kašnjenja s plaćanjem neke radne skupine nisu dostavile izvješća. Istaknuo je da izvještaj ne kasni jer mu je rok za dostavu do 2. lipnja i da će to do tada učiniti. Izrazio je spremnost da pomogne onima koji će doći nakon njih da se rad na reformi nastavi. Budak šest puta odbijen Sindikati su najavili prosvjede za srijedu, a uoči ministrove konferencije za novinare poručili su jasno da oni kurikularnu reformu podupiru i da im je dosta politike koja je do sada stopirala sve reforme obrazovanja. Vilim Ribić iz Nezavisnog sindikata znanosti i visokog obrazovanja podsjetio je na dva pokušaja reforme visokog obrazovanja. – Tko je spriječio te reforme? Politika svaki put iznova. Građani, i to oni koji glasaju za SDP i HDZ, moraju shvatiti da ih politika permanentno vara. SDP ne treba stati iza reforme i naših prosvjeda, ne treba nam njihova potpora jer su dvije reforme 2003. i 2011. godine srušili na sličan način – kazao je Ribić ističući da će sindikati braniti ovu. Zatražio je od Mosta da “kao što uvjetuju Karamarkovu smjenu, uvjetuju i provedbu ove reforme”. Voditelj Strategije obrazovanja prof. Neven Budak, kojeg je ministar prozvao zato što se ne radi i na drugih sedam područja koje treba reformirati, odgovorio mu je da ga je šest puta molio za razgovor, a nije ga primio nijednom. 