Prošlo je već 15 godina od humanitarne akcije Dajmo da čuju koja je na dosad neviđen način pokrenula Hrvatsku i u kojoj je prikupljeno više od 17 milijuna kuna za potrebe nabave umjetnih pužnica. Ova je akcija bila najveća u povijesti Hrvatske jer iznos koji je tada prikupljen više nikada nije premašen u kasnijim humanitarnim akcijama. Akcija Dajmo da čuju proizašla je iz akcije Anamarija u svijetu zvukova koju je pokrenulo Ministarstvo branitelja čiji su djelatnici, svjesni potrebe, pokrenuli prikupljanje sredstava kako bi djeci omogućili da prvi put čuju. Cilj akcije bio je upoznati javnost s mogućim rješenjem do tada zanemarenog problema.  Svijet zvukova Upravo je to i naslov izložbe koja će 5. srpnja biti otvorena u Tiflološkom muzeju u Zagrebu. Izložba  na jasan, jezgrovit te tekstualno i grafički pristupačan način posjetitelja vodi kroz opsežan put, od ideje do realizacije akcije i velikog humanitarnog koncerta održanog u prosincu 2001. godine. Izložba je iznimno snažan emotivni podsjetnik na 2001. godinu u kojoj su se gotovo svi u Hrvatskoj pokrenuli kako bi se gluhoj djeci omogućilo da zakorače u svijet zvukova. Prvo dijete kojemu je ugrađena umjetna pužnica putem sredstava Ministarstva branitelja je Anamarija Hribar koja je tada imala 2,5 godine i po kojoj je i nazvana prvotna akcija Anamarija u svijetu zvukova. Po pozivu u Ministarstvo branitelja počeo se javljati sve veći broj roditelja čija su djeca trebala umjetnu pužnicu te je uočeno da je problem veći nego što se činilo. Odlučeno je da se humanitarna akcija proširi i nazvana je Dajmo da čuju. Uključile su se i medijske kuće HRT, EPH, Narodni radio i Obiteljski radio te Hrvatski telekom. Cilj je bio prikupiti sredstva za ugradnju 85 umjetnih pužnica, no uspjeh akcije je bio golem pri čemu su kupljene čak 178 umjetne pužnice. Sve operacije ugradnje su obavljene u Hrvatskoj, od strane isključivo hrvatskih liječnika. Utjecaj akcije Dajmo da čuju izniman je jer se promijenio i pristup problemu gluhoće kod djece u Hrvatskoj. Zahvaljujući akciji u Hrvatskoj se u svim rodilištima provodi sveobuhvatni probir novorođenčadi na oštećenje sluha, HZZO kupuje umjetne pužnice – jednom riječju uveden je red u sustav. „Izložbom Svijet zvukova prisjećamo se da smo svi zajedno omogućili djeci u Hrvatskoj da zakorače u svijet zvukova. Danas su to odrasli ljudi kojima je ova akcija omogućila da se razviju u različitim smjerovima, uspješno završavaju fakultete, bave se glazbom. Uspjeh humanitarnog projekta s početka tisućljeća daje nam nadu da su društvene veze najjače upravo onda kad je pomoć najpotrebnija. Vjerujemo da na kraju te 2001. godine nije bilo osobe u Hrvatskoj koja nije znala za potrebu nabave umjetne umjetnih pužnica i koja nije željela pomoći i to je također jedan od velikih uspjeha ove akcije“, izjavila je mr. sc. Željka Sušić, muzejska pedagoginja savjetnica Tiflološkog muzeja, autorica izložbe. >>Komuniciraj humanitarno ponovno prikupio donacije za potrebite obitelji 