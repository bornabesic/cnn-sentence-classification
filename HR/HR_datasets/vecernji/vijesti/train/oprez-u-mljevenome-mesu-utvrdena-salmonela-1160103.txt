Bakterija salmonela utvrđena je u mljevenome svinjskom mesu s rokom trajanja do 24. ožujka 2017., proizvođača PPK Karlovačke mesne industrije, koje je na tržište stavio trgovački lanac Lidl Hrvatska, izvijestilo je u petak Ministarstvo poljoprivrede koje je opozvalo taj proizvod. "Ministarstvo poljoprivrede obavještava potrošače o opozivu proizvoda mljevenoga svinjskog mesa, LOT 7077, roka trajanja 24. 3. 2017., zbog utvrđene prisutnosti bakterije Salmonella spp.", stoji u obavijesti za potrošače, objavljenoj na internetskoj stranici Hrvatske agencije za hranu. Ministarstvo je 31. ožujka 2017. zaprimilo obavijest od subjekta u poslovanju s hranom Lidl Hrvatska da je tijekom redovite samokontrole u mljevenome svinjskom mesu utvrđena prisutnost bakterije Salmonella spp. "Proizvod nije u skladu s Uredbom 2073/2005 o mikrobiološkim kriterijima za hranu", navodi Ministarstvo poljoprivrede. S obzirom na to da je trajnost proizvoda istekla i uzimajući u obzir mogućnost njegova zamrzavanja u kućanstvima, Lidl Hrvatska poziva potrošače da taj proizvod vrate u najbližu poslovnicu. Detaljniji podatci o vraćanju proizvoda dostupni su ovdje. 