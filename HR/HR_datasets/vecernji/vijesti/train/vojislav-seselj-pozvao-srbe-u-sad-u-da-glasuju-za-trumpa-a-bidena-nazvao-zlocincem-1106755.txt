Predsjednik Srpske radikalne stranke (SRS) Vojislav Šešelj pozvao je sve Srbe iseljenike u SAD-u da na predsjedničkim izborima glasuju za Donalda Trumpa a potpredsjednika SAD-a Joa Bidena koji je u posjetu Beogradu nazvao je "zločincem". Pristaše SRS-a tijekom dana su na skupu nedaleko od ureda predsjednika Srbije izrazile prosvjed zbog dolaska potpredsjednika SAD-a u Beograd, a njihov vođa Vojislav Šešelj za američkog je dužnosnika rekao da je "uprljao svetu srpsku zemlju", poručivši kako "srpski narod pamti Bidenovu ulogu u bombardiranju Srbije 1999.", kao i njegovo zalaganje za neovisnost Kosova, dodajući da ima razloga "mrziti ga". Pozivajući sve Srbe koji žive u SAD-u da glasuju za Donalda Trumpa na izborima za američkog predsjednika, Šešelj je rekao da će to biti glas za Srbiju. "Glasujte za Trumpa, glasujte za budućnost Srbije", rekao je vođa radikala. Biden se ispričao obiteljima stradalih u bombardiranju NATO-a Biden se u Beogradu susreo s premijerom Aleksandrom Vučićem i predsjednikom Tomislavom Nikolićem, a Šešelj je kazao da "takav zločinac opet ovdje uživa državne počasti", nazivajući ga "arhineprijateljem srpskog naroda". Podsjetivši na Bidenove izjave da je neovisnost Kosova prekretnica za postizanje konačnog mira na Balkanu i da protivnici neovisnog Kosova moraju biti zaustavljeni, Šešelj je rekao da će protivnici neovisnog Kosova "zaustaviti zločince poput Bidena" i da će "ovaj prozapadni režim (u Srbiji) otići na smetlište povijesti". Potpredsjednik SAD-a u utorak se tijekom posjeta Beogradu ispričao obiteljima stradalih tijekom četveromjesečnih zračnih udara NATO-a 1999. godine na Srbiju i SR Jugoslaviju. Biden poslije Beograda putuje u Prištinu. 