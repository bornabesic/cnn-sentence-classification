Ono što je trebao biti običan petak u Saboru, kada je na redu glasanje, pretvorilo se u malu političku dramu u HDZ-u, koja je po svemu sudeći nastala spontano, ali je razotkrila mnoge pukotine u stranačkom sustavu. Ukidanje imuniteta HDZ-ovu zastupniku Stevi Culeju zbog razbijanja ćiriličnih ploča u Vukovaru završilo je tako da je desetak HDZ-ovih zastupnika ili napustilo sabornicu ili bilo suzdržano ili glasalo protiv ukidanja imuniteta tom vukovarskom branitelju. Među njima su Zlatko Hasanbegović, Anton Kliman, Petar Škorić, Tomislav Klarić, Josip Križanić, Ivan Šipić, Anđelko Stričak... Pobunjene zastupnike koji su, rekla je većina, spontano pa i spletom organizacijskih nespretnosti postali “pobunjenici” naknadno je na red pozvao šef HDZ-a Andrej Plenković, uz njega je na tom ribanju bio i stranački zamjenik Milijan Brkić. Sve nakon toga dovelo je do raznih interpretacija koje pokazuju da Andrej Plenković ne vlada svim zastupnicima u HDZ-u. Tko je gazda Priča je otišla u najmanje dva smjera. Prvo, dio zastupnika smatra da je Andrej Plenković vješto iskoristio “spontanu” situaciju od petka kako bi istrenirao strogoću za ubuduće i pokazao tko je gazda u HDZ-u. Drugo, iako je i Brkić, kada je Plenković držao slovo zastupnicima, sudjelovao u kritici “neposlušnih”, izvor blizak Milijanu Brkiću prenosi da mu ne pada na pamet praviti red u stranci niti u saborskom klubu u Plenkovićevo ime. Dometnuo je i neka taj posao radi Gordan Jandroković kao glavni tajnik i Branko Bačić kao šef Kluba zastupnika. – I prije nekog vremena ukidan je imunitet Culeju i nitko nije radio probleme. Brkić i Culej su suborci i prijatelji, zahvaljujući njemu je oba puta bio na saborskoj listi i Brkić sigurno ne bi radio protiv Culeja – tvrdi izvor blizak Brkiću. Ne čudi da je kod dijela zastupnika Brkićevo držanje svijeće Plenkoviću u ribanju zastupnika izazvalo negodovanje, ali ne iznenađuje ni to da aktualnom vrhu HDZ-a i paše da se istopi Brkićev utjecaj među članstvom. Bačić pogriješio A što se, zapravo, dogodilo u petak? Iako je uobičajeno kada sud ili Državno odvjetništvo zatraže ukidanje imuniteta nekom zastupniku da to odobre i Sabor i Mandatno-imunitetno povjerenstvo, ovaj se put razvila rasprava ne o ukidanju imuniteta Culeju, nego o Vukovaru kao gradu za koji bi trebao vrijediti poseban pijetet, osobito kada je riječ o ćirilici. Većina pobunjenih HDZ-ovih zastupnika upravo raspravu o Vukovaru i ćirilici navodi kao okidač koji je presudio da se usprotive ili budu suzdržani pri ukidanju imuniteta Culeju. Naši sugovornici smatraju da je Branko Bačić pogriješio što u saborskoj stanci nije sazvao Klub HDZ-a na kojem bi se razriješile sve dvojbe, posebno kada se uvidjelo da dio zastupnika, među njima i Zlatko Hasanbegović i neovisna Bruna Esih te još neki, napuštaju sabornicu. Dio sugovornika smatra spornim što se o ukidanju imuniteta Culeju nije raspravljalo u Klubu HDZ-a još u ponedjeljak. Više HDZ-ovih zastupnika tvrdi da je i Culej igrao neobičnu igru jer je u sabornici tražio da mu ukinu imunitet, a u hodnicima je, tvrde, lovio HDZ-ove zastupnike i govorio neka budu protiv, odnosno neka glasaju po savjesti. Iako u stanci nije sazvan Klub zastupnika, Andrej Plenković je već tada bio u Saboru i sastao se s 10-ak HDZ-ovih zastupnika, među njima bio je i Culej. Culej je tada i Plenkoviću rekao neka mu ukinu imunitet. Culeju je imunitet ukinut uz pomoć SDP-ovih glasova, a kod Plenkovića su na razgovoru bili svi “odmetnuti” zastupnici.      >> Sa 77 glasova za i 9 protiv Stevi Culeju skinut imunitet. Bauk: Zašto sad ne skidaš ploče u Vukovaru, budi faca. Culej: Facu sam dokazao na bojištu 