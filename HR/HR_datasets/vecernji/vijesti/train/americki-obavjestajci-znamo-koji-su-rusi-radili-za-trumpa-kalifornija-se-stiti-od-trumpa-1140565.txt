Visoki ruski dužnosnici slavili su pobjedu Donalda Trumpa na predsjedničkim izborima u Sjedinjenim Državama i to kao geopolitičku pobjedu za Moskvu. To su američkom dnevnom listu otkrili naimenovani visoki američki dužnosnici koji su kazali i to da su američke obavještajne agencije presrela poruke koje su ti ruski dužnosnici razmjenjivali nakon objave rezultata američkih izbora. Oni su si navodno međusobno čestitali na golemom uspjehu. Američki dužnosnici tvrde da su neki od identificiranih ruskih dužnosnika izravno bili angažirani u hakiranju kojem je cilj bio, barem u određenoj mjeri, pomoći Donaldu Trumpu da pobijedi na izborima. Hakiraju izbore od 2008. Usto, američke obavještajne agencije posljednjih su dana uspjele identificirati one ruske dužnosnike koji su elektroničke poruke koje su ruski hakeri ukrali sa servera američke Demokratske stranke, proslijedili WikiLeaksu, koji je zatim te poruke i objavio. Sve je to sadržano u vrlo opsežnom izvješću koje od početka ovoga tjedna cirkulira u washingtonskim političkim krugovima, a u kojem su do u detalj opisani dokazi koji pokazuju da se Rusija umiješala u izborni proces u studenom prošle godine, ali da je toga bilo i tijekom posljednjih devet godina. U tom izvješću navodno se vrlo detaljno opisuje na koji je način Moskva hakiranjem sudjelovala u svojevrsnom namještanju izbora u Americi. Taj dokument u četvrtak je u ruke dobio predsjednik Barack Obama, a obavještajna vrhuška, što uključuje prvog čovjeka cjelokupne obavještajne zajednice James Clappera i direktora CIA-e Johna Brennana, jučer ga je prezentirala i izabranom predsjedniku Donaldu Trumpu. Taj brifing trebao je biti održan prije nove godine, ali ga je čelništvo obavještajne zajednice odgodilo s obrazloženjem da još moraju raditi na prikupljanju i analizi dokaza. Zbog toga ih je Donald Trump, putem Twittera, optužio da mu nemaju što pokazati, pa izmišljaju dokaze. Duboke podjele Iako nije točno poznato što se konkretno nalazi u opsežnijem, tajnom dokumentu koji je uručen Obami, neki dužnosnici koji su u rukama imali skraćenu verziju izvješća kažu kako nisu sigurni nalaze li se u njemu i transkripti razgovora i poruka između ruskih dužnosnika koje su američki obavještajci “presreli”. Cijela priča oko ruskog hakiranja i njihova utjecaja na rezultat američkih izbora već je izazvala vrlo duboke podjele na američkoj političkoj sceni, a osobito među republikanskim zastupnicima i senatorima. Usto, priča o hakiranju od samoga početka usporava i otežava proces tranzicije s Obamine na Trumpovu administraciju. I sam američki “obavještajni car” James Clapper, koji je u četvrtak svjedočio pred senatskim odborom za oružane snage, potvrdio je da “ruske su kibernetičke aktivnosti povezane s američkim izborima prešle granicu običnog miješanja u izborni proces i postale aktivizam”. On je naglasio kako u ovome trenutku američka obavještajna zajednica još čvršće i odlučnije stoji iza svojih zaključaka o umiješanosti Kremlja u američke izbore nego što je stajala u listopadu kada je prvi puta upozorila što se događa. Dodao je i to kako se u najnovijem izvješću nalaze i neke poruke koje izravno govore o tome da je Putinov cilj bio pomoći kandidatu koji ima više sklonosti bliskim kontaktima s Moskvom.  Kalifornija je angažirala bivšeg glavnog državnog odvjetnika SAD-a Erica Holdera da ih zastupa u budućim pravnim bitkama protiv administracije Donalda Trumpa. Cilj državnog vodstva Kalifornije jest da zaštiti interese i vrijednosti Kalifornije pred naletom odluka iz Washingtona koje bi mogle biti izrazito štetne za tu državu. Tu se ponajprije misli na odluke Trumpove administracije koje se tiču klimatskih promjena, zaštite okoliša, prava žena, građanskih prava, imigracije i izbornog sustava. Glavna Holderova zadaća biti će da surađuje s državnim odvjetnikom Kalifornija i da bude tvorac pravne strategije te države za borbu protiv onih odluka Trumpove administracije koje državni Kongres Kalifornije i njen guverner procijene štetnima. Oni navode da se budući predsjednik okružio ljudima koji predstavljaju izravnu opasnost ekonomskom prosperitetu Kalifornije. Iako političko vodstvo te savezne države na zna protiv kojih konkretnih poteza će morati krenuti u pravnu bitku, kažu da im je otprilike jasno s čime će se morati suočiti. Osobu koja će biti glavni savjetnik za taj proces počeli su tražiti odmah nakon Trumpove pobjede. 