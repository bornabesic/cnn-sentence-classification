Priča o Agrokoru predugo je trajala (ako je ovo sad konačni dogovor). Nije tu riječ o spašavanju Ivice Todorića i njegove obitelji, oni sad više nisu bitni u ovoj priči. Riječ je o spašavanju desetaka tisuća radnih mjesta, i to ne samo u tvrtkama iz koncerna Agrokora nego i njihovih dobavljača. Stoga je dogovor vjerovnika i dobavljača o dugovima Agrokora bio nužan jer se već počela stvarati panika pa su počele blokade Tiska, Jamnice, PIK Vrbovca... Iako su dosad pristajali na duge rokove plaćanja od Agrokorovih tvrtki, sad su neki odjednom postali nestrpljivi i počeli zabijati čavle u posrnuli koncern aktiviranjem zadužnica. Rješavanju problema najveće hrvatske kompanije sve uključene i zainteresirane strane u nastavku pregovaranja trebaju pristupiti odgovorno. Prevelika je važnost tvrtki iz tog koncerna za cijelo hrvatsko gospodarstvo pa i šire. Turistička sezona se bliži, znamo koliko Hrvatskoj turizam donosi godišnje zarade i zamislite da turiste dočekaju prazne police najvećeg lanca trgovina u Hrvatskoj ili pak zatvoreni kiosci Tiska. I sad je bilo tužno gledati sužen izbor robe i poluprazne police u Konzumovim dućanima. Ne bi u tom crnom scenariju ostali bez posla samo zaposleni u Tisku ili Konzumu nego i tisuće radnika iz tvrtki koje preko tih kanala prodaju svoju robu. Isto tako, treba se prisjetiti u kakvom su teškom, gotovo bezizlaznom stanju bili PIK-ovi prije nego što ih je Agrokor preuzeo. Vlada je svjesna važnosti Agrokora i stoga je pripremila zakon kojim bi se spriječio bankrot tako važnog sustava. Kritike na račun tog zakona stižu jer se opet u prvi plan stavlja vlasnik Agrokora. No opet treba napomenuti da sad u cijeloj ovoj priči nisu bitni Todorići. Bitni su PIK-ovi i radna mjesta u Slavoniji i okolici Zagreba, bitni su radnici i dobavljači Tiska i Konzuma... Sve ono što je sporno oko Agrokora, bilo da je riječ o financijskim izvještajima, rokovima plaćanja i sličnom, može se rješavati poslije, kad se situacija smiri i kad se tvrtke i radna mjesta spase. >> Stigla i službena potvrda: Banke i Agrokor usuglasile standstill, mijenja se uprava koncerna. Tko će biti direktor restrukturiranja? >> Ili Agrokor ili dolazi novo razdoblje recesije 