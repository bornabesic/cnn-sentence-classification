Velika Britanija će, i nakon što formalno izađe iz Europske unije, morati nastaviti još nekoliko godina plaćati obveze koje proizlaze iz članstva u godinama dok je bila članica, a glasnogovornik Europske komisije pokušao je to objasniti britanskoj javnosti jednom paralelom koja bi mogla biti bliska Britancima kao ljubiteljima kulture piva i pubova. Nakon tri dana rasprave i 140 stranica predloženih amandmana, 650 zastupnika je odobrilo zakon o Brexitu u prvom čitanju, sa 494 glasa za i 122 protiv. Time je premijerka May dobila zeleno svjetlo donjeg doma parlamenta da idućeg mjeseca pokrene proces razdruživanja, sedam mjeseci nakon britanskog referenduma. May nije željela da parlament raspravlja o ovom zakonu, ali ju je na to prisilio Vrhovni sud. Nakon što ga prihvatio donji dom, zakon će ići na očitovanje u Dom lordova. Preuzete obveze do 2020. – Treba svima biti jasno da je tijekom članstva Ujedinjeno Kraljevstvo preuzimalo, a vjerojatno će još i nastaviti preuzimati određene financijske obveze. I te obveze moraju biti do kraja ispunjene. To je kao kad idete u pub s 27 prijatelja. Naručite rundu piva za sve i ne možete samo tako otići. I dalje morate platiti za rundu koju ste naručili – rekao je glasnogovornik EK Margaritis Schinas. Proračun EU planira se u sedmogodišnjim “financijskim perspektivama”, trenutačno je to 2013.-2020., pa već iz te činjenice proizlaze obveze Velike Britanije da nastavi plaćati preuzete obveze barem do kraja ovog desetljeća. Britanci moraju pokriti i dio obveza na ime isplate mirovina eurobirokratima. Financial Times procjenjuje da bi “izlazni račun” za Veliku Britaniju mogao biti težak oko 60 milijardi eura. Škotska za ostanak u EU Pregovori o tome koliki će točno to biti iznos počet će jednom kad London aktivira članak 50. Lisabonskog ugovora, koji propisuje dvogodišnju proceduru pregovora o izlasku neke članice. Britanski parlament bio je spreman sinoć odobriti tzv. zakon o Brexitu, odnosno o pokretanju te procedure, no premijerka Theresa May nije mogla prikupiti potrebnu većinu bez ustupka zastupnicima: morala im je, naime, obećati da će ponovo imati priliku glasati o izlasku iz EU jednom kad pregovori o izlasku budu pri kraju, odnosno kad se ispregovara točno kako će taj izlazak izgledati i kakve će nove odnose Velika Britanija kao bivša članica imati s EU. Bez takvog obećanja, 20-ak zastupnika premijerkine Konzervativne stranke i još nekoliko oporbenih laburista prijetilo je da neće glasati za ovaj zakon. Škotski parlament u utorak je s 90 glasova protiv i 34 za odbio zakon o pokretanju procedure Brexita, no taj ishod glasanja nije pravno obvezujući za premijerku May. Kad ju je škotski zastupnik u britanskom parlamentu jučer pitao o interesu Škotske da ostane u EU, premijerka May mu je odbrusila: – Neće biti neovisne Škotske u Europskoj uniji. >> Merkel protjerivanje odbijenih azilanata postavila za nacionalni prioritet 