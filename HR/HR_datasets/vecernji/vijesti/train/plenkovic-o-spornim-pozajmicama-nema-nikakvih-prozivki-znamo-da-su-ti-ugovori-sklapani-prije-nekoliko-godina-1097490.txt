Jedini kandidat za predsjednika HDZ-a Andrej Plenković, gostujući u Dnevniku Nove TV, osvrnuo se na aktualne političke teme među kojima su nadolazeći prijevremeni izbori, ali i sporna pozajmica koju je HDZ dobio od PPD-a dok je na čelu stranke bio Tomislav Karamarko.  "Nakon ovih informacija tijekom protekla dva dana, tražio sam od našeg glavnog tajnika da mi dostavi izvješće o financijskoj situaciji u stranci. Očekujem da će on to napraviti u najskorijem roku", rekao je Plenković. "Kao kandidat za predsjednika HDZ-a, želim da budemo odgovorna stranka koja se na transparentan način financira sukladno Zakonu o financiranju političkih stranaka. To je naš cilj i odgovornost prema biračima", poručio je Plenković. Na upit tko će snositi odgovornost i hoće li ona biti na leđima tadašnjeg tajnika stranke Milijana Brkića, Plenković kaže da neće biti nikakvih prozivki. "Nema nikakvih prozivki. Znamo da su ti ugovori sklapani prije nekoliko godina. Nama je u interesu da imamo jasnu sliku o tome kako se stranka financirala. Naravno da ćemo razgovarati s aktualnim vodstvom stranke i kolegama koji su u to uključeni. Mislim da je nužno da je svaka pozajmica ili bilo kakvo drugo financiranje stranke sukladno zakonskim propisima. Bitno je da svi koji stanku vode znaju odakle su izvori financiranja." Plenković se osvrnuo i na svoju kandidaturu za čelnika HDZ-a, za koju smatra da je unijela nemir u oporbu.  "U oporbi vlada jako puno panike otkad sam najavio kandidaturu. Moji kolege već rade na izbornom programu, razgovaramo s aktualnim, potencijalnim partnerima, idemo u izbornu utakmicu samouvjereni i spremni preuzeti odgovornost za Hrvatsku", rekao je Plenković. Na upit o mogućim koalicijskim partnerima, Plenković je kazao da bi htio da s njegovom strankom na izbore u rujnu ide i HSS. "HSS je dio naše političke obitelji. Dakle, samo su HSS i HDZ dio Europske pučke stranke. Mi bismo, naravno, htjeli da na izbornom ciklusu idemo zajedno ususret hrvatskim građanima i našim članovima", kazao je Plenković. >>Plenkovića i Milanovića čeka velika bitka – povezuje ih pravo i veliki ego 