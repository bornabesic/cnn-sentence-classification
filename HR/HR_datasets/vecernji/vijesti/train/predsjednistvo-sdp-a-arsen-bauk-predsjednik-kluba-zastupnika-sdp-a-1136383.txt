Arsen Bauk zamijenio je Zorana Milanovića na mjestu predsjednika saborskog kluba zastupnika SDP-a. Odlučili su tako predsjedništvo i klub zastupnika ove stranke na jučerašnjem (subota) radnom sastanku s rukovodstvima lokalnih organizacija u Novoj Gradiški. Bauk je obavljao funkciju ministra javne uprave u Milanovićevoj Vladi, a na stranačkoj konvenciji održanoj početkom mjeseca izabran je u predsjedništvo SDP-a. Obrazlažući Baukov izbor, predsjednik SDP-a Davor Bernardić rekao je kako ovu stranku ne čini samo jedan čovjek i kako u njoj ima mjesta za sve. Najavio je novo lice socijaldemokracije. - Ne moraju svi ljudi koji koji su izabrani u predsjedništvo i potpredsjednici stranke biti u SDP-u. Treba dati prostora i mnogim drugim ljudima, i to smo upravo napravili. Osim što je PMF-ovac kao i ja, Arsen Bauk je čovjek koji ima bogato političko iskustvo i koji je majstor parlamentarne procedure. On će ovaj posao sigurno kvalitetno obavljati – rekao je Bernardić. Šef SDP-a najavio je kako će se u ponedjeljak na Iblerovom trgu u Zagrebu okupiti lijevo orijentirani intelektualci, članovi i nečlanovi SDP-a. Oni bi trebali pripomoći u reformiranju stranke, pronalaženju novog puta i zaustavljanju dugačkog niza loših izbornih rezultata. 