U Okučanima su se danas mijenjali osjećaji ponosa i tuge. Ponosa jer je prije točno 21 godinu u vojno-redarstvennoj operaciji oslobođeno čak 500 četvornih kilometara okupiranog hrvatskog teritorija, a tuge zbog 42 hrvatska branitelja koja su položila svoje živote na oltar domovine. Svečani program u povodu obljetnice Bljeska započeo je budnicom i koračnicama Hrvatske vojske, a nastavljen je svečanom komemoracijom kod središnjeg križa u spomen-parku hrvatskih vitezova. Vijence su položili premijer Tihomir Orešković, predsjednik Sabora Željko Reiner i izaslanik predsjednice Republike, načelnik Glavnog stožera Oružanih snaga RH general-pukovnik Mirko Šundov. Na obilježavanju su sudjelovali i ministri unutarnjih poslova i branitelja Vlaho Orepić i Tomo Medved, zamjenik ministra obrane Tomislav Ivić te privremeni ravnatelj policije Zvonimir Vnučec. Predsjednik Vlade Tihomir Orešković u Spomen sobi Vojno-redarstvene operacije "Bljesak" pic.twitter.com/vF8Vrsrjvm U znak sjećanja na heroja Domovinskog rata Rudolfa Perešina, koji je poginuo upravo u Bljesku, Okučane su nadlijetali migovi, a uslijedile su sportske igre ratnih veterana, obilazak spomen sobe, predstavljanje taktičko-tehničkog zbora naoružanja, borbene i neborbene tehnike i opreme te defile motorista. - Ova svečanost vraća nas na jedan drugi način u one dane kada ste vi ostvarili hrvatsku slobodu i omogućili nam mir i demokraciju. Na tome vam svima hvala. Želim vam puno uspjeha u sportskom nadmetanju – rekao je Željko Reiner u svom obraćanju sudionicima sportskih igara hrvatskih branitelja. Akcija oslobađanja zapadne Slavonije započela je 1. svibnja 1995. u 5,30 sati, napadom hrvatskih snaga na južni i središnji dio zapadnoslavonskog okupiranog teritorija, iz pravca Novske i Nove Gradiške. Akcija je trajala 36 sati i završena je 2. svibnja u popodnevnim satima. Oslobođeno je 500 četvornih kilometara do tada okupiranog teritorija. Na glavnim pravcima napada bile su 81. gardijska bojna, 5. gardijska brigada te dijelovi 1. i 3. gardijske brigade, a u potpori pričuvne i domobranske postrojbe potpomognute protuoklopno topničko-raketnim postrojbama, Hrvatskim ratnim zrakoplovstvom i postrojbama specijalne policije. Nakon akcije uspostavljen je promet autocestom Zagreb-Lipovac te je istočni dio Hrvatske napokon, nakon četverogodišnje srpske okupacije, prometno bio povezan sa Zagrebom. U akciji je sudjelovalo 7.200 policajaca i pripadnika HV-a. Poginula su 42 hrvatskih branitelja dok ih je 162 ranjeno. - Emocije ostaju, one su ne mogu promijeniti. Najvažnije je da je ovaj dio Hrvatske oslobođen i da smo ponovno svoji na svome – rekao je Igor Šugić, časnik Hrvatske vojske u mirovini. Dva desetljeća poslije, u Okučanima je sve više obnovljenih, a praznih kuća. Posla nema, pa mladi odlaze iz tog kraja koji je zbog ratnog stradanja od državne politike očekivao veću potporu. Mladi odlaze u potrazi za boljim životom. Samo u posljednjih godinu dana općinu je napustilo 70 mladih obitelji. Pomoć očekuju i od države. - Nadamo se da će se ti naši ljudi opet vratiti natrag. Potrudit ćemo se napraviti pogodnu klimu kako bismo mogli povući poduzetnike ili otvoriti neka radna mjesta – kaže općinski načelnik Aco Vidaković. >> Bljesak je briljantna pobjeda koju ne smijemo zaboraviti 