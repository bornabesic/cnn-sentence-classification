Iako su na prvim snimkama Ininih postrojenja na plinskim poljima Hayan u Siriji, koje su početkom godine objavljene na stranicama terorističke organizacije Islamske države, bila prikazana velika oštećenja koja su nastala prilikom miniranja, nakon ulaska sirijske vojske u to područje vidi se kako su oštećenja tada bila manja u odnosu na štetu koju su teroristi napravili prilikom povlačenja iz tog područja. Naime, iz ratne press-službe iz Homsa dobili smo snimke Ininih postrojenja na na plinskim poljima Hayan u Siriji nakon što je sirijska vojska oslobodila to područje od terorista. Kako govori reporter te službe na snimci, riječ je o velikim štetama koje su nanijete postrojenju jer je ISIL prije povlačenja sve minirao i dignuo u zrak. Reporter koji se javljao s mjesta događaja kazao je kako se, uz miris paljevine s nekoliko polja koja gore, osjeća na cijelom području miris plina zbog curenja iz oštećenih instalacija,  a u zraku se čuje tutnjava gorenja plina. >>VIDEO Teroristi Islamske države raznijeli plinsko postrojenje Ine u Siriji Za sada još nije moguće sa sigurnošću tvrditi o kakvim oštećenjima je riječ, ali sigurno je da su ona velika. Kao što je poznato, pripadnici terorističke organizacije Islamska država početkom ovog mjeseca  do temelja su spalili postrojenje, a nagađa se kako je to bio potez pred povlačenje. Plinska polja Hayan, koja su nekad bila najveći izvor plina u Siriji, INA je napustila još 2012. Kao što je vidljivo na službenim stranicama Ine, u bloku Hayan vršila su se istraživanja (završena 2007. godine) koja su dovela do šest otkrića plina i nafte (Jihar, Al Mahr, Jazal, Palmyra, Mustadyra i Mazrur). Radi se o plinskim nalazištima kojima je upravljala joint-venture kompanija HPC (Hayan Petroleum Company), koju su osnovali INA i GPC (General Petroleum Company). Zbog okolnosti "više sile" – sukoba u Siriji i složene političke situacije, Inine aktivnosti na polju Hayan trajale su samo 57 dana. >>Ina otkrila: Evo pod kojim uvjetima bismo se vratili u Siriju >>Mi smo pioniri bušenja u Siriji 