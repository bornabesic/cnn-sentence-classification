Dvije 26-godišnje djevojke, teško ozlijeđene u sudaru u kojemu je u utorak popodne na bjelovarskoj obilaznici poginulo pet osoba, osjećaju se bolje nakon kirurške obrade u bjelovarskoj Općoj bolnici te unatoč teškim ozljedama glave kontaktiraju s okolinom.  "Jednoj je djevojci teško ozlijeđena glava, a drugoj glava i oba oka. Nakon kirurške obrade prebačene su na Odjel intenzivne njege", potvrdio je u srijedu ujutro novinarima dežurni kirurg bjelovarske bolnice Mladen Kovačić.  Nesreća se dogodila oko 17.20 sati, a bjelovarsko-bilogorska policija očevidom je utvrdila da je vozač Mercedesa kutinskih registracija, u kojemu su se nalazile četiri osobe, vozeći u smjeru Đurđevca iz zasad neutvrđenih razloga prešao ulijevo na suprotnu kolničku traku te se izravno sudario s Golfom slatinskih registracija, koji je dolazio iz suprotnog smjera.  Na mjestu nesreće u Golfu je poginula tročlana obitelj iz Slatine - 66-godišnji vozač Stjepan T. te njegova 64-godišnja supruga Marijana i 31-godišnja kći Slavica, a u Mercedesu vozač tog automobila i jedna putnica čiji identitet još nije objavljen, dok su teško ozlijeđene dvije spomenute djevojke. Zamjenica općinskog državnog odvjetnika u Bjelovaru Mirjana Vukorepa odredila je obdukciju koja će biti obavljena tijekom dana. Policija je priopćila kako je ove godine u četiri prometne nesreće na području Bjelovarsko-bilogorske županije poginulo osam osoba, dok su u cijeloj prošloj  godini poginule četiri osobe u isto toliko nesreća.  Inače, lani je u Hrvatskoj u prometnim nesrećama poginulo 307 osoba, što je najmanji broj poginulih u posljednjih 60 godina od kada se sustavno prati stanje sigurnosti cestovnog prometa. U prva četiri mjeseca 2017. u Hrvatskoj je u prometnim nesrećama poginulo 49 osoba, što je 11 poginulih manje u odnosu na isto razdoblje 2016. godine.   