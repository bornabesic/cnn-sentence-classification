Sjeverna je Koreja rano u subotu po lokalnom vremenu pokusno ispalila balistički projektil iz područja sjeverno od glavnog grada Pyongyanga, izvijestila je novinska agencija Yonhap navodeći južnokorejske oružane snage. Za sada nema pojedinosti o projektilu ili njegovu letu, rekao je Yonhap. Početni pokazatelji su da je sjevernokorejski pokus s projektilom bio neuspješan, javio je Reuters pozivajući se na američki vladin izvor. Raketa nije napustila sjevernokorejski teritorij, rekako je zapovjednik američke mornarice Dave Benham. Glavni dio rakete sletio je oko 35 kilometara od zračne luke Pukchang, priopćio je američki dužnosnik za CNN. Neimenovani američki dužnosnik potvrdio je da je došlo do testiranja projektila, ali je rekao da nema informacija koje ukazuju na to da je bila riječ o nuklearnom projektilu. Sjeverna Koreja zasad se nije oglasila o incidentu. Do lansiranja je došlo samo nekoliko sati nakon što je američki državni tajnik Rex Tillerson pozvao ostatak svijeta na pomoć u prisiljavanju Sjeverne Koreje da odustane od nuklearnih ambicija. Prije manje od tjedan dana Sjeverna Koreja održala je testno lansiranje, koje je također bilo neuspjelo. Američka vojska priopćila je da je projektil eksplodirao nekoliko sekundi nakon lansiranja. SAD je nekoliko dana poslije toga postavio antiraketnu opremu THAAD u Južnoj Koreji. 