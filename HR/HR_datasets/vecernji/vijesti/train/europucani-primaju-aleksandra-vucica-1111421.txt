Stranka srpskog premijera Aleksandra Vučića, koji se proteklih tjedana žalio institucijama EU s optužbom da se u Hrvatskoj vodi “ogoljena antisrpska politika”, javno uspoređivao ustaške zločine u Jasenovcu s legitimnom akcijom Oluja i puštao svoje ministre da rehabilitiraju Slobodana Miloševića te istovremeno tvrde da je Hrvatska “najveća sramota EU”, na putu je da postane pridruženom članicom Europske pučke stranke (EPP) unatoč protivljenju HDZ-a i formalnoj šutnji HSS-a, dviju hrvatskih članica te političke obitelji. Kako su nam potvrdili izvori iz EPP-a, na dnevnom redu današnje političke skupštine europskih pučana jučer poslijepodne nalazila se odluka o primanju Srpske napredne stranke, no do jučer navečer ta je oduka ipak skinuta s dnevnog reda "zbog političkih razloga". Neslužbeno se doznaje da je skinuta i odgođena do studenog zbog lobiranja HDZ-a koji je procijenio da bi izglasavanje primanja Vučićeve stranke u obitelj europskih pučana naštetilo HDZ-ovoj predizbornoj kampanji. Izvori iz EPP-a tvrde da se suštinski ništa nije promijenilo, i dalje se očekuje da će Vučićev SNS biti primljen u pridruženo članstvo, no da je izglasavanje takve odluke u ovom trenu previše osjetljivo za HDZ, pa je zbog Takva odluka se, inače, usvaja većinom glasova i nije nužno da bude usvojena jednoglasno, tako da ni HDZ ni HSS ne mogu sami zaustaviti njezino izglasavanje. A raspoloženje među europskim pučanima takvo je da se čini kako će Vučićeva stranka biti primljena u statusu pridružene članice, što je status predviđen za stranke iz zemalja koje nisu punopravne članice EU.  Upućeni izvori otkrivaju da se jedno glasovanje o ovoj temi već dogodilo krajem svibnja na sastanku radne skupine unutar EPP-a koja daje prijedlog političkoj skupštini. Na pitanje o tome kako je tada glasovao HDZ međunarodni tajnik te stranke Miro Kovač jučer nam je rekao kako se HDZ protivio primanju Vučićeve stranke u pridruženo članstvo. Glas HSS-a nije se čuo – Tadašnje vodstvo i tadašnji predsjednik stranke (Tomislav Karamarko, op. a.) dali su naputak da HDZ pri glasovanju na radnoj skupini ne bude za to – kaže Kovač. No, izvori iz europskih pučana tvrde danas da na tom sastanku radne skupine u svibnju nitko nije formalno glasovao protiv, pa ni HDZ. Pri glasanju na radnoj skupini glas HSS-a nije se nigdje čuo. Na naše pitanje predsjednik HSS-a Krešimir Beljak jučer je odgovorio da nitko nije predstavljao HSS na tom sastanku krajem svibnja. Neslužbeni izvori otkrivaju da je unutar HSS-a bilo razgovora o tome da bi Beljak trebao uputiti pismo predsjedniku EPP-a Josephu Daulu u kojem izražava protivljenje primanju Vučićeve stranke u pridruženo članstvo. No Beljak nam je jučer rekao kako takvo pismo nije poslao. – Koliko se sjećam, s 99-postotnom sigurnošću mogu reći da nisam slao takvo pismo protivljenja. Ali ja sam apsolutno protiv toga da Vučićeva stranka uđe u EPP. Ne vidim se kao člana iste obitelji kao i Vučić. HSS je spreman čak i raspravljati o izlasku iz Europske pučke stranke ako Vučićeva stranka postane članica. Za razliku od HDZ-a, mi smo spremni povući i drukčije korake od pukog protivljenja prilikom glasanja – kaže Beljak. No na pitanje zašto takve stavove ne iznosi ondje gdje se zaista odlučuje o primanju Vučićeve stranke, a to je na tijelima Europske pučke stranke, Beljak nije ponudio objašnjenje. Problematična prošlost Iako pripremana mjesecima, odluka o primanju Vučića u obitelj europskih pučana dolazi u vrlo nezgodnom trenutku kad u Hrvatskoj traje predizborna kampanja u kojoj je pitanje o tome tko je (ne)popustljiv prema Srbiji izbilo u prvi plan. Zoran Milanović, predsjednik SDP-a i lider Narodne koalicije kojoj pripada i HSS, prozivao je proteklih dana HDZ tvrdeći da Vučić uz njihov pristanak ulazi u EPP. Procedura primanja Srpske napredne stranke uključivala je i studijsko putovanje delegacije europskih pučana u Srbiju 2015., kao i analizu statuta te stranke kojoj su dosad predsjednici bili Tomislav Nikolić i Aleksandar Vučić, obojica bivši radikali s velikosrpskim političkim stavovima. Unutar EPP-a prevladao je stav da i Vučić osobno i njegovi naprednjaci vode politiku koja je, kako kaže jedan izvor iz EPP-a, “u skladu s vrijednostima europskih pučana”. Nijemci su snažno lobirali za primanje Vučića kao pridruženog člana, a neki od njih tvrde da su potpuno svjesni problematičnih aspekata iz Vučićeve prošlosti, posebno njegove epizode u Srpskoj radikalnoj stranci Vojislava Šešelja, no da proteklih godina vide da se Vučić i SNS razvijaju u dobrom smjeru te da je za Europu dobro da u Srbiji postoji stranka koja je pridruženi član EPP-a. Neslužbeno doznajemo da se iz Hrvatske jučer lobiralo da se točka o primanju Vučićeve stranke ukloni s dnevnog reda današnje političke skupštine i odgodi za sljedeću skupštinu u studenom, što se na kraju i dogodilo. - Donesena je politička odluka da se glasovanje o tome odgodi do studenog. Ne postoje nikakve kontroverze oko toga, to je politička odluka oko koje postoji konsenzus - rekao je danas potpredsjednik Europske pučke stranke Paulo Rangel. Na pitanje očekuje li da će u studenom prilikom glasovanja Vučićeva stranka biti primljena u pridruženo članstvo, Rangel je odgovorio: - Mislim da će biti primljena, ali ne možemo znati odluku prije glasovanja. >> Vučić igra i za EU i za zaštitu Srba, svih i svuda Donese li odluku o primanju Vučićeve stranke u pridruženo članstvo, Europska pučka stranka ignorirat će razna upozorenja, koja dolaze sa raznih strana, od novinara londonskog Independenta do bivšeg srpskog predsjednika Borisa Tadića, o tome da Vučić samo glumi politiku pomirenja. A zapravo, kako kaže Tadić, tjedan dana razmjenjuje uvrede, organizira huškanje i govor mržnje, a idućih tjedan dana upućuje mirotvorne poruke. Čini se da naša diplomacija nije dovoljno kod hrvatskih partnera u EU osvijestila tu dimenziju Vučićeva političkog djelovanja. 