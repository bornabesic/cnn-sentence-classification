Sjeverna Koreja danas je organizirala velike vojne vježbe kako bi obilježila obljetnicu utemeljenja vojske, izvijestili su mediji, a istodobno SAD je demonstrirao snagu uplovljavanjem podmornice u južnokorejsku luku u trenutku dok raste zabrinutost svijeta zbog jačanja napetosti izazvanih nuklearnim programom Pjongjanga. Podmornica USS Michigan na nuklearni pogon uplovila je u Busan u trenutku dok napadačka skupina vođena američkim nosačem zrakoplova plovi prema korejskim vodama, a diplomati iz Južne Koreje, Japana i SAD-a u Tokiju razmatraju sjevernokorejsko ustrajavanje na nuklearnom programu. Posljednjih tjedana raste zabrinutost zbog mogućnosti da će Sjeverna Koreja provesti nova testiranja nuklearnog oružja i raketa dugog dometa prkoseći sankcijama UN-a. Južnokorejska agencija Yonhap izvijestila je da je Sjeverna Koreja u utorak rasporedila veliki broj dalekometnog topništva u regiji Vonsan na istočnoj obali izvodeći vojne vježbe velikih razmjera. Prema izvješću, moguće je da vježbe osobno nadzire sjevernokorejski vođa Kim Jong Un. Južnokorejska mornarica objavila je kako u utorak izvodi zajedničke vojne vježbe s američkim razaračima u vodama zapadno od Korejskog poluotoka te da će im se uskoro pridružiti američki nosač zrakoplova USS Carl Vinson. Za utorak su najavljeni i japansko-kineski razgovori o Sjevernoj Koreji. State Department u ponedjeljak je najavio kako će američki državni tajnik Rex Tillerson predsjedati posebnim ministarskim sastankom Vijeća sigurnosti UN-a o Sjevernoj Koreji u petak, a o krizi će Tillerson, zajedno s ministrom obrane Jimom Mattisom, ravnateljem nacionalne obavještajne službe Danom Coatsom i zapovjednikom stožera oružanih snaga generalom Josephom Dunfordom izvijestiti američki Senat, što je format koji se vrlo rijetko organizira. U ponedjeljak američki predsjednik Donald Trump pozvao je na nove snažnije sankcije UN-a protiv Pjongjanga poručivši da je Sjeverna Koreja globalna prijetnja i "problem koji trebamo konačno riješiti". "Status quo u Sjevernoj Koreji neprihvatljiv je", rekao je Trump pred 15 veleposlanika zemalja članica Vijeća sigurnosti UN-a koje je okupio u Bijeloj kući. Službeni kineski dnevni list u utorak je poručio kako i Pjongjang i Washington moraju napraviti korak unatrag u oštroj retorici i slušati glasove razuma koji pozivaju na mirno rješenje. U telefonskom pozivu Trumpu u ponedjeljak kineski predsjednik Xi Jinping pozvao je na suzdržanost svih strana. >> Kineski predsjednik pozvao Trumpa da smiri napetost sa Sjevernom Korejom >> Sjeverna Koreja propisala 15 prihvatljivih frizura 