Dvadeset godina nakon završetka Domovinskog rata iz Srbije stiže mirovna inicijativa tamošnjih veterana. Naime, članovi Udruženja učesnika oružanih sukoba na prostoru bivše Jugoslavije (UOSYU) uputili su javni poziv hrvatskim braniteljima za prijateljski posjet i radni sastanak u Novom Sadu. – Mišljenja smo da najveći kredibilitet u rješavanju spornih pitanja imaju upravo ratni veterani, prije nego političari. Mislimo da zajedno trebamo poslati poruku javnosti da oni koji su “do jučer” ratovali mogu danas sjesti za stol te uz uvažavanje i poštovanje razgovarati i uputiti poruku mira i pomirenja narodima i političarima, a sve zbog zajedničkog suživota budućih naraštaja – kaže Željko Vukelić, tajnik Saveza ratnih veterana Srbije. Časni i pošteni ljudi Ovoj je inicijativi prethodio je, nastavlja, javni apel šefova krovnih braniteljskih udruga Josipa Klemma i Dražimira Jukića koji su zatražili sastanak s premijerom Aleksandrom Vučićem i “ostalim zainteresiranim stranama”, u čemu su se tamošnji veterani prepoznali. – Stekli smo dojam da s hrvatske strane postoji interes da se konačno uspostavi kvalitetan dijalog i da se počnu rješavati pitanja nestalih s obje strane, kao i ostala sporna pitanja – kaže Vukelić, inače bivši diverzant, danas umirovljeni potporučnik vojske RSK i ratni vojni invalid, koji je i osobno ratovao u Hrvatskoj. – Smatramo da ratni zločinci s obje strane trebaju odgovarati, ali i da su sudionici rata većinom prije, tijekom i nakon rata bili časni i pošteni ljudi. Dosta nam je ratova. Vjerujemo da su mir i suživot mogući – poručio je Željko Vukelić, kojeg pitamo jesu li srpski veterani jedinstveni oko mirovne inicijative prema Hrvatima. Svježe rane – Naravno, to nije jednostavno postići jer postoje mnogi koji su pretrpjeli osobne gubitke, mnoge su rane svježe s obje strane, ali mislim da većina vjeruje da je došlo vrijeme da krenemo dalje. Sigurno je da se ni s hrvatskim veteranima nećemo u svemu složiti, ali ako su ljudi razumni, nikada nije prerano da pošaljemo snažnu poruku i da na ovim prostorima više nikada ne bude ratova – kaže Željko Vukelić u iščekivanju odgovora iz Zagreba. Kako doznajemo, oko ovog delikatnog pitanja ne postoji konsenzus među braniteljskim udrugama, no konačni stav naši će veterani usuglasiti na današnjem sastanku. >> Klemm i Jukić poslali poziv predsjednici: 'Organizirajte nam sastanak s Vučićem' 