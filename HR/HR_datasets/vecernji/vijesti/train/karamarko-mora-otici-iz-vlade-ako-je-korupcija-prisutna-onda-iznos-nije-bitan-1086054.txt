Šef HNS-a tvrdi kako Tomislav Karamarko mora otići iz Vlade. Ne vjeruje u preslagivanje parlamentarne većine. Kaže kako Hrvatska danas treba zdravu Vladu koja donosi odluke, a da je do takve Vlade nemoguće doći bez izbora. Treba li Tomislav Karamarko dati ostavku zbog ugovora koji obitelj Karamarko preko tvrtke Josipa Petrovića dovodi u vezu s mađarskim MOL-om? Treba, jer nije riječ o pitanju sukoba interesa, nego pitanju političke odgovornosti. Kada u privatnom biznisu žena radi za jednu stranu, a suprug za drugu – ne vidim problem. Ali kada je država jedna od tih strana, standardi su drugačiji i to je apsolutno politički neodgovorno i nedopustivo. Iz ovakve situacije proizlazi politička odgovornost i može se svesti na jednu rečenicu: Karamarko mora otići iz Vlade. Ako sam ne podnese ostavku, Sabor će morati odlučiti o njegovoj sudbini. HNS će u Saboru glasati za opoziv Tomislava Karamarka? Naravno. Ako itko treba svojim primjerom pokazati koje se i kakve loše, koruptivne i potencijalno koruptivne prakse ne smiju više ponavljati te koje vrijednosti treba poštovati, onda je to politička elita. Tko će sve u Saboru glasati za Karamarkov opoziv? SDP, HNS, HSU, IDS, Laburisti, manjinci, Hrid... sigurno cijela opozicija. Uvjeren sam da dobar dio zastupnika Mosta zbog ovog slučaja ima vrlo ozbiljnih moralnih problema i nadam se da na glasanju u Saboru neće pobijediti uski stranački interes, nego interes države. Vjerujem da i dio HDZ-ovih zastupnika mora imati moralne dvojbe, ali od njih teško u ovom konkretnom slučaju možemo očekivati da će državne interese staviti ispred stranačkih. Ali, realno, možete li zamisliti situaciju da Karamarko stvarno padne u Saboru? Naravno da mogu. To je pitanje sustava vrijednosti. To je pitanje na kojemu bi se zastupnici Mosta morali držati principa koje su tako glasno propagirali u predizbornoj kampanji – interes države ispred svih drugih interesa, poštenje, odgovornost, moralnost... To je “ili jesi ili nisi” situacija. Ima i onih koji kažu da je tih 2500 eura mjesečno – koliko je tvrtka Ane Karamarko dobivala od tvrtke Josipa Petrovića – premalen iznos zbog kojeg bi se netko prodao. Nije problem u visini iznosa. Ne postoji donja ili gornja granica iznosa koja neko djelo karakterizira kao koruptivno ili ne. Ako je prisutna korupcija, onda nije bitan iznos. MOL-u sam 2013. poslao pismo u kojem sam im ponudio početak pregovora o dioničkom ugovoru. Predložio sam i da se ne pokreću arbitraže. Oni su to odbili i pokrenuli arbitražu Smije li Karamarko, ako ostane u Vladi, više ikad sudjelovati u odlukama koje se tiču Ine i odnosa RH i MOL-a? On ne može izbjeći sudjelovanje u takvim odlukama jer je potpredsjednik Vlade. I danas, sutra, ako ne odstupi, sudjelovat će u utvrđivanju novog dioničarskog ugovora sa svojim ministrima jer im je šef. Nije moguće da se on kao član Vlade izuzme iz tih odluka. Poznajete li vi gospodina Josipa Petrovića, jeste li se i u kakvim okolnostima sastajali? Poznajem ga i vidjeli smo se nekoliko puta u različitim službenim okolnostima, na domjenku i na službenim sastancima u Ministarstvu gospodarstva. O čemu ste razgovarali. Ja sam se sastajao i sa Zoltanom Aldottom (predsjednik uprave Ine), i s kolegama iz MOL-a, s našim odvjetnicima, s mađarskim veleposlanicima, s članovima uprave i Nadzornog odbora Ine, kako bih u razgovorima s njima dobio sliku o cjelokupnom stanju u Ini i okolnostima oko nje. To je bio moj posao kao ministra. Je li vam ikad – izravno ili neizravno – ponuđeno nešto kako biste olabavili svoj vrlo čvrst stav oko Ine i arbitraže? Apsolutno nikada. Zalagali ste se za nastavak arbitražnih postupaka između RH i MOL-a. Je li uopće moguć dogovor i kako vidite taj eventualni dogovor. Idemo redom. Godine 2013. MOL-u sam poslao pismo u kojem sam im ponudio da počnemo pregovore o dioničkom ugovoru. Predložio sam da se ne pokreću arbitražni postupci kako bismo izbjegli troškove, i da se za stolom pokušamo dogovoriti o otvorenim pitanjima. Oni su to odbili i pokrenuli arbitražu. Opcija nam je tada bila platiti im nekoliko milijardi kuna odštete na račun ugovora o plinskom poslovanju, na što ja, naravno, nisam mogao pristati jer su ti ugovori nastali na kaznenom djelu. Morali smo obraniti hrvatske državne interese i pokrenuti arbitražu. Predlagao sam da arbitražni postupci budu dio pregovora, tako da možemo pregovarati, ali u jednom trenutku i odustati od obje arbitraže ako se dogovorimo, o čemu postoje i službeni dokumenti. MOL je to odbio i rekao kako arbitraže nisu dio pregovora, već odvojeni procesi. Po mom mišljenju, najbolji izlaz bio bi dogovor koji bi podrazumijevao novi dioničarski ugovor, u kojem se Hrvatska kao 44-postotni vlasnik Ine mora vratiti u upravljački proces tvrtke i u donošenje ključnih odluka. Postaviti jasne rokove o tome do kada će završiti modernizacija riječke rafinerije, definirati što je sudbina sisačke rafinerije, što je s investicijama u istraživanje i eksploataciju nafte i plina u Hrvatskoj, ali i izvan Hrvatske; što je s udjelima u maloprodajnim tržištima u Hrvatskoj, ali i van zemlje, jer tu se nije poštovao dogovor iz 2003. godine. Ali ne treba inzistirati na svim stavkama tog ugovora, treba gledati u budućnost. To bi bio kompromis s naše strane. Rješavanje pitanja Ine pretvorilo se zbog HDZ-a i ove Vlade u političko pitanje, a posrijedi je prvoklasno gospodarsko pitanje, kojim se uopće ne bave na ispravan način. Je li vas MOL špijunirao? Prema dostupnim informacijama, u jednom dijelu pregovaračkog postupka očito jest. Kako je to točno izgledalo? O detaljima ne mogu govoriti. Samo ću pohvaliti hrvatske institucije i obavještajnu zajednicu. Inače, bilo je više pokušaja moje diskreditacije, i sigurno će ih još biti. Nisu tada uspjeli, a neće ni sutra jer ja živim i radim ono što zagovaram i vjerujem, pošteno i transparentno. Vjerujete li u preslagivanje parlamentarne većine? Iskreno, ne vjerujem u preslagivanje većine. Mislim da je to nepotrebno i da ne bi donijelo nikakav rezultat. Ako Milanović krene u preslagivanje, bi li HNS sudjelovao u toj operaciji? Hrvatska danas treba zdravu Vladu koja donosi odluke, koja je potpuno jasna u svojoj politici i koja nije iznenađenje hrvatskim građanima. Mislim da je do takve Vlade nemoguće doći bez izbora. Hoće li biti prijevremenih parlamentarnih izbora? To će odlučiti parlamentarna većina. Ali ja mislim da neće doći do prijevremenih izbora bez obzira na to što većina građana s pravom ima osjećaj da je ovo potpuno nefunkcionalna Vlada i da se državi nanosi šteta. Interes vladajućih koji svaki dan nanovo demonstriraju jest da su im pozicije važnije od države. Dakle, dokotrljat će se do kraja mandata Vlada HDZ – Most – Tihomir Orešković? Saborska većina Mosta i HDZ-a ostat će zajedno do kraja. Bez Oreškovića? O tome će odlučiti Most i HDZ. Oni odlučuju o članovima Vlade i o tome tko je premijer. S kime HNS planira ići na parlamentarne izbore? Nedavno smo jasno poslali poruku o našem političkom cilju formiranja građanskog centra. Pokazalo se da je građanski centar potreban Hrvatskoj. Ali on mora imati vjerodostojnost, stabilnost, mora biti potpuno jasan, a ne iznenađenje. Oni koji su glasali za Most ili druge alternative kasnije su se iznenadili, kažu “pa nismo znali da je to tako, da će to tako završiti”. S nama nema iznenađenja. Koga sve vidite u toj “grupi centar”? Sve one koji se mogu prepoznati u politici koja je jednako udaljena i od lijeve i od desne pozicije, koja nikada neće dovesti u pitanje prava i slobodu svakog pojedinca i u hrvatskom društvu već prihvaćene pozitivne vrijednosti. One koji neće dopustiti da ih populizam ponese, one koji će se aktivno boriti protiv svih ekstremizama, a ne ih samo deklarativno osuđivati. Mi želimo vratiti fokus politike s ustaša i partizana na gospodarstvo jer nitko se u ovoj zemlji ne bavi gospodarstvom. Razgovarali smo o toj ideji i s Dragom Prgometom, s novim predsjednikom HSS-a Krešom Beljakom, s kolegama iz IDS-a... Koliko znam, neke od stranaka koje ste nabrojili i Milanović vidi u svojoj proširenoj koaliciji lijevog centra. Danas govoriti o tome što bi bilo moguće u nekoj udaljenoj hipotetskoj situaciji stvarno je nezahvalno. Prema dostupnim informacijama, u jednom dijelu pregovaračkog postupka MOL me špijunirao. O detaljima ne mogu govoriti, ali ću pohvaliti našu obavještajnu zajednicu Je li moguć dogovor sa SDP-om u Zagrebu da na gradske izbore izađete sa zajedničkom listom i zajedničkim kandidatom za gradonačelnika? Ja se još uvijek nadam da je to moguće. Istaknuli smo Anku Mrak Taritaš za gradonačelnicu Zagreba, mislimo da je ona najbolji kandidat i kandidat koji može pobijediti Bandića. Ona će biti gradonačelnica jer može donijeti promjene koje su Zagrebu potrebne. Njezin je imidž u javnosti da zna što radi, da je odlučna i uporna. To je potrebno Zagrebu. Je li s vaše strane moguć kompromis da ona ne bude gradonačelnica, već dogradonačelnica SDP-ovu kandidatu? Siguran sam da je došlo vrijeme za promjene u Zagrebu. Stoga ne treba govoriti o kompromisima, već je naša obveza zajedničkim snagama dovesti do promjena koje je grad Zagreb zavrijedio. U Saboru su u tijeku intervjui sa svim kandidatima za ustavne suce i sutkinje. Ima li HNS, poput HDZ-a i SDP-a, svog kandidata i tko je to? HNS nema „svoje“ kandidate, želimo izbor najboljih među onima koji su se prijavili jer je prioritet pri izboru ustavnih sudaca spasiti institut Ustavnog suda i izbjeći potencijalnu ustavnu krizu. Posebno u današnjoj situaciji nestabilnosti i Sabora i Vlade. Čujete li se ili viđate sa svojim nasljednikom u Ministarstvu gospodarstva Tomislavom Panenićem? Vidjeli smo se nekoliko puta, razgovarali o aktualnim temama. O čemu ste razgovarali? Energetika je dominantna tema. Tražio je vaš savjet? Nije to odnos ministra i savjetnika, posrijedi su bili razgovori. Zanimalo ga je kako su tekli neki procesi i kako ja gledam na neke sljedeće korake. Način na koji smo Tomislav Panenić i ja napravili primopredaju i kako smo nastavili funkcionirati dobar je model i primjer kako to može i treba biti napravljeno u civiliziranom društvu. Nije neka tajna da se i čujete i sastajete s Oreškovićem? Nekoliko smo puta razgovarali. Najčešće su teme kako privući investicije te energetika, kao i u kojoj su fazi neke započete investicije. Jeste li razgovarali o zamršenoj situaciji oko Ine i odnosima RH – MOL? Da, razgovarali smo o tome kada je bio predložen za premijera. Rekao sam mu otprilike što bih ja napravio da smo još uvijek na vlasti. Premijer je zahvalio što smo izmijenili informacije i dobio malo širu i čišću sliku. Jeste li razgovarali s premijerom nakon što je pukla afera Konzultantica? Ne, otad se nismo čuli. Da budem jasan, naši razgovori nikad nisu bili politički. Ne dolazi u obzir da bih s premijerom razgovarao o Karamarkovoj ostavci. >>Vrdoljak: SOA je presrela pokušaj MOL-a da me špijuniranjem pokuša smijeniti >>Vrdoljak: Gospodarstvo je palo u drugi plan, ništa se ne događa 