Bivši voditelj cjelovite kurikularne reforme Boris Jokić dirljivom porukom oprostio se od svojih suradnika i rada na reformi školstva. Zahvalio je svima na prethodnim mjesecima zajedničkog rada.  "U životu radimo mnogo stvari, ali samo ponekad nešto što nas iskonski mijenja. Na ovim prostorima ljudi teško surađuju i slabo komuniciraju. Naš je rad pokazao da je i to moguće. Pokušali smo svakome od vas pristupiti ljudski i iskreno, biti za vas u svakom trenutku i za svaki problem koji ste imali. Štitili smo integritet svakog od vas ponaosob i u trenucima kada se niste međusobno slagali i onda kada ste imali poteškoća izvana", napisao je Jokić.  Osmišljavali smo bolji sustav odgoja i obrazovanja "Borili smo se za vas i kada to niste vidjeli. Željeli smo pokazati da se složeni procesi u ovoj zemlji mogu izvesti na drukčijim osnovama, da svaki čovjek vrijedi bez obzira na spol, titulu, svjetonazor, dob ili ikoju drugu osobinu. Zajedno s vama, osmišljavali smo bolji sustav odgoja i obrazovanja  –  onaj u kojem se odgojno-obrazovne radnike, sveučilišne nastavnike i znanstvenike cijeni", nastavio je Boris Jokić. U poruci kaže da je danas prilično težak dan za sve njih koji su prvi počeli graditi taj san, pažljivo planirajući svaki proces, korak, riječ, odnos i pogled. "Mnogi su se dijelovi onoga što čine vaša iskustva na samom početku činili kao znanstvena  fantastika - od toga da je dio vas izmaknut iz škola, da djelatnici iz Agencija rade s nama, da se pruži prilika svakome da se javi na javni poziv, do rada u online okruženju… Sjećam se trenutaka kada je to sve osmišljeno, kao i reakcija Suzane, Branke, Zrinke, Branislave, Ružice, Toma, Vedrana Mornara... Toliko žara i želje svih uključenih. Vrijeme otkriva i ono će pokazati što smo pogrešno, a što dobro napravili. Jokić je još jednom poručio što žele naglasiti na kraju svega.  ''Bili smo izloženi svakodnevnim uvredama, lažima, na kraju i fizičkim i virtualnim prijetnjama'' "Nismo mogli pristati na političke pritiske jer oni su protivni svemu što čini ovaj proces onakvim kakav  jest. Ti su  pritisci bili usmjereni na cenzuru vašeg rada. Premda smo redovito ukazivali na nužnost, nije osigurana zakonska osnova za uvođenje naših dokumenata. Premda smo redovito ukazivali na nužnost, nije pokrenuta ni jedna aktivnost za povlačenje novca iz EU  fondova koji predstavljaju jedini izvor financiranja reforme ovakve složenosti. Premda smo svakodnevno ukazivali, nije učinjeno ništa da se operativni procesi poslože na način da nema dugovanja prema vama, da se raspiše najavljeni javni poziv za škole… Bili smo ili izloženi (kao i dio vas) svakodnevnim uvredama, lažima, na kraju i fizičkim i virtualnim prijetnjama. Molili smo da Ministarstvo stane iza  ljudi koji rade važan društveni posao. Nije bilo reakcije. Javnost ne zna, ali važno je reći i da je dio akademske zajednice tijekom ovog  procesa i u stručnoj raspravi postupio neetično i klevetnički. Neke osobe javno su lagale o tome da su se prijavile na javne pozive, neke su se lažno predstavljale uime drugih u stručnoj i javnoj raspravi, neke su izravno falsificirale rad drugih i stavljale ih kao prilog stručnoj raspravi… Osnovni mehanizmi reforme poput JSAP-a i pripravnika koji su bili ključni dio ove reforme jednostavno su ukinuti", poručio je Jokić.  'Nemojte biti stranci' Jokić je poručio da je sve navedeno kompromitiralo i ugrozilo proces čime je, kao što je i najavljeno, "zaustavljena Cjelovita kurikularna reforma". "Što će biti s našom reformom, teško je reći. Stotine je (pa čak i tisuće) ljudi ugradilo je svoje vrijeme, iskustva, srce i rad u sve ovo. Vremena su takva da je teško pobuditi emocije, a Hrvatska je društvo u kojoj su reakcije ljudi rijetke. Time je važnije sve što se odigralo krajem siječnja i  početkom lipnja 2016. Te su reakcije bile iskrene. Politika (kojagod) morat će dati odgovore na sve to. Toliki trud, stručnost i entuzijazam u vjetar mogu baciti samo neodgovorne osobe. Mi  smo (p)ostali  najbolji  prijatelji.  U vrlo teškim trenucima bili smo zajedno, nasmijani i dosljedni, u čemu ste nam izrazito pomogli. Mi također moramo dati neke odgovore, prije svega našim obiteljima i prijateljima objasniti gdje smo bili gotovo dvije prethodne godine. Djeci pokušati dati vjeru da, usprkos tome što vide, vrijedi pokušati. Vrijedi boriti se. Da se u ovoj zemlji može nešto napraviti. Nama je najvažnije da smo prema vama uspjeli biti iskreni, pošteni, da smo u teška vremena uspjeli biti i ostati ljudi. Vi jeste. Hvala vam od srca na svemu. Ovo je vaša reforma. Hrabro i otvoreno. All the love, Boris, Ružica, Suzana, Zrinka, Branka, Branislava i Tomislav", poručio je Jokić. Na kraju je Jokić poručio da su dvije skladbe obilježile sve ovo još od 2014. godine. "Nemojte biti stranci", napisao je na kraju poruke. 