Situacija oko Brexita za sada ne utječe, niti se očekuje da će utjecati na dolaske britanskih turista u Hrvatsku, a njihovi touroperatori i drugi hrvatski partneri zadovoljni su ovogodišnjom prodajom i porastom interesa za Hrvatsku, ističu iz Glavnog ureda Hrvatske turističke zajednice (HTZ). "U danima nakon objave referendumske odluke nema informacija o otkazivanju putovanja Britanaca ili smanjenju njihova interesa za buking za niti jednu od popularnih destinacija, što uključuje i Hrvatsku", kazali su iz Glavnog ureda HTZ-a temeljem svojih tržišnih analiza i informacija iz predstavništva HTZ-a u Londonu. Podsjećaju i da je još u svibnju ABTA (Britansko udruženje touroperatora i agencija) izvijestila da je u tom mjesecu već bilo bukirano 65 posto ljetnih odmora Britanaca. Mada se zadnjih dana kao jedna od posljedica odluke Britanije o izlasku iz Europske unije i velikog pada funte spominjala i mogućnost pada turističkih putovanja Britanaca, toga za sada nema, a kako pokazuju informacije HTZ-a s tog tržišta, za Hrvatsku zanimanje i dalje raste te nema, niti se očekuju otkazi aranžmana i putovanja. "Rezultati iz prošlih godina, ali i u dosadašnjeg dijela ove turističke godine upućuju na to da je stanje na britanskom tržištu za hrvatski turizam vrlo stabilno, a i statistički podaci u ovoj godini pokazuju da su britanski turisti i dalje vrlo skloni Hrvatskoj", ističu iz Glavnog ureda HTZ-a. Iznose pritom podatke Državnog zavoda za statistiku (DZS) za prva četiri mjeseca ove godine tijekom kojih je u Hrvatsku došlo čak 32 posto više britanskih turista nego u isto vrijeme prošle godine. Njih gotovo 28 tisuća ostvarilo je više od 97 tisuća noćenja ili čak 37 posto više. Ukupno je, po podacima DZS-a, Hrvatsku prošle godine posjetilo više od 490,5 tisuća turista iz Ujedinjene Kraljevine, što je bilo 14,3 posto više nego u 2014., a nešto veći porast od 15 posto ostvarili su s 2,4 milijuna noćenja. Za ovu godinu pozitivne trendove s tog tržišta pokazuju i prvi podaci iz HTZ-ova sustava eVisitor po kojima je u svibnju u Hrvatskoj ostvareno više od 285 tisuća noćenja turista iz UK, dok podaci za lipanj (s danom 26.  lipnja) govore već o više od 414 tisuća njihovih noćenja. "Slijedom tih podataka, najava i novih informacija, primjetno je da s britanskog tržišta bilježimo daljnji uzlazni trend te na kraju prvog polugodišta možemo očekivati znatan, u postocima i dvoznamenkasti porast turističkog prometa Britanaca u Hrvatskoj za koji vjerujemo da će se zadržati sve do kraja turističke sezone", ističe direktor Glavnog ureda HTZ-a Ratomir Ivičić. Dodaje da za sada HTZ ne planira dodatne promotivne aktivnosti na tom tržištu jer je stanje prodaje na zadovoljavajućoj razini, a pokazatelji realiziranog turističkog prometa pozitivni. No, poručuje da će HTZ detaljno pratiti situaciju te u slučaju eventualne potrebe adekvatno postupiti u promotivnom smislu. "Tržište Ujedinjene Kraljevine za Hrvatsku je vrlo važno i s velikim potencijalom u budućnosti. Prošle godine je to tržište u ukupnoj strukturi noćenja stranih gostiju zauzelo odlično 8. mjesto, a i ove godine očekujemo snažan i pozitivan utjecaj britanskih turista na hrvatski turistički promet. Vezano za izlazak Ujedinjene Kraljevine iz EU, važno je naglasiti kako je riječ o postupnom i neizvjesnom procesu koji može potrajati i do nekoliko godina. Bez obzira na sve, siguran sam kako će zemlje EU, a posebice Hrvatska i u idućim godinama biti ključna odredišta za putovanja britanskih turista“, zaključuje direktor Ivičić. 