Ministar pravosuđa Ante Šprlje najavio je da bi se povezivanje podataka iz katastra i zemljišnih knjiga trebalo provesti kroz 2018. godinu, a ključnom promjenom u izmjenama ovršnog zakona smatra što će ovršenik nakon što se bude morao iseliti iz nekretnine imati pravo na 18 mjeseci smještaja u državnoj nekretnini. O izmjenama ovršnog zakona, spajanja katastra i zemljišnih knjiga te ostalim planiranim projektima u pravosuđu, u emisiji Hrvatskoga radija "U mreži prvog" uz ministra pravosuđa  govorili su i predsjednik Saveza samostalnih sindikata Hrvatske (SSSH) Krešimir Sever te bivša ministrica pravosuđa Vesna Škare Ožbolt.  Ključna promjena u izmjenama ovršnog zakona će biti pravo ovršenika, koji kada se mora iseliti iz nekretnine, na smještaj u državnoj nekretnini 18 mjeseci. To je jedna od novina u ovršnom pravu kojom se želi pomoći najugroženijim skupinama društva da ne završe na ulici i ne postanu problem ovog društva, rekao je Šprlje.  Istaknuo je da se povećava dio primanja koji će biti oslobođen od ovrhe. Iznos prosječne plaće će biti zaštićen 3/4 umjesto 2/3, jer su troškovi i osnovne životne potrebe poprilično visoki i potrebno je zaštititi životne standarde, dodao je. U vezi s prijedlogom izmjena ovršnog zakona, koji je u saborskoj raspravi,  Sever kaže kako tu ima niz pitanja koja su ostala otvorena. Dio se možda zatvorio najavom da će se plaćati najamnina, no problem je da je vrlo mali broj nekretnina u državnom vlasništvu, pogotovo onih koje su i raspoložive za stanovanje. Vrlo je mali broj nekretnina koje su uređene. Prema iskustvu, kada su ljudi dobili takve nekretnine, prvo su ih trebali urediti. U ovom slučaju se radi o ljudima koji nemaju dovoljno sredstava da bi plaćali svoje obveze pa sasvim sigurno nemaju sredstava za uređenje nekretnina, rekao je Sever. Upozorio je i da su te nekretnine raspoređene unutar velikih gradova tako da cijela područja na kojima se događaju ovrhe nad nekretninama ostaju nepokrivena. "Tu dolazimo i do situacije da se sa 12 podiglo na 18 mjeseci mogućnost korištenja takve nekretnine", rekao je Sever upitavši što će biti nakon 18 mjeseci. Ministar Šprlje je rekao kako nije bitno hoće li biti dovoljan broj državnih stanova jer ako ih nema, mogu se unajmiti od RH, objavio je HRT. Vezano za zaštićeni račun, Sever je rekao kako su ljudi koji su se našli u toj situaciji upozorili sindikat da bi trebalo možda "zarotirati" zaštićeni račun i osnovni račun. Sada sredstva koja idu na zaštićeni račun su sredstva koja su zaštićena od ovrhe, ali se s tim sredstvima ne može baratati na jednaki način, dodao je. Ministar Šprlje je odgovorio kako je riječ o problematici koja se tiče zakona o socijalnoj skrbi te da se ne može sve uređivati ovršnim zakonom. Šprlje: Spajanje katastra i zemljišnih knjiga neće biti brza reforma    Na pitanje kada će doći do spajanja katastra i zemljišnih knjiga, Šprlje je rekao kako o tome jako dobro surađuje s ministrom graditeljstva i prostornog uređenja Lovrom Kuščevićem. Za dva tjedna imat ćemo osnovano radno tijelo koje će usuglasiti način i dinamiku spajanja katastra i zemljišnih knjiga, to je jedna složena reforma koja ne može ići preko noći. No, držimo da to možemo ostvariti, krajnji je trenutak da se u to krene i to će jako puno značiti građanima kada se jednog dana uvede, rekao je Šprlje.  Odvjetnici će i dalje raditi ugovore i prijedloge, odgovarat će za njihov sastav, taj sustav je već sada poprilično razrađen. Građanima procesi neće poskupjeti, a lakše će doći do onoga što žele ostvariti, ustvrdio je. Što se tiče rokova za spajanje zemljišnih knjiga i katastra, ministar pravosuđa je najavio kako je potrebno promijeniti veći broj propisa te da će veći broj institucija biti uključen. To neće biti brza reforma, ne očekujem da prije godinu dana bude gotovo. Kroz 2018. želimo to implementirati, nastojat ćemo tom reformom što manje opteretiti državni proračun, izjavio je Šprlje. Škare Ožbolt je izjavila kako je u javnosti vrlo malo konkretnih pokazatelja vezano za "reformu svih reformi", da se ona načelno najavljuje, ali još nema konkretnih poteza.  U vezi s formiranjem državnog ureda za nekretnine kojim bi bili objedinjeni svi podaci katastra i zemljišnih knjiga, ocijenila je kako bi to značilo da se podaci o vlasništvu miču sa sudova, što ne smatra dobrim rješenjem. Držim da to ne bi bilo dobro, vlasništvo bi trebalo ostati u ingerenciji sudova, istaknula je. Treba ubrzati reformu zemljišnih knjiga, spajanje sa katastrom i zajednički informacijski sustav koji je napravljen predstavlja korak naprijed, ali u prilagodbi je došlo do neažurnosti nekih zemljišno-knjižnih sudova, rekla je Škare Ožbolt. >>Klarin napao poreznu reformu: Mjere će ići u korist samo bogatima >>Vlada treba već ovaj tjedan odlučiti ide li Hrvatska u poreznu reformu od 2017. 