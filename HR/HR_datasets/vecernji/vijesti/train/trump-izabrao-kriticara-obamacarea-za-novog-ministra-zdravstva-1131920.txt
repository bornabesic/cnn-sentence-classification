Američki novoizabrani predsjednik Donald Trump izabrao je za ministra zdravstva Tom Pricea, prenose u utorak lokalni mediji pozivajući se na dobro upućene izvore. Price, republikanski kongresmen u šest mandata i ortopedski kirurg, gorljivi je kritičar zakona o dostupnoj zdravstvenoj zaštiti, popularno znanog kao 'Obamacare', po predsjedniku Baracku Obami. Prema Washington Postu, službena objava imena novog ministra zdravstva mogla bi stići već u utorak prijepodne po američkom vremenu. Kao ministar zdravstva Price će najvjerojatnije biti zadužen za ukidanje dijela tog zakona. Trump je, naime, u kampanji najavio da će prvog dana u Ovalnom uredu od Kongresa zatražiti da odbaci 'Obamacare'. No, nakon izborne pobjede je za Wall Street Journal kazao da postoje dijelovi tog zakona koji mu se sviđaju, poput mogućnosti da mlađi ljudi dulje ostanu na osiguranju svojih roditelja te zabrane osiguravateljima da odbiju zdravstveno osiguranje na temelju već postojećih zdravstvenih tegoba. 