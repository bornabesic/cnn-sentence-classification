Proteklih godinu dana mladi iz makedonskog grada Velesa lansirali su 140 stranica o američkoj politici. Vlasnici su domena poput worldpoliticus.com, trumpvision365.com, USconservativetoday.com, donaldtrumpnews.co i USAdailypolitics.com. Svim portalima zajedničko je zagovarenje predsjedničkog kandidata Donalda Trumpa s ciljem utjecanja na konzervativce i Trumpove pristaše u Americi. Makedonske srednjoškolce i studente, ipak, nije toliko briga tko je zaista Donald Trump, već je cijela ideja nastala iz čistih ekonomskih razloga, kako piše BuzzFeed. Objavljivanje sadržaja na društvenim mrežama unosan je posao, a korištenjem Facebooka i Google AdSensea počeli su zarađivati. Pokretači stranice shvatili su da, korištenjem senzacionalizma ili širenjem političkih tema koje podilaze Trumpovim pristašama, generiraju promet koji im donosi prihode od 5000 dolara mjesečno, a ponekad i 3000 dolara u danu.  Igre senzacija i politike Tekstove prenose iz drugih izvora poput tabloida ili satiričkih portala čije naslove pune senzacionalizmom kako bi ih bolje plasirali ciljanoj publici. Autori su pokušali koristiti i teme vezane za Bernieja Sandersa, ali nisu bile jednako uspješne kod čitatelja. Budući da se Makedonija bori sa slabim ekonomskim stanjem u zemlji, njihovi mladi odlučili su pronaći kreativniji način zarade. Autori ideje osobno ne podržavaju Donalda Trumpa, a i svjesni su da će njihova slava ubrzo proći. Naime, američki predsjednički izbori završavaju 8. studenog kada se saznaje tko je novi predvodnik najveće svjetske velesile.  >> Clinton bolje stoji nego Obama prije 4 godine 