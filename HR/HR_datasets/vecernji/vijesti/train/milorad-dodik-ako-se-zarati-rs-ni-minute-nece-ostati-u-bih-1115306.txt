Predsjednik Republike Srpske Milorad Dodik izjavio je u srijedu kako vlasti tog entiteta ne misle ratovati, no istodobno je kazao kako u slučaju otvorenog sukoba taj entitet ne bi "ni minute" ostao u sastavu Bosne i Hercegovine. Komentirajući u Laktašima pokraj Banje Luke upozorenje ratnog zapovjednika Armije BiH Sefera Halilovića kako bi referendum u RS najavljen za 25. rujna mogao otvoriti prostor novim oružanim sukobima u BiH u kojima bi Republika Srpska mogla opstati najviše deset do petnaest dana, Dodik je kazao kako se Republika Srpska ne sprema za rat, no spremna je braniti svoj teritorij. "Kada bi to učinili, to bi samo ubrzalo naš put k samostalnosti i bilo kakvi pokušaji te vrste definitivno bi nas izbacili iz BiH u kojoj mi ne bismo ostali ni minute", kazao je Dodik novinarima portala banjolučkih "Nezavisnih novina". Ustvrdio je također da Halilovićeva izjava nije slučajnost, a dodatne optužbe uputio je na račun predsjedatelja Predsjedništva BiH Bakira Izetbegovića sugerirajući kako i jedan i drugi razmišljaju na isti način, odnosno kako žele "istjerati Srbe iz BiH". "Sve to što nam je rekao Halilović znamo da se govori u bošnjačkom političkom vrhu i postoji kao njihova opcija i želja da na takav način istjeraju Srbe iz BiH", izjavio je Dodik.  Potvrdio je kako se pripreme za referendum 25. rujna nastavljaju, dodajući kako je uvjeren da će proteći mirno i bez ikakvih sukoba. 