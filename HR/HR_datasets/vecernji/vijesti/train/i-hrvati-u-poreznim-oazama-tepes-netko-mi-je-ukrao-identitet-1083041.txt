Među 11,5 milijuna dokumenata o poslovanjima u poreznim oazama koje je anonimni izvor – a pretpostavlja se da je bivši zaposlenik firme Mossack Fonseca, pravne tvrtke iz Paname koja se specijalizirala za usluge otvaranja i vođenja offshore računa i kompanija – dostavio novinarima Süddeutsche Zeitunga, a ovi potom predali Međunarodnom konzorciju istraživačkih novinara (ICIJ), nalazi se 20-ak imena, četiri posrednika, te 15-ak tvrtki i isto toliko adresa povezanih s Hrvatskom. No treba napomenuti da su offshore računi legalni – tvrtke ili korporacije mogu poslovanje potpuno legitimno voditi putem offshore računa ili drugih tvrtki, u skladu s odredbama globalne organizacije za sprečavanje pranja novca Financial Action Task Force. ICIJ se ogradio, a ograđuje se i Večernji list, od impliciranja da je bilo tko ovdje naveden povezan s ilegalnim aktivnostima ili da je prekršilo zakon na bilo koji način. No, problem je što se ti računi znaju koristiti i za izbjegavanje plaćanja poreza, a tajnost koju pružaju čini ih privlačnima za mnoge kriminalne organizacije, kao i terorističke skupine koje žele prikriti izvore svojih sredstava. Među imenima povezanima s Hrvatskom, dva se puta se spominje Miroslav Antunović. Dokumenti ICIJ-a kažu da mu je  dioničar u tvrtki Alfa Global Holdings s jurisdikcijom na Britanskim djevičanskim otocima. Među adresama u Panamskim dokumentima, ali bez imena, navedena je i adresa Lička ulica 31 u Zagrebu. Pretraga hrvatskog sudskog registra "spaja" ta dva podatka - na adresi Lička 31 prijavljen je Miroslav Antunović, direktor i članu Antunović TA, društva s ograničenom odgovornošću za unutarnju i vanjsku trgovinu, na adresi Zagrebačka avenija 100/A. Sinoć nismo mogli stupiti u kontakt s Miroslavom Antunovićem. Također, uz pomoć sudskog registra, povezali smo ime Klaudia Marcelića s adresom 112. brigade u Zadru. Riječ je o tvrtki Novi link čiji je Marcelić osnivač i direktor. O toj se tvrtki pronalazi u medijima da je prije dvije godine donirala zadarskoj bolnici 12 kanalni EKG uređaj vrijedan 50 tisuća kuna. Marcelić se sinoć također nije javljao na telefonske pozive. U dokumentima ICIJ-a spominje se i ime Zlatka Garca. Identitet nismo mogli potvrditi, no osoba istog imena postala je poznata u javnosti kad je nastrijeljena 2013. u u središtu Bukurešta. Garac, inače rođeni Osječanin, živi u Rumunjskoj desetak godina, te od početka karijere radi u tvrtkama za gospodarenje otpadom. Na popisu se nalazi i ime Milana Holjevca, a navodi se i adresa Put Vojina 16 u Lovranu. Prema povijesnom izvatku iz sudskog registra, upravo je tu adresu prilikom upisa na Trgovačkom sudu u Rijeci 2007. godine bio naveo Milan Holjevac kada je osnivao Specijalnu bolnicu za opću i plastičnu kirurgiju, otorinolaringologiju, ortopediju, urrologiju i ginekologiju Liganj u koju je uložio više od dva milijuna eura. Holjevac se početkom '90-ih vratio iz Afrike gdje se bavio izvozom južnog voća, na čemu je stekao većinu novca, pa je po povratku paralelno vodio posao uvoza južnog voća preko luke Koper. Bio je jedan od osnivača Rotary kluba u Rijeci, prvi je u opatijskoj Villi Arentz, gdje je četvorni metar stajao 10.000 eura, kupio stan, imao je svoj avion, imanje u Gorskom kotaru. Prije šest godina Holjevac se ubio. Nagađalo se da je ruku na sebe digao zbog financijskih poteškoća u koje je bio zapao.   Objavljeni dokumenti navode i ime Zorana Jurića, a na popisu je i adresa Gajnički Vidikovac 14/6. To je ujedno i adresa tvrtke Odmor i turizam čiji je jedan od osnivača zove Zoran Jurić. Na Poslovnoj Hrvatskoj navodi se da je za tu tvrtku preporučena provjera.   U "panamskim papirima" navedeni su ime Stjepana Bilavera te adresa Turanj 527 u općini Sveti Filip i Jakov. Na toj adresi Stjepan Bilaver ima registriranu tvrku za prijevoz i usluge, Tornado transport.   Po podacima iz sudskog registra Sanja Bubek iz Matulja, Ulica Trtni broj 3, suosnivačica je tvrtke za trgivinu i usluge Phoenix trade. Firmu je s njom osnovao Gordan Bubek iz Rijeke, Brajšina 23. Oba ova imena i obje adrese također se navode u "panamskim papirima". Sanja i Gordan Bubek u objavljenim podacima spominju se kao posrednici tvrtki SGSB Company Limited, Bernhardse, Aage i Jadran Maritime Services. Treća posrednica, po objavljenim podacima je Ana Zelenović preko Keymore Property Asset Inc.   Ostala imena u dokumentima ICIJ-a su Vedran Manojlović, Domagoj Vuković, Sandro Baričević,  Denis Borović, Dubravka Borović, Marijan Pavelić, Mislav Bobić, Berislav Maleš, Jerko Filipović i Marko Kordiš. >> Grčki parlament izglasao mirovinsku reformu: Policija suzavcem odgovorila na molotovljeve koktele prosvjednika Prije tri godine novinar Saša Leković bio je jedini iz Hrvatske koji je sudjelovao u projektu ICIJ-a o poreznim oazama. Tada je objavio nekoliko priča, a popis ICIJ-a sadržavao je ime Davorina Tepeša, bivšeg dogradonačelnika Zagreba. Međutim, Tepeš opovrgava da ima bilo kakve veze s bilo kojom offshore tvrtkom. Sumnja da mu je netko ukrao identitet. Prema dokumentima ICIJ-a otprije tri godine, na popisu je bio i nogometni menadžer Eljver Rača, zatim Igor Mirković podrijetlom iz Slavonskog Broda koji je u posao s offshore tvrtkama uveo odvjetnika Miroslava Plišu, a spominjali su se i Dmytro Chernyavskyy, Danilo Lacmanović, Dragica Parlović, Preeti Hooda i Željko Smolić. Britanski premijer David Cameron priznao je da je imao udjele u offshore investicijskom fondu svojeg preminulog oca te da je udjele prodao za 30.000 funti prije nego što je postao premijer. Islandski premijer Sigmundur Gunnlaugsson podnio je ostavku nakon što je otkriveno da je 2007. sa suprugom na Britanskim Djevičanskim Otocima osnovao tvrtku u kojoj je sklonio milijune dolara, a to nije spomenuo u imovinskoj kartici. 