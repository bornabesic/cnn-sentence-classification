Upitana o problemima koji potresaju hrvatski Agrokor i o prijedlogu zakona poznatijeg kao Lex Agrokor koji je danas u Saboru, europska povjerenica za zaštitu tržišnog natjecanja Margrethe Vestager rekla je danas novinarima u Bruxellesu kako nije upoznata s tim slučajem. - Ne. Imali smo brojne kontakte s hrvatskim vlastima i nacionalnim tijelima za zaštitu tržišnog natjecanja u predmetu koji se tiče tvrtke Cemex, ali o ovom slučaju nismo. To ne znači da nisu u kontaktu s DG COMP-om (Komisijina opća uprava za tržišno natjecanje, op.a.), ali do mene to nije došlo - rekla je Vestager.  U slučaju tvrtke Cemex, Vestager i Europska komisija zabranili su danas predloženo preuzimanje hrvatskog Cemexa od strane njemačkih tvrtki HeidelbergCement i Schwenk preko zajedničkog poduzeća Duna Drava Cement (DDC). - Raspolagali smo jasnim dokazima da bi ovo preuzimanje dovelo do rasta cijena u Hrvatskoj, što bi moglo nepovoljno utjecati na građevinski sektor. HeidelbergCement i Schwenk nisu ponudili odgovarajuće mjere za otklanjanje te zabrinutosti. Komisija je stoga odlučila zabraniti preuzimanje kako bi zaštitila konkurentnost tržišta za hrvatske kupce i poduzeća. Nastavit ćemo jednako primjenjivati pravila tržišnog natjecanja u cijeloj Europskoj uniji, bez obzira na to gdje se nalaze sjedišta poduzeća - rekla je europska povjerenica Margrethe Vestager.  Cemex Hrvatska je tvrtka-kći globalnog proizvođača cementa Cemex Grupe, a ima tri proizvodna pogona za cement u Splitu te nekoliko terminala za cement i proizvodnih pogona za gotovi beton u Hrvatskoj.  >> Franck odblokiran: Uvijek smo podmirivali sve svoje obveze >> Ovo je 9 stručnjaka s kojima Alvarez želi vratiti Agrokor u život 