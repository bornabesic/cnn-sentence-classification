Američki lingvist i filozof Noam Chomski rekao je da je američka Republikanska stranka "najopasnija organizacija u ljudskoj povijesti", piše Independent.  I sam je priznao da takva izjava zvuči pomalo pretjerano, no dodao je da je to istina. Potom ga je novinar BBC-ja Evan Davis pitao je li Republikanska stranka gora od terorističke organizacije Islamske države, na što mu je Chomski odgovorio protupitanjem: "Je li ISIL posvećen nastojanju uništavanja perspektive za opstojnost ljudskog roda?" Cilj im je uništenje ljudskog roda Chomski je prozvao Republikansku stranku zbog toga što ne radi ništa u vezi s klimatskim promjenama. Prema njegovu mišljenju, ne samo da ne rade ništa već stanje samo pogoršavaju. Prozvao ih je zbog podržavanja proizvodnje fosilnih goriva, nepružanja pomoći državama u razvoju, smanjenja regulacije za smanjenje ispuštanja stakleničkih plinova. – Ako su to posljedice njihova djelovanja, to je vrlo opasno – rekao je Chomski koji je ranije davao izjave da su Republikanci posvećeni cilju da unište ljudski rod na Zemlji. Smatra da će izbor Donalda Trumpa biti gori za svijet nego za SAD.  SAD potkopava napore – Najvažniji aspekt izbora Donalda Trumpa, a to nije samo Trump nego cijela Republikanska stranka, njihova je razlika u stajalištima o klimatskim promjenama u odnosu na ostali svijet – rekao je Chomski i objasnio da je to ključna tema i egzistencijalna prijetnja. – SAD je s time u vezi jedinstven u svijetu. Ne samo da odbija sudjelovati u pokušajima da se nosimo s posljedicama klimatskih promjena, već smo posvećeni tome da potkopavamo te napore – kazao je Chomski i upozorio da nije Trump jedini koji tako razmišlja već su svi kandidati u predizborima Republikanske stranke govorili da se klimatske promjene "možda i događaju", ali da oni oko toga ništa neće poduzeti.   