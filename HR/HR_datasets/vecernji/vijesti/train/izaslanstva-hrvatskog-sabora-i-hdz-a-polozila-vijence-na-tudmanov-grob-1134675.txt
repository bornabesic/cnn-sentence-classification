U povodu obilježavanja 17. obljetnice smrti prvog hrvatskog predsjednika te utemeljitelja i prvog predsjednika HDZ-a Franje Tuđmana, izaslanstva Hrvatskog sabora i HDZ-a položila su vijence i zapalila svijeću na njegovu grobu na zagrebačkom Mirogoju. Nakon svečanog polaganja vijenaca novinari su zamolili za izjave predsjednika HDZ-a i premijera Andreja Plenkovića, predsjednika Hrvatskog sabora Božu Petrova i člana saborskog izaslanstva i predsjednika SDP-a Davora Bernardića. Andrej Plenković izjavio je da je siguran da bi Tuđman danas bio zadovoljan činjenicom da je Hrvatska ostvarila većinu strateških zadaća i nacionalnih ciljeva koje je on postavio: to je slobodna zemlja, koja ima zaokružen teritorijalni integritet, zemlja koja je demokratska, zemlja u kojoj se smanjuju podjele i stvara se ozračje tolerancije. Hrvatska je ujedno čvrsto utemeljena u zapadne temeljne vrijednosti kojima je i on težio, a to su prije svega ideja slobode, demokracije, vladavine prava i ljudskih prava, kazao je Plenković. Božo Petrov kazao je da mu je čast položiti vijence kao predsjednik Sabora države na čijem je čelu prilikom njezina utemeljenja bio Franjo Tuđman, jer je on dao nemjerljiv doprinos utemeljenu Hrvatske, te se sjetiti svega pozitivnoga što se događalo u to vrijeme, a posebno ponosa i zajedništva koji su vladali u Hrvatskoj. Davor Bernardić je kazao da je zasluga Franje Tuđmana što je antifašizam temelj hrvatskog Ustava, ali, rekao je odgovarajući na pitanja novinara, ostao je i gorak okus pretvorbe i privatizacije iz devedesetih godina. Naglasio je da je Hrvatska pravu afirmaciju doživjela tek 2000. otvaranjem puta prema Europskoj uniji i NATO-u Vlade Ivice Račana. >> I danas je meta medijsko-političkih operacija 