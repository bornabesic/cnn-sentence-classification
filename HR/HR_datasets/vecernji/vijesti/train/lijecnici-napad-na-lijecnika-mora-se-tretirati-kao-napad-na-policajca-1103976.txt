Napad na liječnika zakon treba tretirati kao napad na službenu osobu, sukus je zahtjeva Hrvatske udruge bolničkih liječnika koja je tehničkom ministru pravosuđa Anti Šprlje uputila otvoreno pismo. Tim pismom traže, kako stoji, pravnu zaštitu zdravstvenih djelatnika te navode primjere fizičkih i verbalnih napada na liječnike. Povod otvorenom pismu HUBOL-a posljednji su incidenti, odnosno napadi na liječnike prošlog mjeseca u Zadru i Osijeku, a kako naglašavaju, prema statistici broj ovakvih napada posljednjih je godina u porastu. Pravna zaštita koju traže sastoji se u spomenutim izmjenama Kaznenog zakona koji bi napad na liječnika, ali i sve “službenike u javnim službama” tretirao kao što se danas tretira napad na policajca, vojnika i za što zakon propisuje zatvorsku kaznu. Liječnici su takvu pravnu izmjenu u ovom pismu zatražili i za nastavnike, profesore, stručne suradnike u školama i učeničkim domovima, profesore te radnike u ustanovama socijalne skrbi. – Prema neslužbenim podacima, od Ministarstva zdravlja u ožujku ove godine dobili ste prijedlog zakona o dopunama Kaznenog zakona, ali on do danas nije upućen u pravnu proceduru te se tako najvjerojatnije propustilo spriječiti neželjene događaje i napade na liječnike na radnom mjestu – dio je priopćenja HUBOL-a kojim se proziva tehničkog ministra pravosuđa. Informaciju koju u priopćenju navode kao neslužbenu provjerili smo u Ministarstvu zdravlja gdje su potvrdili da su doista u ožujku takav prijedlog poslali Ministarstvu pravosuđa i da su dobili njihov odgovor. – Oni su svjesni važnosti tog problema, ali se moraju uskladiti i neki drugi propisi. U nacrtu smo obuhvatili zdravstvene djelatnike, ali i druge javne službenike kako bi se napad na njih tretirao kao napad na službenu osobu radi veće razine zaštite i sankcije takvih napada – objasnila je Ivana Jerković, glasnogovornica Ministarstva zdravlja.  >> Zagrepčaninu za liječenje grad daje 250, a Splićaninu 1 kunu 