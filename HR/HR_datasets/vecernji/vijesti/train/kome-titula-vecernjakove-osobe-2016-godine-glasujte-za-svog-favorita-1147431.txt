Tko će biti osoba 2016. godine u tradicionalnom izboru Večernjeg lista? Za tu prestižnu titulu Večernjakov žiri nominirao je 12 osoba: trojicu znanstvenika, dvojicu poduzetnika, četvero sportaša, dvije humanitarke i, znakovito, samo jednoga političara, što je još jedan dokaz da je rejting hrvatskih političara na vrlo niskim granama. Deveteročlani žiri, koji čine ugledne osobe iz javnog života te Večernjakovi urednici i novinari, laureata će izabrati uz pomoć glasova naših čitatelja koji za svog favorita mogu glasovati i na našem portalu! Dosadašnji pobjednici bili su: glavni državni odvjetnik Mladen Bajić 2011., general Ante Gotovina 2012., plemenita Dubravka Glavaš 2013., poduzetnik Mate Rimac 2014. i predsjednica Kolinda Grabar-Kitarović 2015. godine. 1. Nenad Bakić, investitor i poduzetnik Modernizira školstvo i priprema mlade za život u 21. stoljeću. U sklopu svoje udruge Institut za razvoj i inovativnost mladih pokrenuo projekt Croatian Makers uz pomoć kojeg donira opremu te razvija robotiku i automatiku u osnovnim školama i udrugama za rad s mladima. Do kraja 2016. udruga je donirala opremu u 60-ak škola i centara za rad s mladima, a u Croatian Makers ligu uključili su 360 škola i ustanova, više od 8000 učenika i učenica te donirali 1800 robota. 2. Ivan Đikić, znanstvenik Svjetski ugledni molekularni biolog, profesor na Sveučilištu Goethe u Frankfurtu koji je sa skupinom međunarodnih znanstvenika otkrio kako zloglasna bakterija legionela uništava stanice izazivajući legionarsku bolest, atipičnu upalu pluća koja može izazvati smrt. Riječ je, prema vlastitom priznanju, o njegovu najvećem otkriću u karijeri koje otvara mogućnost stvaranja novih lijekova protiv opasnih bakterijskih upala, ali i nova područja istraživanja. 3. Đuro Horvat, poduzetnik Vlasnik uspješne tvrtke Tehnix iz Donjeg Kraljevca u Međimurju, živući dokaz da kapitalizam može imati humano lice. U 2016. predstavljao Hrvatsku na svjetskom izboru Poduzetnik godine koji u Monte Carlu organizira tvrtka Ernst&Young. Tehnix proizvodi strojeve, opremu i tehnologiju za zaštitu okoliša, ima više od 300 zaposlenih, 50 patenata i inovacija te više od 350 proizvoda koje plasira na domaćem i svjetskom tržištu. Prihode u 2016. povećao 40 posto – s 30 milijuna na 45 milijuna eura. 4. Lana Iljadica, Lada Štefek humanitarke Splićanke velika srca koje su svoj dugogodišnji volonterski humanitarni rad okrunile projektom “O La La!” kojim su motivirale sugrađane da splitskim beskućnicima osiguraju topli obrok tijekom cijele godine. Vodeći se Ladinom idejom da svatko jedan dan u godini može skuhati obrok za 20 ljudi, okupile su volontere i vrlo brzo popunile sve termine. Tako beskućnici svaki dan večeraju nešto novo, ukusno i domaće. Akcija traje već godinama, a odazvali su se i Kaštelani, Sinjani, Triljani. 5. Boris Jokić, znanstvenik Istaknuo se kao voditelj ekspertne radne skupine Ministarstva znanosti i obrazovanja koja je upravljala radom na cjelovitoj kurikularnoj reformi. Dosljedan svojim načelima, podnio ostavku na mjesto voditelja te skupine uvidjevši da nova Vlada neće provesti reformu na kojoj je radilo dvjestotinjak ljudi. U lipnju 2016. na ulice hrvatskih gradova izišli su deseci tisuća ljudi u znak prosvjeda protiv zaustavljanja procesa na koje hrvatsko školstvo čeka već desetljećima. 6. Sara Kolak, sportašica U 2016. nitko nas nije toliko razgalio i učinio ponosnima kao Sara. Svjetska senzacija postala je 18. kolovoza 2016. kad je na Olimpijskim igrama u Riju osvojila zlatnu medalju. Hicem od 66,18 m postavila je novi hrvatski rekord i zadivila svijet. Članica je Atletskog kluba Kvarner u Rijeci, gdje i studira, a atletikom se počela baviti u varaždinskom Atletskom klubu Sloboda. Rodni grad Ludbreg odužio joj se spomen-pločom kojom je označio dužinu njezina osobnog (i državnog) rekorda. 7. Sandra Perković, sportašica Najbolja aktivna hrvatska sportašica i najbolja, nepobjediva bacačica diska na svijetu koja je to dokazala i na Olimpijskim igrama u Rio de Janeiru, gdje je obranila zlatnu medalju iz Londona. Četvrti put uzastopno pobijedila je na Europskom prvenstvu te petu godinu zaredom u Dijamantnoj ligi. Natjecateljsku 2016. godinu završila je bez poraza. Zakinuta je na globalnoj razini jer nije uvrštena među vodeće atletičarke svijeta i Europe premda je to svojim velikim uspjesima zaslužila. 8. Andrej Plenković, političar Novoizabrani hrvatski premijer koji je svojom kandidaturom spasio HDZ od poraza i vratio ga na položaj vladajuće stranke. Svoj najveći politički uspjeh – izbor za predsjednika stranke, a potom i pobjedu na izvanrednim parlamentarnim izborima – ostvario je u samo dva mjeseca, u srpnju i rujnu 2016. Na političku scenu donio je novi stil komuniciranja i viđenja politike. Prije kandidature i izbora slovio je kao jedini ozbiljni oponent bivšem predsjedniku HDZ-a Tomislavu Karamarku. 9. Igor Rudan, znanstvenik Svjetski autoritet na području biomedicine koji se bavi istraživanjima genetske podloge ljudskih bolesti, pa i fenomenom besmrtnosti. Direktor je Centra za globalno zdravlje u Edinburghu, a njegova inovativna metoda liječenja utjecala je na smanjenje smrtnosti djece i rodilja u siromašnim zemljama svijeta. Godine 2016. postao je redoviti član jedne od najstarijih i najutjecajnijih znanstvenih institucija na svijetu – Kraljevskog društva Britanske akademije znanosti i umjetnosti. 10. Martin i Valent Sinković, sportaši Osvojili su sve, europsko, svjetsko i olimpijsko zlato te ih je Svjetska veslačka organizacija (FISA) proglasila najboljom veslačkom posadom 2016. godine. Ne znaju za poraz otkako su zajedno sjeli u dvojac, još od proljeća 2014. U međuvremenu bili su dvostruki svjetski prvaci, ali i svjetski rekorderi, s lakoćom su pobjeđivali na svim natjecanjima. Novu sportsku ambiciju pronašli su u promjeni discipline: umjesto dvojca na pariće, odsad će se natjecati u dvojcu bez kormilara! >>K. Grabar-Kitarović: Moje su ovlasti sasvim dovoljne. Naravno, pod uvjetom da u Vladi postoji dobra volja za suradnju >>Mate Rimac: Pripremamo lansiranje novih modela automobila i bicikala >>Dubravka Glavaš: Još nemam posao, ali nijednom nisam požalila zbog odluke >>Ante Gotovina: Upravljanje tvrtkom ne razlikuje se toliko od upravljanja postrojbom Osobu godine bira žiri Večernjeg lista, koji ove godine radi u sastavu: rektor Sveučilišta u Rijeci Pero Lučin, stručnjak za odnose s javnošću i imidž te profesor Fakulteta političkih znanosti Sveučilišta u Zagrebu Božo Skoko, znanstvenica Maruška Vizek s Ekonomskog instituta Zagreb, glumica i producentica Sanja Vejnović te Večernjakovi urednici i novinari: Ljubica Gatarić, Milan Ivkošić, Marinko Jurasić, Bojana Radović i Žarko Ivković, koji je predsjednik žirija.      