Večernji list 20. ožujka organizira najveću ovogodišnju konferenciju u zemlji o budućnosti Hrvatske – HRVATSKA KAKVU TREBAMO. Na njoj će deset vodećih stručnjaka iz područja političkog, ekonomskog i društvenog života detektirati ključne probleme i odgovore kakvu Hrvatsku trebamo, a na temelju čega će Večernji list izraditi prijedlog strateškog dokumenta. Konferencija, koja će se održati u zagrebačkom hotelu Esplanade, moći će se i izravno pratiti na televiziji N1 i na našem portalu vecernji.hr. Stručnjaci će iznijeti probleme i prijedloge u deset područja: demografiji, obrazovanju, nacionalnoj sigurnosti, političkom sustavu, poljoprivredi, energetici, ekologiji, turizmu, imidžu i međunarodnom pozicioniranju zemlje te odnosu prema prošlosti. Vjeruju da će konferencija imati odjek u Vladi te da će njeni članovi koji će biti nazočni shvatiti ključne probleme i poduzeti što brže mjere koje su potrebne. U raspravi i državni vrh Katarina Miličević s Instituta za turizam kaže da do sada nije bilo sličnih konferencija. Smatra da će omogućiti da se na jednom mjestu iznesu bitne smjernice za razvoj zemlje, odnosno za poduzimanje određenih koraka u bliskoj budućnosti. – Očekujem da politička, gospodarska i društvena elita shvati problem teške demografske situacije u kojoj se nalazimo, a koja će postati još veći problem u doglednoj budućnosti. Zato svi čimbenici koordinirano moraju aktivno djelovati jer samo tako se može nešto dogoditi – kaže profesor Anđelko Akrap s Ekonomskog fakulteta koji će iznijeti ključne probleme i prijedloge na području demografije. Boris Jokić s Instituta za društvena istraživanja koji će obraditi probleme obrazovanja iskazuje nadu da bi na konferenciji prvi put nakon dugo vremena mogla prevladati snaga argumenata i empirijskih pokazatelja te ideja da jedino zajedničkom snagom možemo iznjedriti novu viziju hrvatskog društva. Dodaje da do sada politička elita nije pokazivala razumijevanje za takav način razmišljanja i ponašanja. Da će konferencija imati odjek i da će se nešto nakon nje poduzeti, vjeruje i Goran Buturac s Ekonomskog instituta, koji će izlagati probleme i preporuke na području poljoprivrede. Kaže da do sada učinak nije bio vidljiv, ali da treba biti ustrajan. Stručnjak na području energetike Goran Granić kaže da je konferencija dobro mjesto na kojem možemo postati svjesni dubine promjena i potrebe mijenjanja svih odnosa u energetskom sektoru, obrazovanju, znanosti, tehnološkom razvoju, industrijskoj politici, ali i mentaliteta i odnosu prema energiji, kako bismo imali veću vjerojatnost za uspjeh. Ističe i kako je pred hrvatskim energetskim sektorom duboka tranzicija. Konferencija će biti jedinstvena po stručnim izlaganjima i izboru tema, a kako bi poruke s konferencije bile dostupne i građanima, Večernji list će eseje stručnjaka sažeti u knjigu koja će biti tiskana u 70 tisuća primjeraka i darovati je čitateljima na dan održavanja konferencije. Uz Anđelka Akrapa, Borisa Jokića, Gorana Granića, Gorana Buturca i Katarinu Miličević svoje viđenje stanja u određenim područjima dat će i Dragan Lozančić, Pero Maldini, Davor Škrlec, Božo Skoko i Ivo Lučić. Njihova vizija kao i rasprave koje će se održati na konferenciji, u kojoj će sudjelovati niz stručnjaka i javnih djelatnika, dat će visokovrijedne i kvalitetne odgovore gdje smo i što trebamo učiniti. U raspravama će sudjelovati pedesetak javnih djelatnika, stručnjaka i Večernjakovih novinara. Buduće će poteze predstaviti kompletan državni vrh na čelu s predsjednicom države Kolindom Grabar-Kitarović, predsjednikom Sabora Božom Petrovom i premijerom Andrejem Plenkovićem. – Dvadeset šest godina nakon uspostave države Hrvatska nema strateški dokument koji bi odgovorio na dva ključna pitanja: što želimo i kako ćemo do toga doći. Večernji list odlučio se uhvatiti toga zahtjevnog posla (kojim se inače bavi država) i identificirati deset ključnih područja presudnih za neometan i uspješan razvoj Hrvatske. Drugi je cilj ove konferencije pogled u budućnost i prijedlog konkretnih mjera koje moramo poduzeti – objašnjava glavni urednik Večernjeg lista Dražen Klarić. Redakcija Večernjeg lista tom konferencijom želi nametnuti nove ciljeve oko kojih će se okupiti svi kako bi osigurali prosperitet, kvalitetan život i sigurnost svakog građanima! Konsenzus o interesima – Večernji list kao najutjecajnija medijska kuća ponudit će moguća rješenja i za buduću hrvatsku strategiju i, što je najvažnije, otvoriti raspravu među svim sudionicima javnog i političkog života, iz koje će, nadajmo se, izaći i konkretne mjere – poručuje Klarić. Brzina tehnoloških, geopolitičkih, ali i društvenih promjena u ovom desetljeću mogla bi se usporediti s onima koje su zahvatile svijet u vrijeme i nakon industrijske revolucije. Njih se ne trebamo bojati, nego sve učiniti da ponudimo prave odgovore na izazove koje nose godine pred nama. Ovakva jedinstvena konferencija odlično je mjesto da se dođe do konsenzusa o strateškim ciljevima i interesima.      >> Dajte mladima dobar posao i sigurnost ili će svi otići! >> 'Stvaramo povoljniju situaciju za mlade u kojoj će se lakše odlučiti za dijete' Oni koji neće moći prisustvovati megakonferenciji “Hrvatska kakvu trebamo” koja će se idućeg ponedjeljka održati u hotelu Esplanade neće biti zakinuti jer će Večernji list osigurati vrhunski prijenos visoke rezolucije koji će biti dostupan na portalu Vecernji.hr. Čitateljima će biti omogućeno da sami biraju koju će raspravu pratiti zahvaljujući brojnim kamerama. Dio panel-rasprava održavat će se istodobno i sve će biti pokrivene kamerama pa će posjetitelji portala sami odlučivati što će pratiti. Neće biti zakinuti ni oni s lošijim internetskim vezama jer će stream biti prenošen u tzv. multi-bitrate tehnologiji koja omogućava gledanje na slabijim rezolucijama prikladnijim za sporije konekcije. Kvaliteta je rezolucije koju će korisnici moći pratiti od 640x360 piksela pa sve do HD rezolucije odnosno 1920x1080 piksela, a vrhunski produkcijski tim na terenu će osiguravati da prijenosi rasprava teku neometano. Brinut će se i da posjetitelji budu upućeni u popis sudionika panela kao i u same segmente događanja. Svi paneli bit će dostupni na portalu Večernjeg lista ubrzo nakon završetka konferencije tako da će čitatelji moći pregledati rasprave koje su propustili. – S obzirom na važnost konferencije i njezin značaj za budućnost svih građana Hrvatske, htjeli smo omogućiti da svi mogu pratiti sve panele te smo s partnerima uspjeli osigurati najkvalitetniji mogući prijenos na portalu Večernjeg lista koji će biti HD kvalitete. Zanima li čitatelje više panela koji se održavaju istodobno moći će se jednim klikom seliti iz dvorane u dvoranu. Bitno je napomenuti da će ga moći pratiti i oni sa sporijim internetskim vezama. Ubrzo nakon završetka na portalu Večernjeg bit će dostupni svi paneli – rekao je Dario Markas, glavni urednik portala Vecernji.hr.      