Zemlje članice EU-a trebale bi smanjiti socijalne naknade za migrante koji stižu iz ostalih država članica kako bi se spriječila zloupotreba sustava socijalne skrbi, izjavio je u nedjelju austrijski ministar vanjskih poslova i integracija Sebastian Kurz.  Njegov je prijedlog uslijedio usred nedavno iznesenih planova čiji je cilj učiniti Austriju manje privlačnom za migrante. Jedna od točaka je smanjenje naknade za djecu stranih radnika u zemljama EU-a, koja žive u svojim domovinama.  Kurz, član konzervativne Austrijske narodne stranke (OeVP), poznat po oštrom stajalištu kada je imigracija u pitanju, za javnu televiziju ORF je rekao da bi socijalnu naknadu u drugoj zemlji članici EU-a građani Unije trebali dobivati tek nakon što su ondje živjeli pet godina. U skladu s njegovim prijedlogom naknade za nezaposlene bi se u potpunosti ukinule.  "Slobodu rada u bilo kojoj zemlji ne bi trebalo miješati sa slobodom izbora najboljeg sustava socijalne naknade" u zemljama EU-a, kazao je Kurz.  Sloboda kretanja za osobe koje traže posao ključno je načelo Europske unije.  Ukoliko EU ne primijeni takve restrikcije, zemlje EU-a mogle bi biti preplavljene migrantima, na isti način na koji su preplavljene izbjeglicama, upozorio je Kurz, dodavši da "ne želi dovesti u opasnost slobodu kretanja" nego je "želi potaknuti". Minimalna socijalna naknada u Austriji trenutačno iznosi oko 840 eura mjesečno, što je više od prosječne plaće u nekim istočnim zemljama Unije. >>Austrijska odluka o izbjeglicama je 'poziv na buđenje' Bruxellesu 