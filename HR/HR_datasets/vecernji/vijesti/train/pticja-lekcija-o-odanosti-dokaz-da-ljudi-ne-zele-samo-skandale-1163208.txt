Hoćemo li donijeti lex Klepetan, hoće li Božo Petrov prijaviti Klepetana, hoće li se Željka Markić uključiti zbog pet nerođenih života u gnijezdu... teme su koje posljednjih dana okupiraju medijski prostor i društvene mreže diljem Hrvatske I izvan granica. O njima izvještavaju kineski mediji, britanski Daily Mail, banjolučke Nezavisne novine. Ako postoji itko tko još nije upoznat s najljepšom hrvatskom ljubavnom pričom, riječ je o Malenoj, rodi slomljena krila koja već 15 godina u Brodskom Varošu nedaleko od Slavonskog Broda dočekuje svog Klepetana. No ovog proljeća nad gnijezdo se nadvija umalo grčka tragedija kada je roda, u iščekivanju rodana, pomalo popustila sa živcima pa u svoje gnijezdo pripustila drugo muško. O spektaklu koji je uslijedio već se čulo. Kad se gazda naposljetku vratio, poletjelo je perje, doslovno, otpočeo je krš i lom, otjerao udvarača, razbio jaja pa se svojoj žen(k)i bacio u zagrljaj. Javnost se na mah podijelila u dva tabora, a društvene mreže užarila je dvojba: Malena – nevjerna, Klepetan – nasilnik, obiteljski zlostavljač? Tko je koga razočarao, tko je koga iznevjerio? “Da su Klepetan i Malena ljudi, on bi završio na robiji, ona na psihijatriji, a njihova bi priča zgražala javnost. On bi bio psihopat i čudovište, ona bi potpuno prolupala. Ali imaju sreće što su rode. Pa je on samo muževni ‘bad boy’, a ona submisivna kućanica. Oni su divan par čija ljubav, unatoč ponekoj svađi, nikada ne umire”, piše na Facebooku novinar Toni Horvat, jedan od mnogih. Vremena za osvrt našla je i Iva Balent, kći posrnulog tajkuna, kojoj je, čini se, bilo važnije je li se u Hrvatsku vratio Klepetan nego Antonio Alvarez III. “Ja u ljubav vjerujem! Nisam sumnjala ni sekunde da će ovako završiti”, napisala je Todorićeva kći te uz fotografiju zagrljenih roda nacrtala srce i dopisala: “Samo ljubav”. Itekako je aktivna i Facebook grupa “Klepetan i Malena” na kojoj se izmjenjuju najsvježije informacije vezane uz ptičji par. Za njih, ali i sve druge, evo i najnovijih vijesti iz Brodskog Varoša. – Evo, Klepetan danas ne mrda iz gnijezda, jutros sam ga nahranio, pregledao mu ranjeno krilo, leži i odmara cijeli dan. Malena visi iznad njega, stalno ga kljucka, pomirili su se, što će, nema im druge – otkriva ptičji skrbnik Stjepan Vokić. Navraća li ljubavnik, zanimalo nas je. – Nema ga, otišao je on, lako je njima, ne plaća benzin, može kud hoće – veli Stjepan pa brani svog rodana čije su ponašanje osudili mnogi. – Klepetan leti na najdalju relaciju, on je zadnji u grupi. Inače je deset godina dolazio u dan, uvijek u isto vrijeme, ali sad ga je usporila suša u Jemenu. Zamislite, 4000 kilometara bez vode, morali su zaobilaziti tko zna kuda – kaže Stjepan pa potom brani i Malenu, s kojom druguje već 25 godina. – Bila mu je vjerna sve do sada, ona šest mjeseci ne vidi svoju vrstu, što će? Ona isto traži nekog s kim bi se “napričala”, kao i mi ljudi. Pa oni su zajedno 15 godina, neki brakovi ne traju toliko – kaže Stjepan pa otkriva da zadnjih dana po selu gorljivo brani njezinu čast. – Ne dam na nju, pa kažem: “Ma pitaj ti svoju mamu za vjernost!” Mogu ja imati stotinu Brigitte Bardot, ali Malena je za mene na prvom mjestu – veli Vokić. Uistinu, je li “nevjera” svojstvena ovim bićima, je li razbijanje jaja uobičajeno ponašanje u ptičjem svijetu? Klepetan danas ne mrda iz gnijezda. Leži i odmara cijeli dan, a Malena visi nad njim i stalno ga kljucka – Karakteristično je kod ptica pjevica da, usprkos tome što žive u paru, nekoliko jaja uvijek oplodi neki drugi mužjak. No, dok pjevice češće mijenjaju partnere, veće ptice poput roda ili labudova u pravilu ostaju trajno zajedno – kazao je prof. dr. Zdravko Dolenec s Biološkog odsjeka zagrebačkog PMF-a pa sa stanovišta znanosti, čini se, dao za pravo onima koji u Malenoj vide bludnicu među pticama. No što interes za ljubavnu priču iz Brodskog Varoša govori o društvu u kojem živimo, pitamo sveučilišnu profesoricu psihologije u mirovini Mirjanu Nazor. – Ljudi se zanimaju za tu tematiku jer je neobična. Mislim da smo očarani time da jedna ptica tako dugo pokazuje vjernost na koju često baš i ne nailazimo kod ljudi, a mi se smatramo nekim višim bićima, plemenitim i sposobnim za ljubav. U ovoj priči, kao da nam na neki način ptica daje lekciju, tumači što znači biti odan, što znači vraćati se voljenoj bez obzira na teškoće na koje nailazi na putu, ali uvijek se vraća svojoj ženki u njihovo gnijezdo – kaže prof. Nazor dodajući da nas priča fascinira “jer u ovom današnjem vremenu brzine i ludovanja nemamo često vremena ni za vlastitu djecu, partnere i prijatelje”. – Ja bih rekla da je taj interes nešto pozitivno, da pokazuje da nam je potreban odmak od svakodnevice koja je tako mračna i neizvjesna, da svjedoči da nas ne zanimaju samo skandali, prijevare i ubojstva s naslovnica, već da smo se konačno zainteresirali za lijepu, plemenitu priču koja je nama ljudima bliska jer je taj način funkcioniranja među životinjama, čini mi se, nešto za čim čeznemo, a što teško ostvarujemo. Priča o dvije ptice koje ništa ne može razdvojiti... to je nešto zaista lijepo i toplo. >> Klepetan stigao Malenoj! Otjerao udvarača, razbio jaja pa joj se bacio u zagrljaj >> Pogledajte susret Malene i Klepetana: 'Prvo je bio u šoku, ali pomirili su se' Priča o Klepetanu i Malenoj davno je izišla izvan granica Hrvatske. Nacionalna promidžbena organizacija lanjskog je proljeća na Facebooku, Twitteru i YouTubeu lansirala kampanju motiviranu ovom ljubavnom pričom pod nazivom “True love returns in the spring – the story of Klepetan & Malena”. Napravljen je i animirani film od 30 sekundi na engleskom, njemačkom, talijanskom i francuskom jeziku, a PR kampanja provedena je na 11 tržišta. U startu ju je, međutim, pratila prilična neizvjesnost. Naime, film o Klepetanu i Malenoj lansiran je krajem ožujka, kad se Klepetan obično vraćao, a on nije dolazio. Tih nekoliko dana u Hrvatskoj turističkoj zajednici glavno je pitanje jutrom, kako bi tko došao na posao, bilo: “Je l’ došao Klepetan?” – Kad je napokon stigao sav žut, vjerojatno je zapeo u nekoj oluji, svi smo odahnuli – prepričao je tada petodnevnu napetost u Glavnom uredu direktor Ratomir Ivičić. Kampanja je dosegnula 7,3 milijuna ljudi, a animirani film pregledan je više od tri milijuna puta. Ovog proljeća Klepetan i Malena nisu u fokusu nacionalne promidžbene kampanje, ali u HTZ-u pripremaju informaciju, na nekoliko jezika, da se Klepetan sretno vratio, a koristit će i dio materijala iz lanjske kampanje. (Radmila Kovačević) 