Vice Batarelo predsjednik je zaklade Vigilare koja je organizirala TradFest, festival tradicije i konzervativnih ideja. Na njemu su nastupili istaknuti konzervativci među kojima se posebno isticao kardinal Raymond Leo Burke. Kako je prošao TradFest? Iznenađujuće dobro. Najvažnije je što je dvorana u hotelu Dubrovnik bila puna sva četiri dana. Uglavnom su bili studenti i mladi profesionalci. Koju ste poruku željeli poslati? Kada gledamo naše društvo, čini nam se da se u njemu naziru ostaci planskog društva. Sve je nekako planirano. Želimo te granice otvoriti i reći da ima ljudi u civilnom društvu koji drukčije razmišljaju. Znam da se ne slažete s ljevicom, ali kakav je vaš odnos s HDZ-om i Mostom? Ljevičari su naši prijatelji koji različito misle od nas. Stalno u Hrvatskoj govorimo o polarizaciji. Različito razmišljanje potpuno je normalno u demokraciji. Mogu reći da se ne slažemo s ministrom zdravstva Milanom Kujundžićem kad je riječ o pobačaju. Naročito nam smeta kada netko kaže: “Ja sam vjernik, ali...” Pobačaj nije vjersko pitanje. To je pitanje znanstvene vjerodostojnosti i istine kada ljudski život počinje. Što očekujete od Plenkovićeve Vlade kada je riječ o pobačaju? Da se taj zakon uskladi s vrednotama hrvatskoga Ustava. Što to znači? Želimo otvoriti društvenu raspravu. Moramo raspravljati o tom komunističkom zakonu koji je potpisao Josip Blažević, koji je usput potpisao i presudu za Stepinca. Ako netko kaže da je pobačaj pravo, onda želimo znati kakvo je to pravo. Što se događa u tom činu pobačaju. Je li to nešto što mi kao ljudi možemo prihvatiti. Statistika pokazuje da 80% Hrvata drži da je pobačaj ubojstvo. Tražite li vi potpunu zabranu abortusa? Mi se držimo načela zaštite svakog ljudskog života. Razumijemo da u političkom sektoru možda stvari malo drukčije funkcioniraju. U prijašnjem HDZ-u su neki kandidati za ministra zdravstva govorili o poljskom zakonu o pobačaju koji je donesen 1993. To bi i za Hrvatsku bio korak u pravom smjeru. Čini mi se da HDZ želi provoditi drugu politiku oko pobačaja. Sprema li se to jedan veliki sukob konzervativaca i HDZ-a? Vrijeme je da tu paradigmu malo promijenimo u Hrvatskoj. Stalno se pitamo što namjeravaju političke stranke, što namjerava HDZ, što namjerava SDP... To je divno i krasno, ali mi smo dio civilnog društva i vrijeme je da političke strane počnu slušati što hoće civilno društvo. Ne mogu samo političari određivati što će biti. Jeste li kontaktirali s ministrom Kujundžićem? Tražit ćemo s njim sastanak. Mi se ne moramo slagati oko nekih pitanja, ali to ne znači da ne možemo sjesti i razgovarati. Želimo razgovarati i s ministrom obrazovanja Barišićem jer želimo da se promijeni taj ultraliberalni spolni odgoj u hrvatskim školama. Koliko je Plenkovićev HDZ konzervativan? To će se vidjeti. Mislim da ima zanimljivih ministara u Vladi. Nitko nema našu bjanko podršku. Zašto ste na TradFest pozvali kardinala Burkea kojeg smatraju jednim od najkonzervativnijih crkvenih velikodostojnika? Kardinal Burke je otvoren čovjek koji jasno iznosi svoje mišljenje. Drži se striktno nauka Katoličke crkve. Svi koji su ga upoznali ovih dana mogli su vidjeti da je vrlo jednostavan i ponizan čovjek. Dobro ste surađivali s ministrom Hasanbegovićem? Nismo surađivali jer nam je princip da ne uzimamo novac od države, ali smo sa strane podržavali što je probao uvesti red u državne financije. Nadamo se da će nova ministrica nastaviti s tom politikom te da neće bacati novac na čudne udruge i portale. Primjerice, ja ne bih gospodinu Frljiću dao ni jednu jedinu državnu kunu. Neka gospodin Frljić ode na tržište sa svojim nakaradnim predstavama. Što mislite o novoj ministrici Nini Obuljen? Vrijeme će svoje pokazati. Naročito ćemo pratiti hoće li financirati Frljića i razne udruge i portale. >> Vice Batarelo: Žao mi je bilo vidjeti predsjednicu s Clintonovima 