Hoće li Tomislavu Sauchi, na zahtjev DORH-a, ponovno biti ukinut imunitet, moglo bi se znati do kraja ovog tjedna. Naime, sjednica Mandatno-imunitetnog povjerenstva (MIP) trebala bi se održati danas ili u četvrtak. Iako je u Saboru praksa da se imunitet zastupnicima ukida na svaki zahtjev koji DORH podnese po službenoj dužnosti, iz SDP-a stižu najave da ovoga puta neće tako lako podići ruke za ukidanje imuniteta svom kolegi. Danas odluka SDP-a Predsjednik Kluba Arsen Bauk zatražio je da se svaki zahtjev DORH-a obrazloži i raspravi na MIP-u, pri čemu bi se sjednice MIP-a zatvorile za javnost kako se ne bi, objašnjeno je, pretvorile u “javno suđenje”. Kako će se postaviti prema DORH-ovu zahtjevu, SDP-ovi zastupnici odlučit će danas na sjednici Kluba, a neki među njima bliski Sauchi uvjereni su da se DORH-ovim “manevrom” nastoji opravdati, kako kažu, propuste koje su istražitelji počinili na samom početku istrage kada nisu uočili da je ispisivanje putnih naloga nastavljeno i nakon što je Saucha napustio Banske dvore. U takvoj situaciji, kažu naši sugovornici, pribojavaju se da će DORH učiniti sve da bi sebe “oprao”, što bi moglo znatno otežati položaj njihovom stranačkom kolegi. Zahtjev za novim ukidanjem imuniteta nisu htjeli komentirati ni u Sauchinu odvjetničkom timu koji od početka pokretanja istrage protiv Sauche prikuplja i svoje dokaze. Jedan od njih je i grafološko vještačenje, koje su predali u spis, a obrana tvrdi da njihov nalaz pobija USKOK-ov. Tvrde da, za razliku od USKOK-ova vještačenja, iz kojeg proizlazi da je Sauchin potpis na 118 spornih putnih naloga, iz njihova nalaza proizlazi da on te naloge nije potpisivao. Koji je od dva za sada postojeća grafološka vještačenja vjerodostojniji, pitanje je kojim će se baviti sud ako cijela priča oko Sauche završi podizanjem optužnice. U međuvremenu, nove sumnje koje mu USKOK stavlja na teret, nezgodne su za Sauchu, ali i za Vladu u cjelini, bez obzira na to tko sjedio u premijerskoj stolici, jer pokazuju način ne baš moralnog djelovanja zaposlenika Vladinih ureda. Konkretno, Sauchu se sumnjiči da je pomagao Sandri Zeljko isplaćujući joj prekovremene sate na koje nije imala pravo. Činio je to, kako se sumnja, na vrlo inovativan način, pa je u cijelu priču uključio i Sunčicu Batestin, koja je u inkriminirano vrijeme bila tajnica predsjednika SDP-a i premijera Zorana Milanovića. Ishodovao i otplatu duga Ona je posvjedočila da ju je Saucha tražio da se na njezin račun uplati novac za Zeljko, jer je račun Sandre Zeljko, koja je od svjedokinje sada postala osumnjičenica, bio u blokadi. – Nazvali su me i rekli da je to naknada za prekovremene sate za Zeljko, a da se na moj račun to uplaćuje jer je njezin u blokadi. Novac koji mi je uplaćen po uputi Sandre Zeljko prebacila sam na račun njezine majke – iskazala je Sunčica Batestin. Sauchu se sumnjiči i da je iskoristio svoj položaj kako bi za Sandru Zeljko ishodovao povoljnije uvjete za otplatu duga Plinari. Zbog toga je, kako se sumnja, slao dopise Plinari, koje je i potpisivao, što se vidi iz dostavljene dokumentacije. Sumnjiči ga se i za izradu još osam putnih naloga, vrijednih 39.140 kuna za putovanja koja nisu ostvarena, a USKOK sumnja da su novac za ta nepostojeća putovanja između sebe podijelili Saucha i Sandra Zeljko.  >> DORH tereti Sauchu da je s tajnicom Zeljko podijelio 39.140 kuna 39-000 kuna vrijedi osam putnih naloga za neostvarena putovanja, a tužiteljstvo tvrdi da su taj novac dijelili Saucha i Sandra Zeljko 