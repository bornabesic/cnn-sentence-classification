Ministar financija Zdravko Marić vjerojatno bi, da može, sada promijenio svoju poslovnu prošlost i nikada ne bi otišao raditi u Agrokor. Nestranački ministar, doživljen kao stručnjak, cijenjen, simpatičan i cijepljen od političkih tračeva i spletkarenja, politički se prvi put pokliznuo kada je pristao Tomislavu Karamarku biti kandidat za mandatara kada je bivši šef HDZ-a pokušao presložiti saborsku većinu i formirati novu Vladu. To je propalo, a Marić je ispao mandatar bez računa. Ali ni ta nesretna politička epizoda nije škodila Marićevu imidžu dobrog ministra. Plenković ga je nakon toga stavio na listu za parlamentarne izbore, štoviše bio je prvi na listi u petoj izbornoj jedinici, preživio je kao ministar u Vladi i sve je bilo idealno dok se nije raspao Agrokor. Odjednom voljeni ministar postaje babaroga koja je, moguće, znala o navodnom lažiranju financijskih izvještaja Agrokora. Marić postaje teret Vladi, oporba ga razapinje, a i Most se uključio u napade potiho pritiskajući da Marić sam ode iz Vlade. Uzalud mu i to što je, očito i njegovom zaslugom, deficit najniži od 2008. godine. Iako je Marić zauzdao javne financije, pa je lani smanjio i javni dug, njegov ministarski položaj i političko djelovanje oporbi, a izgleda i Mostu, postalo je nepoželjno. Ministar financija, objektivno, postao je teret Vladi jer je Agrokor prekrupan gospodarski problem, očekuju se još mnogi kosturi iz ormara, a Zdravko Marić pri svakom novom skandalu s Agrokorom bit će meta napada. Stvorio se dojam da je Marić kriv i sve da ni na koji način nije uprljao ruke u Agrokoru, a u politici je sve stvar dojma. S druge strane, pitanje je treba li Marićev kvalitetan ministarski rad pošto-poto odrezati iz Vlade ili mu treba dati priliku i istražiti je li Marić umiješan u Agrokorove afere? Naposljetku, to će biti stvar političke odluke i procjene premijera Plenkovića je li mu se oportuno boriti za ministra Marića. Bude li mu prevelik teret, vrlo vjerojatno će mu se zahvaliti na suradnji. >> Sruši li Most Zdravka Marića, past će i Vlada >> Mostove ruke ključne za rušenje Zdravka Marića 