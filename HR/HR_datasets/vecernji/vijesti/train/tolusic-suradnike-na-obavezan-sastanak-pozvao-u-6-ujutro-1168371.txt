"Nije se ništa izvanredno dogodilo", odgovara ministar poljoprivrede Tomislav Tolušić na naš upit što ga je ponukalo da jutrošnji kolegij s članovima kabineta, pomoćnicima, državnim tajnicima, čelnicima agencija pri ministarstvu te uprave Hrvatskih šuma, sazove u 6 sati ujutro.  Doznajemo kako je nazočnost na kolegiju, koji inače počinje u 8 sati, obvezna, a kako neki ne stignu na njega u radno vrijeme, ministar ih je odlučio “uhvatiti” ranije. Jutros - prvi puta, no ne znači da to neće postati i pravilo, pokaže li se da se ne mogu okupiti drugačije. "Business as usual" - Business as usual, ja bih rekao. Puštamo nekoliko krucijalnih zakona u proceduru (o zabrani nepoštene trgovačke prakse, o zemljištu, o OPG-ima), danas ide i treći pravilnik iz Mliječnog paketa na e-savjetovanje, kojim po prvi put propisujemo parametre kojima treba odgovarati konzumno mlijeko prilikom stavljanja u trgovine. Izlazimo upravo i s novom Shemom školskog voća koju povezujemo s mlijekom u školama i dajemo prednost lokalnim proizvođačima - objašnjava Tolušić te dodaje kako se raspravljalo i o štetama od mraza, potkornjaka i revakcinaciji stoke protiv bolesti kvrgave kože.   Imali više ideja nego inače -  Ne vidim problem da ponekad i prije "službenog" početka radnog vremena svi sjednemo na koordinacijski sastanak. Mislim da situacija u poljoprivredi to, u najmanju ruku, zahtijeva. U Ministarstvo smo došli raditi, i nitko od nas ne gleda koliko je sati niti broji sate do vikenda. Za moju ekipu i dužnosnike - svaki je dan radni dan.  Ako je nekome prerano u 6 onda ne treba raditi u Ministarstvu poljoprivrede. A kad se dižu naši stočari, recite mi?! -  pita Tolušić. Hrvatski doručak koji već mjesecima promovira, ministar ipak nije priredio svojim pomoćnicima. Tek Franckovu kavu. No neslužbeno doznajemo kako su bili "življi", razgovorljiviji i s puno više ideja nego inače.   