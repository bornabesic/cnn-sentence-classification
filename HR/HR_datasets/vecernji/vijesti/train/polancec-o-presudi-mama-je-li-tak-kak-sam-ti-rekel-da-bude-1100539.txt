“Mama, je li tak kak sam ti rekel?” Prve su to riječi koje je bivši potpredsjednik Vlade i ministar Damir Polančec uputio majci Tereziji kad ju je nazvao nakon nepravomoćne oslobađajuće presude u aferi “Spice” u ponedjeljak poslijepodne. – Hvala Bogu, sine – odgovorila sam mu. Govorio mi je cijelo vrijeme da budem bez brige, da ima snage i volje boriti se za istinu do kraja. Koliko god sam se trudila ne brinuti, uvijek je ostajala strepnja da će ga ipak uspjeti uništiti – kaže gospođa Terezija. Tko ga je to želio uništiti, pitamo. Prenaivan za visoku politiku – Pa njegovi, oni kojima je smetao i koji su ga se htjeli riješiti – odgovara. Sin Damir je, dodaje, bio vrlo sretan kad ju je nazvao. Odmah nakon izricanja presude otputovao je na Krk, na zasluženi odmor s obitelji. – Odahnuli smo. No, naučeni smo na težak život. Suprug je odlazio na fuš u zidariju, ja sam doma radila na poljoprivredi, a svaki dinar viška davali smo djeci za školu jer je to bio jedini način da im bude bolje nego nama. Dali smo i njemu i kćeri kruh. Kad su ga počeli optuživati, skrivali smo jedni pred drugima koliko nam je teško, ali vjerovali smo da će sve na kraju dobro završiti – kaže Terezija, koja sa suprugom Stjepanom živi u podravskom selu Đelekovcu, gdje je živio i Damir prije nego što se preselio u kuću u Oružarskoj ulici u desetak kilometara udaljenoj Koprivnici. Usred Đelekovca, uz nogometno igralište županijskog prvoligaša NK Osvit, dižu se moćni reflektori, zbog kojih je Polančec 2010. osuđen na uvjetnu jednogodišnju kaznu, nakon što se nagodio s USKOK-om. – Dal je postaviti reflektore jer je htel pomoći svom selu i klubu. A tko to ne bi svojima pomogel? Imamo reflektore kakve nema nijedno selo tu u okolici, čak ni Imbriovec. Napravil je za nas više nego glavešine iz Podravke koje su znali dopelati iz Zagreba – kaže mještanin Stjepan Kuzmić. Pitamo i za aferu “Spice”. – Očekival smo oslobađajuću presudu, drugačije nije moglo biti. Damir je žrtveno janje. On se nikad nije promijenil, ostal je skroman kak i prije odlaska na funkcije u Zagreb – ističe. U selu kažu da je Polančec bio prenaivan za visoku politiku. Čim su u selu doznali da je protiv njega podignuta optužnica zbog sumnji u nezakonitosti oko financiranja rasvjete, u selu su dali šivati majice s njegovom slikom. U znak potpore. Podržavali su ga i u ostalim slučajevima. – On je svugdje kolateralna žrtva, poštenjačina koja je pretrpjela veliku štetu koju će biti teško isprati – uključuje se u razgovor Stanko Lončar. Polančec četvrtkom često dolazi na veteranske utakmice u svoj Đelekovec. Uz nogomet se opušta od stresa, od onog izazvanog sudskim postupcima, ali i biznisom kojim se bavi. Nedugo nakon što je u srpnju 2010. pušten iz istražnog zatvora, u kojemu je proveo 114 dana, Polančec se bacio u samostalne poduzetničke vode osnovavši tvrtku Irikon d.o.o. sa sjedištem u Koprivnici i s temeljnim kapitalom od 20.000 kuna. Ponajprije se bavi poslovnim konzaltingom, ali poduzeće je registrirao za širok spektar djelatnosti. Irikon je u 2012. ostvario promet veći od 400.000 kuna, uz neznatan gubitak, da bi promet kasnije padao, a profit rastao. Lani je, tako, ta tvrtka s jednim zaposlenim prihodovala 233.000 kuna, a dobit je bila oko 26.000 kuna. Akumulirao milijune kuna Kad je već počeo proces na zagrebačkome Županijskom sudu, Polančec je 2012. otvorio Irikonovu podružnicu u Zagrebu. Netom prije nego što je u listopadu te godine otišao na izdržavanje desetomjesečne zatvorske kazne zbog slučaja Borovo i preplaćene studije, Polančec kupuje većinski udio u lokalnom Radiju Dravi, a neslužbeno se spominjao kupoprodajni iznos od milijun kuna. Godišnji prihod radiopostaje odonda se kreće upravo oko toga iznosa, a posluje s malom dobiti. Lani je ona iznosila oko 14.000 kuna. Novinari i urednici nikad se nisu žalili da bi se novi gazda miješao u njihov posao i utjecao na uređivačku politiku. Slično je i na portalu Drava.info. Najnoviji Polančecov poslovni potez jest lanjska kupnja koprivničke turističke agencije Niba tours. Je li novi vlasnik odmah utjecao na to da lanjski godišnji prihod naraste za 50 posto, na više od milijun kuna, može se samo nagađati. Agencija je u 2015. godini prikazala dobit od oko 4000 kuna. U privatno poduzetništvo, nakon menadžerske karijere u Podravki i političke u Vladi, Polančec se nije otisnuo siromašan. Zahvaljujući raskošnom ugovoru o opcijskim dionicama, kakve već 15-ak godina posjeduje poslovodstvo koprivničke prehrambene kompanije, akumulirao je, kako se procjenjuje, više od deset milijuna kuna. Damir Polančec jučer je ljubazno odbio razgovor s novinarima. – Bez zamjerke, ali ne bih – poručio je. >> Polančec je kažnjen iako ga je sud oslobodio za aferu Spice 