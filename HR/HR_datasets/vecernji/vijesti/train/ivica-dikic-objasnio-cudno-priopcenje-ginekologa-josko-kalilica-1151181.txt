Ginekolog Joško Kalilić objavio je priopćenje u kojemu navodi da znanstvenik Ivan Đikić nije položio medicinski test ECFMG, koji moraju položiti svi strani liječnici koji žele raditi u SAD-u, ni nakon pet godina, a Đikić je to priopćenje nazvao "čudnim". – Dr. Đikić mi je e-mailom odgovorio da nije položio test ECFMG za strane liječnike – napisao je Kalinić u priopćenju. Do priopćenja je dovela ranija prepiska između Kalilića i Đikića, koju je Đikić proslijedio televiziji N1. – Budući da niste položili ECFMG koji je inače 'must' za sve strane liječnike, niste se ni mogli baviti kliničkom medicinom da ste to i htjeli jer to američki zakon zabranjuje. Za one strane liječnike koji žele obavljati laboratorijski medicinski istraživački rad ne traži se ECFMG, pod uvjetom da nakon pet godina napuste SAD – napisao je Kalilić Đikiću, pitajući ga je li napustio SAD nakon točno pet godina koliko propisuje taj zakon ili je to bila osobna odluka, te zašto je odlučio ići baš u Švedsku.  – Nisam trebao polagati test ECFMG da nastavim raditi bazičnu znanost u SAD-u nakon 5 godina, jer znanstvenicima taj test nije potreban. Osim toga 1997. godine dobio sam ponude za "tenure track assistant professorship" na medicinskim fakultetima sveučilišta Columbia i Duke, no odbio sam ih. Otišli smo u Europu iz obiteljskih i osobnih razloga, te zato što smo dobili mogućnost financiranja znanstvenih projekata u trajanju od 10 godina od privatnog izvora – Instituta Ludwig za istraživanje tumora. Takva ponuda rijetko se odbija, jer nisam trebao uopće aplicirati za grantove, nego su naši projekti odobreni u trajanju od 10 godina s punim financiranjem za šest znanstvenika i reagensima za njih. Nikakvih potreba za polaganjem testova ECFMG nisam imao u SAD-u – odgovorio je Đikić. Ovo priopćenje dolazi nakon što je Đikić prozvao ministra znanosti i obrazovanja Pavu Barišića zbog plagiranja te nakon što je najavio svoj odlazak iz Hrvatske. >> 'Mogu pozvati Đikića da se vrati, ali ne znam da li mu to nešto znači' 