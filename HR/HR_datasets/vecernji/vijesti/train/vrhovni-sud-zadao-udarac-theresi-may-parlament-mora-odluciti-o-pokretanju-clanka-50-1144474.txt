Britanski Vrhovni sud u utorak je presudio da premijerka Theresa May mora dobiti odobrenje parlamenta prije nego počne proces formalnog izlaska zemlje iz Europske unije, a vlada je, iako razočarana, kratko priopćila da će prihvatiti donesenu odluku. Sud je odbacio argument vlade da May naprosto može posegnuti za izvršnim ovlastima poznatim kao "kraljevsko isključivo pravo" kako bi pokrenula članak 50 Lisabonskog ugovora EU-a i započela dvogodišnji postupak razdruživanja. Na toj najvišoj britanskoj sudskoj instanci, odbačeni su, međutim, argumenti da bi parlamenti u Sjevernoj Irskoj, Škotskoj i Walesu trebali dati svoj pristanak prije aktiviranja članka 50 spomenutog ugovora. "Referendum ima veliki politički značaj, ali Zakon o parlamentu koji ga je uspostavio ne kaže što bi se, slijedom istoga, trebalo dogoditi", kazao je David Neuberger, predsjednik Vrhovnog suda. "Vlada je razočarana, ali će se povinovati odluci suda", kazao je glavni državni odvjetnik Jeremy Wright, vodeći pravni savjetnik vlade. Jedanaest sudaca Vrhovnog suda potvrdilo je presudu Visokog suda i odbacilo žalbu vlade većinom od osam glasova. Troje sudaca je bilo protiv. May je u više navrata kazala da će članak 50 aktivirati do kraja ožujka, ali će sada prvo morati tražiti pristanak zakonodavaca. To bi njezinu namjeru moglo usporiti ili promijeniti, iako je oporbena Laburistička stranka dala do znanja da neće usporavati njezin raspored. Prošli je tjedan May iznijela svoj pregovarački okvir, obećavši "čist" razlaz s najvećim svjetskim trgovinskim blokom. U planu koji sadrži 12 točaka i koji je otvorio put prema tzv. "teškom Brexitu", glavni fokus stavljen je na globalne sporazume o slobodnoj trgovini. >> Juncker želi uravnotežen dogovor s Velikom Britanijom >> Vođa kampanje za Brexit Farage ima novi posao, i to u Americi 