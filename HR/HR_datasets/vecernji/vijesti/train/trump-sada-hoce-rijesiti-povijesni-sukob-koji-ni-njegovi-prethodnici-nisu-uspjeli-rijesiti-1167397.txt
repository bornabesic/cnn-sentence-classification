Američki predsjednik Donald Trump rekao je danas palestinskom predsjedniku Mahmudu Abasu da će predano raditi s Izraelcima i Palestincima na postizanju mirovnog sporazuma, no iako nije naveo prijedloge kako ponovo pokrenuti već dulje vrijeme zamrznute pregovore izrazio je optimizam da je bliskoistočni mirovni sporazum moguć. "Želimo stvoriti mir između Izraela i Palestinaca", kazao je Trump govoreći o jednom od najdugovječnijih sukoba na svijetu kojeg njegovi prethodnici nisu uspjeli riješiti. Trump je, međutim, kazao da vjeruje da kod obje strane postoji volja za postizanjem mirovnog sporazuma te da ne misli da će to biti tako teško kako ljudi misle. "To je (...) nešto za što iskreno mislim da možda i nije tako teško kako su ljudi godinama mislili. Ali trebamo dvije voljne strane. Mi vjerujemo da postoji volja kod Izraela, vjerujemo da i kod vas postoji volja, i ako su obje strane voljne, postići ćemo sporazum", kazao je Trump uoči ručka s Abasom i visokim palestinskim dužnosnicima. "Učinit ćemo to", poručio je američki predsjednik na zajedničkoj konferenciji za novinare u Bijeloj kući i dodao da je spreman biti posrednik, moderator ili arbitar između dviju strana. Istaknuo je, međutim, da ne može doći do trajnog mira ako palestinski čelnici "jednoglasno ne osude pozive na nasilje i mržnju". Abas je izrazio nadu u "povijesni sporazum" tijekom Trumpova mandata i podsjetio da Palestinci traže nezavisnu državu u granicama iz 1967. i istočni Jeruzalem kao glavni grad, što znači okončanje 50-godišnje okupacije Zapadne obale, pojasa Gaze i dijela Svetog grada koji je većinski palestinski. Izrael pak odbija puni povratak na granice iz 1967., navodeći kao razlog prijetnju svojoj sigurnosti. "Vrijeme je da Izrael okonča svoju okupaciju. Težimo slobodi i dostojanstvu", kazao je Abas koji se nalazi u neizvjesnoj situaciji na palestinskim područjima, s obzirom na to da je Gaza pod kontrolom islamističkog Hamasa posljednjih 10 godina. Ne zaboravljajući istaknuti "patnje", ali i "nadu" svog naroda, Abas je potvrdio svoju privrženost rješenju o dvije države te pozvao Izrael da prizna palestinsku državnost kao što Palestinci priznaju državu Izrael. Abbas, koji kontrolira Zapadnu obalu dok militantni Hamas vlada Gazom, pod pritiskom je domaće javnosti da pred Trumpom ne pristane na ustupke. Nabil Abu Rdainah, Abasov glasnogovornik, kazao je da je palestinsko čelništvo "privrženo političkom smjeru koje vodi prema stvarnom miru". Iako su očekivanja od ovog susreta nisu velika, radi se na planu posjete Trumpa izraelskom čelniku u Jeruzalemu, a moguće i Abbasu na Zapadnoj obali. Kao datumi navode se 22. i 23. svibnja, no za sada nitko ne želi potvrditi. Politički krugovi također dovode u pitanje imenovanje Trumpova zeta Jareda Kushnera, koji nema političkog iskustva, za nadgledanje poteza usmjerenih na bliskoistočno pitanje, kao i Trumpova dugogodišnjeg odvjetnika Jasona Greenblatta kao izaslanika na terenu. Administracija, ističu agencije, želi angažirati izraelske sunitske arapske susjede, koji dijeli izraelsku zabrinutost zbog šijitskog Irana, da pomognu u oživljavanju bliskoistočnog mirovnog procesa. Stručnjak Centra za novu američku sigurnost Ilan Goldenberg je za ovaj susret kazao da "je sama činjenica da je do susreta došlo jedan od znakova koji pokazuju da je Trumpov pristup izraelsko-palestinskom sukobu konvencionalniji nego što je cijeli svijet očekivao". 