Veći dio svoga odraslog života bio sam registrirani republikanac, ali više nisam registriran – priznao je direktor FBI-ja James Comey u srpnju kada je davao iskaz o istrazi e-mailova predsjedničke kandidatkinje Hillary Clinton i kada je rekao da nema nikakva razloga za istragu, iako su Clinton i njezini pomoćnici postupali nemarno, no da “nijedan razuman tužitelj ne bi pokrenuo takav predmet”. Nedavno je Comey, i sam po vlastitim riječima republikanac, 12 dana uoči američkih izbora presudno važnih za cijeli svijet izravno odigrao u korist republikanskog kandidata Donalda Trumpa koji je već bio na koljenima, i objavio da će FBI provesti novu istragu o naknadno otkrivenim e-mailovima. No, pitanje je hoće li se išta od rezultata istrage znati prije izbora idućeg utorka 8. studenoga pa je šef FBI-ja postupio posve suprotno od slavne rečenice koja se izgovara pri sklapanju braka: recite sad ili šutite zauvijek. Comey je izravno utjecao, a rezultat će se prema svemu sudeći znati tek kad brak Amerikanaca i novog stanovnika Bijele kuće bude sklopljen na četiri godine.  Zanimljivo je da je na čelo FBI-ja upravo demokrat Barack Obama 2013. postavio Jamesa Comeya, na mandat od deset godina, pa je dobio pohvale liberala jer je postavio republikanca, no sad se to demokratima obija o glavu. Comey je na to mjesto došao na krilima medijske slave jer je kao v. d. glavnog državnog odvjetnika odbio potpisati nezakonito prisluškivanje za mandata Georgea Busha mlađeg, pa je čak zaprijetio ostavkom. Comey je bio v. d. glavnog tužitelja jer je John Ashcroft bio u bolnici. Međutim, komentator Guardiana Trevor Timm tvrdi da Comey zapravo zloupotrebljava svoje ovlasti već godinama, pa je i taj slučaj pogrešno interpretiran jer Comey je ograničio dio programa nadzora NSA, ali tada nitko nije ni znao što sve NSA radi i koliko je opsežan program nadzora. A tome se Comey nije usprotivio, dapače, potpisao ga je. No, još je niz spornih pitanja. Comey je agresivno branio uhićenje bez sudskog procesa američkog građanina Josea Padille, kojeg se smatralo neprijateljskim borcem i podvrgnulo torturi, piše Timm. I kao direktor FBI-ja ima sličnih poteza, žestoko se borio protiv jednog tehničkog instrumenta zaštite privatnosti i sigurnosti građana. Lani, kad su se crnci digli zbog policijskog nasilja i ubojstva u Fergusonu, izjavio da je kriminal tamo porastao jer se policajci boje raditi svoj posao da ih netko pri tome ne bi snimio. Međutim, niti je kriminal porastao niti ima ikakvih dokaza da su policajci propuštali raditi. “Dokazi protiv Comeya bili su dostupni svima još otkako ga je Obama imenovao. Jedina je razlika sada što su ljudi na to konačno počeli obraćati pažnju”, piše Timm. Comey se usprotivio i kad je Obama tražio da se reduciraju tzv. mandatne minimalne kazne zbog kojih su Sjedinjene Države najveći zatvor na svijetu. To su kazne u kojima se optuženicima prijeti dugotrajnim zatvorom, ako ne pristanu na najnižu kaznu bez suđenja, pa se oni odriču ustavnog prava na suđenje. Zbog svega, Comeya optužuju da je nakon Edgara Hoovera prvi koji pretjerano koristi ovlasti direktora FBI-ja. >> Demokrati kritiziraju direktora FBI-a: H. Clinton bila je neoprezna, ali nije prekršila zakon 