Srbijansko otvaranje 23. poglavlja o pravosuđu i temeljnim pravima izazvalo je burne reakcije u Hrvatskoj, posebice među braniteljima. Politički konsenzus postoji – svim su strankama neprihvatljive sporne odredbe Zakona o ratnim zločinima kojima si Srbija uzima pravo da procesuira zločine s područja bivše Jugoslavije, no kako ocjenjuju uspjeh hrvatske diplomacije i što bi oni učinili? Joško Klisović (SDP), zamjenik ministrice vanjskih poslova u Milanovićevoj Vladi, kaže da Srbiji mora biti jasno da će morati revidirati sporne odredbe zakona. Pričekati pa vidjeti – Treba pričekati i vidjeti kako će srpske vlasti reagirati u praksi. Koristit ćemo sve bilateralne mehanizme i mehanizme kroz EU institucije i uvjerit ćemo Srbiju da je to i u njihovu interesu – rekao nam je Klisović. Na pitanje što su Vlada Zorana Milanovića i MVP napravili tijekom screeninga, koji je počeo 2013. i kasnije, Klisović kaže da je su, vodeći se načelom dobrosusjedskih odnosa, bilateralno pregovarali sa Srbijom. – No kada je srbijanski ministar Ivica Dačić rekao ministrici Vesni Pusić da Srbija neće promijeniti zakon, mi smo ušli u drugu fazu. No, tada su došli izbori. Iako okolnosti nisu bile najpovoljnije, smatram da HDZ-ova Vlada nije napravila dobar posao – rekao je Klisović. SDP-ova bi Vlada u drugoj fazi krenula u razgovore s članicama EU i inzistirala da se u tekstu jasno definiraju obveza Srbije da promijeni zakon i tek onda bi se otvorilo poglavlje – kaže. Tadašnja ministrica vanjskih poslova Vesna Pusić (HNS) jučer nije mogla komentirati događaje jer je u Kini. No sadašnji ministar vanjskih poslova Miro Kovač (HDZ) rad prethodnika vidi drugačije. – Kad sam u siječnju ušao u MVP, nismo imali ništa – Hrvatska u vezi sa Srbijom nije uložila ni jednu jedinu primjedbu, ni tijekom screeninga, a ni kasnije, pri definiranju mjerila. Ni riječi o pravima hrvatske manjine, o odšteti, o spornom zakonu. Kad je Njemačka s Velikom Britanijom blokirala Srbiju zbog Kosova, Hrvatska je bila protiv blokade i zalagala se da Srbija što prije uđe u EU, umjesto da je tražila da se uvrste i hrvatski zahtjevi – kaže Kovač. Kritike da je trebalo osigurati da Srbija promijeni zakon prije otvaranja 23. poglavlja ili pak da bude definirano da ga mora promijeniti, umjesto formulacije da “mora izbjegavati konflikt jurisdikcija”, odbacuje. – Kad država pregovara s EU, pregovara sa svim članicama. Mi smo uspjeli ni od čega doći do toga da će Srbija morati mijenjati zakon, tragati za nestalima, sudove otvoriti žrtvama i isplatiti odštete, surađivati s Haaškim sudom i primijeniti Sporazum o zaštiti hrvatske manjine – objašnjava Kovač. Dodaje da će Vladino Povjerenstvo za praćenje ispunjavanja mjerila sljedećeg tjedna postaviti rok do kad Srbija mora promijeniti sporni zakon. Razumije branitelje Na pitanje bi li se, da je branitelj, usudio ići u Srbiju, odgovora da razumije branitelje te da bi i on bio gnjevan, ali odbacuje kritike da je trebao u Bruxellesu u lice reći srpskom premijeru Vučiću što misli. – Što ja imam s Vučićem? Mi nismo ravnopravni. Mi smo u EU – kaže Kovač. Predsjednik HSS-a Krešo Beljak vjeruje da bi blokiranje trebala biti posljednja opcija.  >>  'Ako Srbija ne bude poštovala dogovoreno Hrvatska će to sankcionirati' 