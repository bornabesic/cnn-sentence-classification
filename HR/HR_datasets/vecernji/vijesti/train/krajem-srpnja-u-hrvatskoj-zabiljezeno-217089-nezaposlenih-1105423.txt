U Hrvatskoj je krajem srpnja ove godine bilo registrirano 217.089 nezaposlenih osoba, što je 2402 osobe ili 1,1 posto manje u odnosu na lipanj, čime je šesti mjesec zaredom broj nezaposlenih na mjesečnoj razini pao, pokazuju podaci Hrvatskog zavoda za zapošljavanje (HZZ).   U odnosu na srpanj prošle godine, broj nezaposlenih s kraja srpnja ove godine niži je za 15,9 posto, odnosno nezaposlenih je 40.905 manje. Smanjenje broja nezaposlenih nastavlja se i u kolovozu, jer dnevni podaci s internetske stranice HZZ-a pokazuju da je trenutačno nezaposleno 216.230 osoba, a objavljena su 10.534 slobodna radna mjesta. Vezani članak  U ugostiteljstvu i turizmu najviše zapošljavanja na temelju radnog odnosa   Po podacima HZZ-a, ukupno su tijekom srpnja iz evidencije nezaposlenih izašle 24.694 osobe, što je 16,9 posto manje nego u srpnju prošle godine. Od toga je zaposleno 15.558 osoba, i to njih 14.451 ili 92,7 posto na temelju zasnivanja radnoga odnosa, a 1134 osobe ili 7,3 posto na temelju drugih poslovnih aktivnosti poput stručnog osposobljavanja za rad bez zasnivanja radnog odnosa, registriranje trgovačkoga društva ili obrta, ugovora o djelu itd. Zapošljavanje na temelju radnog odnosa u srpnju je bilo najčešće u ugostiteljstvu i turizmu, odnosno djelatnosti pružanja usluga smještaja te pripreme i usluživanja hrane, gdje su zaposleno 3014 osoba ili 20,9 posto zaposlenih na temelju radnog odnosa. Slijede trgovina na veliko i malo s 2465 osoba ili 17,1 posto, prerađivačka industrija s 2454 osobe ili 17 posto, administrativne i pomoćne uslužne djelatnosti s 1404 osobe ili 9,7 posto te građevinarstvo, u kojem su radni odnos u srpnju zasnovalo 1011 osobe ili 7 posto od ukupnog broja. U zapošljavanju predvodi Splitsko-dalmatinska županija Promatrano po županijama, u zapošljavanju su predvodile Splitsko-dalmatinska (2117 osoba ili 14,6 posto od ukupnoga broja zaposlenih zasnivanjem radnog odnosa),  Grad Zagreb (1615 osoba ili 11,2 posto) te Osječko-baranjska županija (1545 ili 10,7 posto).  U srpnju ove godine, pokazuju podaci HZZ-a, iz evidencije nezaposlenih 9109 osoba je izašlo zbog ostalih razloga, primjerice izlaska iz radne snage odnosno umirovljenja, nepridržavanja zakonskih odredbi (ne traže aktivno posao, neraspoloživi za rad), odjave s evidencije i dr.  Istodobno, u evidenciju nezaposlenih novoprijavljeno je ukupno 22.292 osobe, što je 19,4 posto manje nego godinu prije. Većina njih je u evidenciju došla izravno iz radnog odnosa – 55 posto ili 12.262 osoba. Nezaposlenih najviše u Zagrebu S obzirom na djelatnost prethodnoga zaposlenja, izravno iz radnog odnosa najviše je osoba došlo iz obrazovanja (2429 osoba), prerađivačke industrije (2106), trgovine (1.693), turizma i ugostiteljstva (1361) te građevinarstva (1053). Po podacima HZZ-a, najveći apsolutni broj registriranih nezaposlenih osoba je u Gradu Zagrebu i iznosi 30.981 osoba ili 14,3 posto od ukupnog broja nezaposlenih u Hrvatskoj. Slijede Splitsko-dalmatinska (29.920 nezaposlene osobe ili 13,8 posto) i Osječko-baranjska županija (26.232 osobe ili 12,1 posto), dok je najmanje nezaposlenih u Ličko-senjskoj županiji – 2771 ili 1,3 posto ukupnog broja registriranih nezaposlenih u Hrvatskoj.  