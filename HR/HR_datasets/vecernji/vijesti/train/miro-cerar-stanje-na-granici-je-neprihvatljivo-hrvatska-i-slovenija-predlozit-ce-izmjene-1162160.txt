Europska komisija sljedeći tjedan namjerava organizirati sastanak stručnjaka na kojem će se raspravljati o provedbi uredbe o sustavnoj kontroli na granicama i poteškoćama koje se pri tome pojavljuju, doznaje se u nedjelju.   "Europska komisija namjerava organizirati sljedeći tjedan ekspertni sastanak sa zemljama članicama o provedbi dodatnih kontrola i o mogućim poteškoćama koje se mogu pojaviti na pojedinim granicama", rekla je Hini u nedjelju glasnogovornica Komisije Tove Ernst. Uredba o sustavnom pregledu putnika na vanjskim schengenskim granicama, koja je stupila na snagu, izazvala je velike zastoje graničnim prijelazima između Hrvatske i Slovenije. Stoga su Hrvatska i Slovenija u dogovoru s Komisijom privremeno derogirale provedbu te uredbe nakon čega se znatno smanjilo čekanje na granicama. Od subote navečer provode se samo ciljane, a ne sustavne kontrole, prema državljanima Europskog gospodarskog prostora i Švicarske. "Komisija je kontaktirala hrvatske, slovenske i grčke vlasti u pogledu mogućnosti provedbe ciljanih kontrola i podsjetila na uvjete za koji to žele provesti te da se mora provesti procjena rizika o mogućim sigurnosnim učincima takve derogacije", dodala je glasnogovornica. Komisija podsjeća da nova uredba o sustavnim provjerama uzima u obzir situacije koje mogu imati neproporcionalni učinak na promet na granici. U slučajevima kada postoje dokazi da sustavne kontrole svih građana EU-a imaju takav učinak, zemlje članice mogu uvesti ciljane provjere u relevantnim bazama podataka na nekim kopnenim i morskim graničnim prijelazima pod uvjetom da procjena rizika ne pokazuje da to dovodi do smanjenja razine sigurnosti. Do sada su se sustavno provjeravali samo građani trećih zemalja, dok su se građani EU-a kontrolirali sporadično. No, nakon terorističkih napada u Parizu u studenome 2015. godine i rastuće opasnosti od terorista, državljana EU-a, koji se mogu bez nadzora kretati unutar schengenskog prostora, Komisija je predložila da se uvedu sustavne kontrole za sve i na ulasku i izlasku iz EU-a. Slovenski premijer Miro Cerar najavio je da će dvije zemlje Europskoj komisiji zajedno predložiti odgovarajuće izmjene spornih mjera jer je sadašnje stanje na granici "neprihvatljivo". Kako javljaju slovenski mediji, smirivanje stanja posljedica je akcije Slovenije i Hrvatske koje su Bruxelles upozorile na probleme koje je proteklih dana izazvao sustavan nadzor svih putnika na ulazu i izlazu iz schengenskog prostora. Slovenska agencija STA javlja da su u nedjelju Slovenija i Hrvatska odustale od sustavnog nadzora svih putnika na vanjskoj granici Schengena zbog višesatnih čekanja na granici koje je stvorilo kaotične prilike ne samo kod putnika nego i kod lokalnog stanovništva, ali da je riječ o privremenom odustajanju od takve kontrole. Slovenski premijer Cerar najavio je sastanak s europskim povjerenikom za migracije, unutarnje poslove i građanstvo Dimitrisom Avramopoulosom, a u izjavi za slovenske medije kazao je da je već u subotu o problemima koje je izazvala nova schengenska uredba, "koju bi trebalo prilagoditi životu", telefonski razgovarao s hrvatskim premijerom Andrejem Plenkovićem. Slovenija i Hrvatska će, po riječima slovenskog premijera, Europskoj komisiji zajedno predložiti odgovarajuće izmjene mjera iz nedavno promijenjenog schengenskog zakonika o strožim sigurnosnim kontrolama jer je stanje na granici dviju susjednih država koje su te mjere izazvale "neprihvatljivo". "Naravno da treba osigurati sigurnost unutar Schengena, ali ne smijemo istovremeno uzrokovati kod ljudi toliko zlovolje i neraspoloženja, ali i štete koju trpi gospodarstvo", kazao je Cerar. No, slovenski je premijer istodobno dodao da Slovenija "primjenjuje" uredbu koja je zadnjih dana izazvala zastoje, te da će to činiti i dalje. Ublažavanje kontrola potvrdila je i slovenska policija, ali nije navela kriterije po kojima će se i kada privremeno napuštati stroži i sporiji sustav kontrole i skeniranje dokumenata. Glasnogovornica slovenske policije Vesna Drole izjavila je da će policajci na graničnim prijelazima "s obzirom na prilike" na prijelazu, odnosno prema potrebi, privremeno obustavljati sustavnu kontrolu putnika koji predstavljaju manji sigurnosni rizik, te da je policija tako postupala i u protekla dva dana. >> Dok mnogi čekaju satima na Bregani i Maclju, na ovom prijelazu prema Sloveniji nema - nikoga! >> Orepić: Zabrinjavaju izvještaji s granice, policija je već pisala premijeru 