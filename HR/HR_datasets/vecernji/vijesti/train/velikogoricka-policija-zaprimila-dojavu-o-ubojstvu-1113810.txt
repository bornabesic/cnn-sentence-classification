Tijela supružnika Mire Š. i Stjepana Š. nađena su jučer oko 12.30 u njihovoj kući na Skender Brdu u okolici Pisarovine. Pronašla ih je policija, i to nakon što ju je nazvala kći bračnog para. Policiju je pozvala jer nije mogla ući u zaključanu kuću, a roditelji joj nisu odgovarali na pozive pa se zabrinula za njih. Kada je došla do roditeljske kuće, kroz prozor je vidjela da u kući gori svijeća. Počela je kucati po prozoru, no nitko joj nije odgovarao. Kada je sve to kazala policajcima, oni su joj rekli da ništa ne dira te da će oni brzo doći. U međuvremenu su do kuće stigli i drugi članovi rodbine, a kada je policija došla, jednog od njih zamolili su da prvi uđe u kuću. Kada je taj rođak ušao u kuću, ugledao je stravičan prizor. Pokraj tijela mrtvih supružnika bio je njihov sin Stjepan Š. (19). – Kaj si to napravil? – upitao je Stjepana Š. – Ja sam to moral! – odgovorio mu je Stjepan Š. Odmah nakon toga u kuću su ušli policajci koji su Stjepanu Š. stavili lisičine na ruke. S njima na rukama u kući je proveo sljedeća dva sata gledajući kako policajci rade očevid. Stjepan Š. sumnjiči se za ubojstvo roditelja, s kojima je živio u kući, a tijekom dana odveden je na policiju radi ispitivanja. Roditelji mu nisu bili zaposleni. Bavili su se poljoprivredom, a on im je u tim poslovima pomagao. On je inače radio u tvornici u Pisarovini, no prije dva ili tri mjeseca dao je otkaz. Zašto je digao ruku na roditelje, još se ne zna, a prema neslužbenim informacijama i onome što govore susjedi, Stjepan Š. svoje je roditelje usmrtio nožem. Susjedi kažu da je Stjepan Š. prije nekoliko godina u Cerju imao prometnu nesreću dok se vozio na motoru. Jedva je preživio, a njegovi roditelji proteklih godina potrošili su mnogo novca kako bi se Stjepan Š. oporavio. Susjedi ga opisuju kao mirnog dečka koji je lani završio drvodjelsku školu u Zagrebu. Govore kako nije imao nikakvih poroka poput alkohola, a kazali su i da se s roditeljima dobro slagao.       >> Višestrukom silovatelju zarila nož u prsa >> Posvađali se pa ga pretukao drškom metle i slomio mu lubanju 