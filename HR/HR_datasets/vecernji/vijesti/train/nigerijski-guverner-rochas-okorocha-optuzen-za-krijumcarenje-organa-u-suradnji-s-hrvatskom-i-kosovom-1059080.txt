Nigerijski portal NAIJ prošli je tjedan objavio da je Rochas Okorocha, guverner nigerijske države Imo, optužen za suradnju s Kosovom, Turskom, Hrvatskom i drugim državama u krijumčarenju ljudskih organa. Tu je optužbu iznijelo Nigerijsko medicinsko društvo. - Prvi put u ljudskoj povijesti vlada se proglasila kartelom krijumčarenja organa. vlada države Imo koristi državne zdravstvene ustanove za mrežu krijumčarenja organa - rekao je predsjednik Privatnih i liječnika opće prakse u državi Imo Philip Njemanze. - Strani suradnici državne vlade iz Turske, Kosova, Hrvatske i drugih već su ovdje u Imu da usavrše stvaranje mreže. To je međunarodna mreža, a Rochas je lokalni čelnik. Bivši premijer Kosova je vođa krijumčarenja organa u Europi i prijatelj je Okoroche - rekao je Njemanze, koji je također istaknuo da je Okorocha nedavno putovao u Tursku, Kosovo, Hrvatsku i neke latinoameričke i azijske zemlje, a izgradio je i 27 novih bolnica u državi. Guvernerov viši savjetnik za medije rekao je da je to stara priča kojom se bavi obavještajna agencija DSS. >> Pet Kosovara osuđeno zbog ilegalnih transplantacija organa