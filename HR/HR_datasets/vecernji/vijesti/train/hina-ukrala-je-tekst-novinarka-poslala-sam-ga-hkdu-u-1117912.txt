Novinarka Hine i bivša ravnateljica te novinske agencije Smilja Škugor dobila je izvanredni otkaz zbog teksta o dugu tvrtke Dijane Šucbach-Mrsić, supruge bivšeg SDP-ova ministra rada i mirovinskog sustava Miranda Mrsića, prema Hrvatskom zavodu za zdravstveno osiguranje u iznosu od 10,6 milijuna kuna. Taj je dug nastao dok je Mrsić bio ministar. Hinin tekst o tom dugu objavljen je 9. rujna na nekim portalima uz optužbu da ga zbog cenzure u toj agenciji ne žele objaviti. Hina je sporni tekst ipak objavila 18. rujna. Ravnateljica Hine Branka Valentić kaže da je Smilja Škugor dobila izvanredni otkaz jer je radnu verziju teksta o dugu Mrsićeve supruge koji je čekao na doradu proslijedila jednoj političkoj stranci uz napomenu da to mogu koristiti na izborima (koji su se održavali 11. rujna, nap. a.) u 6. izbornoj jedinici. U toj jedinici je inače prvi na listi Narodne koalicije bio Mirando Mrsić. – U obrazloženju otkaza nigdje se ne navodi da je Škugor proslijedila takst medijima, a to nije ni bitno jer se ona ogriješila o ugovor o radu i zakon i nema tvrtke u kojoj, zbog toga što je učinila, ne bi dobila otkaz – kaže Branka Valentić dodajući da su priče o cenzuri smiješne. Smilja Škugor priznaje da je poslala sporni tekst HKDU-u dr. Marka Veselice, i to nakon što je vidjela da stoji u Hininu sustavu od 7. rujna i da ga ne objavljuju. Ističe da joj je profesionalna i građanska dužnost to učiniti, a da je HKDU-u tekst poslala jer je pratila tu stranku u kampanji za ovogodišnje izbore. – Tekst je stajao dva dana u sustavu bez objašnjenja zašto se ne objavljuje. Nisam ga ukrala, ali sam ga poslala HKDU-u da ih upozorim na nejednaki tretman stranaka u izbornoj utrci. No tekst nisam poslala medijima, a to nije učinio nitko ni iz HKDU-a. Poprilično sam sigurna da znam tko ga je poslao portalima – tvrdi Smilja Škugor koja kaže da je spremna po pravdu u svom slučaju ići sve do Europskog suda za ljudska prava.      >> HNiP: Umjesto da su se kažnjavali prekršitelji, i uprava HINA-e je prema kolegici Škugor posegnula za 'korporativnom batinom' >> Tvrtka Mrsićeve supruge duguje HZZO-u 10,6 milijuna kuna, riješit će to nagodbom? 