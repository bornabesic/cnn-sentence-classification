Sjeverna Koreja bezuspješno je rano u subotu ispalila balistički projektil s područja sjeverno od glavnog grada Pyongyanga, koji s raspao nekoliko minuta nakon što je lansiran i pao u Japansko more, izjavio je neimenovani američki dužnosnik. Procjena je da se radilo o balističkom projektilu srednjeg dometa KN-17, koji nije izašao izvan granica Sjeverne Koreje. Testiranje je došlo u trenutku kada je američki državni tajnik Rex Tillerson upozorio Vijeće sigurnosti Ujedinjenih naroda (UN) kako neuspjeh u suzbijanju nuklearnih i balističkih raketnih programa Sjeverne Koreje može dovesti do "katastrofalnih posljedica". Američki i južnokorejski dužnosnici izjavili su kako je test izgledao kao da nije uspio, što je četvrto neuspjelo testiranje od ožujka. Trumpova administracija mogla bi odgovoriti na najnoviji neuspjeli raketni test Sjeverne Koreje ubrzavajući svoje planove za uvođenje novih sankcija protiv Pyongyanga, koje bi mogle uključivati i mjere protiv nekih specifičnih sjevernokorejskih i kineskih entiteta kao i razmještanje više brodova i zrakoplova u regiji radi demonstracije sile, kazao je dužnosnik. 