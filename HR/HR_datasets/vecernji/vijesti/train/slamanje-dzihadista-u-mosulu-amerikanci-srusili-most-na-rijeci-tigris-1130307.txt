Američke snage koje podupiru iračke postrojbe u operaciji oslobađanja Mosula od Islamske države izvele su zračni napad na most na rijeci Tigris te ograničile kretanje ISIL-a između zapadnih i istočnih dijelova grada, rekli su u utorak američki dužnosnici. Iračke protuterorističke snage koje je obučio SAD prodrle su dublje na istok Mosula, posljednjeg velikog grada pod kontrolom sunitske džihadističke skupine ISIL u Iraku, a grad sa zapada, juga i sjevera okružuju vojska i policijske postrojbe, šijitske milicije i kurdski borci. Militanti su se stalno povlačili iz područja oko Mosula u grad. Ali napredak iračke vojske usporio se otkad su se militanti ukopali, a milijun civila u gradu koriste kao štit, krećući se kroz tunele, a njihove snage napadaju bombašima samoubojicama, snajperima i minobacačkom vatrom. Na rijeci Tigris koja teče kroz Mosul proteže se pet mostova. Sve su ih minirali militanti, koji su preuzeli kontrolu u gradu prije dvije godine kad su proglasili kalifat u dijelovima Iraka i u susjednoj Siriji. Unatoč tome što su ih minirali, militanti su koristili mostove koji dosad nisu uništeni u zračnim napadima. Zapovjednik zračnih snaga John Derrian, glasnogovornik koalicije pod američkim vodstvom, u utorak je rekao da je u zračnim napadima u zadnjih 48 sati uništen najjužniji od ukupno pet mostova, što "ISIL-u otežava slobodu kretanja u Mosulu, smanjuje im mogućnost opskrbe i pojačanja kroz grad", rekao je glasnogovornik koalicije. Međutim UN-ova Organizacija za migrante (IOM) izrazila je zabrinutost da bi uništenje mostova moglo onemogućiti evakuaciju civila. – To zabrinjava IOM, jer će stotine tisuća ljudi ostati bez brzog puta za bijeg od borbi – rekao je glasnogovornik IOM-a Joel Millman novinarima u Ženevi. Bitka za Mosul, pokrenuta prije pet tjedana, postala je najveća vojna operacija u više od deset godina sukoba u Iraku koji je slijedio nakon američke vojne intervencije 2003. u kojoj je smijenjen Saddam Hussein. Iračka vojska procjenjuje da je u Mosulu oko 5000 pripadnika ISIL-a. Grad okružuju snage od 100. 000 pripadnika vojske iračke vlade, kurdskih boraca i šijitskih  paravojnih postrojba. 