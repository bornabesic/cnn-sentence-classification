Vladin Ured za zakonodavstvo i Ministarstvo pravosuđa utvrdili su da pravnu situaciju na HRT-u, koja nastaje 1. listopada kada istječe produljeni mandat vršitelju dužnosti glavnog ravnatelja Siniši Kovačiću, nije moguće riješiti dok se ne konstituira novi saziv Hrvatskoga sabora, koji jedini ima ovlasti imenovanja vršitelja dužnosti glavnog ravnatelja HRT-a, priopćilo je Ministarstvo kulture.  "Razmotrene su pravne mogućnosti i rješenja temeljem kojih bi se do konstituiranja novoga saziva Hrvatskog sabora osiguralo da HRT ima zakonskog zastupnika, čime bi se izbjegla pravna praznina u pogledu obavljanja važne dužnosti glavnog ravnatelja HRT-a. Ured za zakonodavstvo Vlade Republike Hrvatske i Ministarstvo pravosuđa utvrdili su mišljenjima od 29. rujna 2016. godine da nije moguće riješiti nastalu pravnu situaciju bez konstituiranja novoga saziva Hrvatskog sabora, koji jedini ima ovlasti imenovanja vršitelja dužnosti Glavnog ravnatelja HRT-a odnosno da se u dnevni red Hrvatskog sabora može uvrstiti izmjena Zakona o Hrvatskoj radioteleviziji po hitnom postupku", priopćilo je u petak Ministarstvo kulture. Vodstvo HRT-a osiguralo je isplatu plaća zaposlenicima javne radiotelevizije uoči krize upravljanja HRT-om koja nastupa u ponoć u petak, 30. rujna, kada istekne produljeni mandat v. d. glavnog ravnatelja HRT-a Siniše Kovačića. Vodstvo HRT-a uputilo je početkom tjedna apel nadležnom Ministarstvu kulture za rješenje koje će omogućiti funkcioniranje "hladnog pogona" do izbora novog glavnog ravnatelja, a u Nadzornom odboru HRT-a za idući tjedan najavljuju sjednicu na kojoj će "donijeti odgovarajuće zakonsko rješenje". Moguće rješenje sadržano je u članku 23. Zakona o HRT-u po kojemu NO "daje suglasnost na davanje punomoći za zastupanje HRT-a osobama koje na temelju ovog Zakona nisu ovlaštene zastupati HRT". >> Osigurana isplata plaća zaposlenicima uoči krize upravljanja HRT-om >> Što bi donijelo smanjenje pretplate HRT-u? 