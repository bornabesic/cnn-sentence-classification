"U Tužiteljstvu BiH ove godine nije primljena nikakava prijava ni predmet iz Haaškog tribunala koji se odnosi na ratne zločine u kojima je osumnjičen general Ante Gotovina.” Tako je reagiralo Tužiteljstvo BiH na objave srbijanskih medija da se proslavljeni hrvatski general ponovno našao na udaru zbog navodnih zločina počinjenih kod Livna 1992. godine, gdje je zapovijedao obranom toga područja. “Državno Tužiteljstvo BiH nema otvorenu istragu protiv Ante Gotovine niti je on u statusu osumnjičenog. Postoji predmet koji je u fazi prijave, a odnosi se na više osoba i formiran je na temelju izvješća MUP-a Republike Srpske iz 2006. godine”, naveo je glasnogovornik Tužiteljstva BiH Boris Grubešić. Novo pakiranje generalu Gotovini, koji svako malo postane meta medijskog podzemlja, stiže upravo u vrijeme kada u Srbiji čelnik socijalista Ivica Dačić, koji je i šef tamošnje diplomacije, prošloga tjedna ustvrdio da je balkanski krvnik Slobodan Milošević oslobođen optužbi za ratne zločine u BiH, i to na temelju tumačenja nepravomoćne presude Radovanu Karadžiću pred Haaškim tribunalom. U Tužiteljstvu BiH smatraju da se radi o nastavku smišljenih političkih pritisaka na ovu instituciju i glavnog tužitelja u posljednja dva mjeseca što po njima potvrđuje ‘smišljenu kampanju s ciljem destabilizacije institucije Tužiteljstva BiH te odnosa unutar BiH, kao i odnosa u susjedstvu Srbije i Hrvatske’, a sve radi predizborne kampanje i drugih skrivenih ciljeva. Glavni državni tužitelj BiH Goran Salihović našao se posljednjih tjedana na meti kritika Srpske demokratske stranke (SDS), kojoj je nekad na čelu bio upravo Karadžić, ikoja ga tereti da je zaustavio istrage protiv čelnika Republike Srpske Milorada Dodika koji je pak čelnik rivalskog Saveza nezavisnih socijaldemokrata. Srpski mediji objavili su da je iz Haaga proslijeđena dokumentacija protiv Gotovine i još jednoga časnika.  >>Gotovina je smislio matiranje protivnika preko Dinare >>Otkriven spomenik Miri Barešiću: Na svečanosti bili general Gotovina i ministar Hasanbegović >>Ante Gotovina: Rat nismo željeli, ali je bio tu 