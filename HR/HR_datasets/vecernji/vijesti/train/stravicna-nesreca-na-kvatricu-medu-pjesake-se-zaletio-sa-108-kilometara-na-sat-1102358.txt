– Ne želim čitati zapisnik o nesreći niti želim da mi ga se pročita, uopće se ne želim svega toga prisjećati – riječi su koje je Nikola Kovačević (26) izrekao pred tužiteljima na ispitivanju u Općinskom državnom odvjetništvu prije dvadesetak dana. Djelovao je potreseno, a osim tih nekoliko rečenica koje je izgovorio, obranu uopće nije želio iznositi, odnosno – branio se šutnjom. Potvrđena optužnica Taj prodavatelj polica osiguranja i bivši nogometaš 11. travnja ove godine pijan je skrivio stravičnu prometnu nesreću na zagrebačkom Kvatriću kad se svojim Audijem, vozeći čak 108 kilometara na sat ,zabio u skupinu pješaka koja je čekala da se upali zeleno svjetlo na semaforu. Tri i pol mjeseca nakon nesreće u kojoj su poginuli supružnici Ljiljana (61) i Aleksandar Kusalović (67) te ozlijeđene školarka Paola P. i umirovljenica Mara S. na zagrebačkom Općinskom kaznenom sudu potvrđena je optužnica protiv Nikole Kovačevića, što znači da će mu suđenje početi već na jesen. Optužnicom se Kovačević tereti za izazivanje prometne nesreće s više poginulih osoba za što je predviđena kazna od tri do dvanaest godina zatvora, ali i za nepružanje pomoći jer je nakon nesreće pokušao pobjeći s mjesta događaja, za što je predviđeno do tri godine zatvora. Tog 11. travnja u 21.30 sati Kovačević je prema Kvatriću jurio Maksimirskom cestom vozeći čak 68 kilometara na sat brže nego što je dopušteno. U jednom trenutku zbog velike koncentracije alkohola u krvi izgubio je nadzor nad automobilom te je desnim prednjim kotačem udario u nogostup, a zatim i u kameni okvir ograde koja se nalazi na ulazu u pothodnik, nakon čega je prošao kroz raskrižje s Domjanićevom ulicom. U tom nekontroliranom kretanju automobil je zatim pokupio i metalnu ogradu koja je potpuno izletjela iz ležišta, potom i semafor i nekoliko plastičnih kanti za smeće te prometni znak, a na kraju je petnaest metara dalje udario u supružnike Kusalović, dok su se drugi pješaci spasili u zadnji čas skočivši s nogostupa. Čuo “pucketanje” U tih dvadesetak metara, koliko je Kovačeviću trebalo da se zaustavi, udario je i u dva automobila od kojih je jednim upravljao svećenik Kristijan Stojko. – Osjetio sam udar nekih predmeta u desnu stranu svog vozila i čuo “pucketanje”. Zaustavio sam se i izašao iz auta da vidim što se dogodilo, a tada sam ugledao starijeg muškarca kako leži u nesvijesti i pokraj njega ženu koja je obilno krvarila – dio je Stojkova iskaza. Nikola Kovačević od 12. srpnja nalazi se na slobodi jer je tada izašao iz istražnog zatvora, i to nakon što je sudac istrage prihvatio jamčevinu od 550 tisuća kuna.   >>Eldorado jurnjave na autocestama hitno zaustaviti strogim kaznama! Šest prekršajnih presuda zaradio je Kovačević između prosinca 2013. i kolovoza 2015. godine Zbog vožnje u pijanom stanju kažnjavan je četiri puta Zbog prebrze vožnje u istom je periodu kažnjen dva puta 108 km/h vozio je prije nego što se zabio u pješake, što je čak 68 km/h iznad ograničenja 24 metra prošao je u 8 sekundi, a toliko mu je trebalo da se zaustavi od trenutka kada je udario u prvu prepreku Bez vozačke je ostajao četiri puta      