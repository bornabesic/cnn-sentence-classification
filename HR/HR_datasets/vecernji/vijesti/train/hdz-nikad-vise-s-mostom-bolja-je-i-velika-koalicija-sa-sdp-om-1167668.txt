Posve je jasno da je nakon dvije propale vlade HDZ-a i Mosta, i to na prilično buran i dramatičan način, taj politički eksperiment vrlo vjerojatno zauvijek gotov. Da se HDZ više ne vidi ni u kakvim kombinacijama s Mostom, vrlo je jasno poručilo više visokopozicioniranih HDZ-ovaca. Političke okolnosti, međutim, mogle bi vrlo brzo rezultirati novim izborima, čak i ako HDZ uspije trenutačno premostiti krizu nastalu nakon što je premijer Andrej Plenković smijenio trojicu Mostovih ministara. Izbori bi mogli ponovno donijeti sličnu podjelu političkih karata, što bi značilo da bi Most, a možda i Živi zid, ponovno mogao biti odlučujući faktor u formiranju Vlade. U HDZ-u su svjesni te mogućnosti pa je Vladimir Šeks, savjetnik premijera Plenkovića, jučer na saborskim hodnicima vrlo otvoreno plasirao ideju o velikoj koaliciji HDZ-a i SDP-a kao jedinom rješenju u slučaju novih izbora i slične konstelacije političkih snaga. Šeks je bez ograda tumačio da bi jedina opcija kojom bi se moglo “riješiti napasti iz Mosta i Živog zida” u slučaju ponovljene situacije bila velika koalicija dviju suparničkih stranaka jer se već dvaput u nepune dvije godine pokazalo da Most iskače kao presudni, ali destruktivni faktor za formiranje Vlade. Amaterizam i lakrdija – Kada ogolite ideologiju, drugih velikih prijepora u krucijalnim temama između HDZ-a i SDP-a nema – tumačio je jučer Šeks. Osim Šeksa, dan prije su u Saboru i drugi HDZ-ovci iznosili ideju o velikoj koaliciji HDZ-a i SDP-a, odnosno da je to opcija o kojoj treba početi razmišljati. Kao sputavajući faktor HDZ-ovci vide Davora Bernardića, šefa SDP-a, kojeg ne drže kvalitetnim političkim materijalom. Iako HDZ-ovci smatraju da bi novi izbori bili najbolje rješenje cijele situacije jer sve ostalo smatraju mrcvarenjem, svjesni su da bi izbori mogli ponovno donijeti jednaku podjelu karata i to je očito razlog zašto javnost, a očito i suparnički SDP, pripremaju na ideju velike koalicije. Poruke iz HDZ-a jučer su išle u još dva smjera. Jedan su reakcije na to da je Tomislav Saucha, bivši šef Milanovićeva kabineta koji je pod istragom u slučaju Dnevnice, od opoziva spasio ministra Marića, a time i premijera Plenkovića, a drugi su smjer reakcije na predsjednicu RH koja je još prekjučer pozvala parlamentarne stranke na razgovore. Spašavanje Marića od opoziva u dijelu HDZ-a doživljeno je kao Pirova pobjeda. Izvori koji nisu toliko bliski Plenkoviću jasno su dali do znanja da je situacija u kojoj je baš Saucha bio presudan faktor za spas ministra financija vrlo neugodna situacija za HDZ. HDZ-ovci su komentirali da je Plenković političku krizu trebao zaključiti prošlog četvrtka kada je smijenio Mostove ministre i odmah reći da se ide nove izbore. Da je Plenković to učinio, sada bi kontrolirao situaciju i ne bi dao prostor Mostu da cijelu priču okrene u svoju korist i optuži HDZ da štiti kriminal u Agrokoru. Mostovci su u prvi mah bili izgubljeni, ali onda su se konsolidirali i izvukli najteže oružje protiv HDZ-a, komentiralo je više HDZ-ovaca. Pojedini članovi stranke, pripadnici oporbenog krila, smatraju da je Plenkovićeva operacija smjene ministara bez prethodno osigurane većine, odnosno jasne vizije što želi običan amaterizam i lakrdija. – Da je Tomislav Karamarko sada na Plenkovićevu mjestu i da mu je Vlada spašena zahvaljujući Sauchi, svi bi ga razapeli, od medija nadalje – komentirao je jedan HDZ-ovac. Trebala je biti kolegijalnija U proteklih sedam dana u operaciju spašavanja Vlade i formiranja eventualne nove saborske većine uključen je tek najuži Plenkovićev krug, dok su HDZ-ovi saborski zastupnici uglavnom slijegali ramenima na pitanje koji su planovi HDZ-a. Kao svoj osobni stav iznosili su ideje da su novi izbori najbolje rješenje ove situacije i da je navlačenje većine riskantan posao. Zanimljivo, jedino su znali da SDP neće imati 76 ruku za opoziv Marića. Kada je riječ o predsjednici RH koja je danas na potezu, pogotovo nakon ostavke Bože Petrova, izvori iz kruga premijera Plenkovića u neslužbenim razgovorima jasno su dali do znanja da su na nju doslovno bijesni. Tvrde da je predsjednica premijeru iza leđa, a da on nije znao što ona sprema, pozvala parlamentarne stranke k sebi na raport. Predsjednica, naravno, premijeru nije dužna dojavljivati svoje poteze, ali izvori bliski vrhu HDZ-a smatraju da je Kolinda Grabar-Kitarović, ako računa na podršku HDZ-a za drugi mandat, trebala biti “kolegijalnija”. Da je predsjednica parlamentarne stranke i nezavisne zastupnike na razgovore pozvala jučer, nakon ostavke Bože Petrova i glasovanja o opozivu ministra Marića koje je završilo sa 75 glasova za i 75 glasova protiv, HDZ-ovci joj vjerojatno ne bi toliko ili možda uopće ne bi zamjerili.       Potpredsjednik Sabora i zamjenik predsjednika HDZ-a Milijan Brkić izjavio je jučer, nakon ostavke Bože Petrova, da će Sabor nastaviti sjednicu u petak te da je prema Poslovniku može voditi jedan od izabranih potpredsjednika. – HDZ je stava da je članak 34. Poslovnika jasan, da u slučaju ostavke predsjednika Sabora sjednicama predsjeda jedan od izabranih potpredsjednika. Sutra nakon sastanka Odbora za Ustav, Poslovnik i politički sustav nastavit ćemo sjednicu Sabora – rekao je jučer Brkić novinarima u Saboru. Brkić je rekao kako je ranije odlučeno da će se sjednica Sabora zaključiti u petak, a nastaviti nakon što se održe lokalni izbori, no više će se znati nakon sjednice Odbora, koja je sazvana za 10 sati. (Tea Romić) 