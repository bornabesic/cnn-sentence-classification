Bivša ministrica vanjskih i europskih poslova i počasna predsjednica HNS-a Vesna Pusić odustaje od kandidature za glavnu tajnicu Ujedinjenih naroda, navodi se u njezinu pismu koje je danas objavio HNS. – Nakon prvog kruga izjašnjavanja u Vijeću sigurnosti UN-a, postalo je jasno da će izbor novog glavnog tajnika UN-a ići u smjeru kandidata iz same organizacije – osobe koja radi ili je radila u UN-u. Iako u Vijeću sigurnosti predstoji još nekoliko krugova izjašnjavanja prije konačnog izbora kandidata koji će biti predložen Općoj skupštini UN-a, nakon prvog kruga izjašnjavanja smatram da moje šanse za izbor na ovu funkciju nisu realne. Iz tog razloga povlačim svoju kandidaturu za mjesto glavne tajnice UN-a te neću sudjelovati u daljnjim aktivnostima vezanima uz ovaj izbor – rekla je Vesna Pusić u pismu, koje je osim javnosti uputila i predsjedniku Opće skupštine UN-a, predsjedavajućem Vijeća sigurnosti i premijeru Tihomiru Oreškoviću, a razgovarala je i s bivšim premijerom Zoranom Milanovićem. Navela je kako joj je bilo veliko zadovoljstvo i izazov sudjelovati u izboru te zahvalila svima koji su joj pružali pomoć i podršku. – Posebno zahvaljujem Vladi Zorana Milanovića koja me predložila te svojim kolegicama i kolegama iz Hrvatske narodne stranke koji su mi, kao i uvijek, pružali pametnu, konstruktivnu i djelotvornu potporu. Zahvaljujem gospodinu Tihomiru Oreškoviću koji mi je kao predsjednik Vlade jedini od tada aktualnog državnog vrha javno izrazio podršku. Razumjela sam to kao njegovo nastojanje da u krajnje bizarnoj situaciji barem donekle zaštiti dignitet Hrvatske. Nadasve mi je drago da je Hrvatska imala svoju kandidatkinju u ovom, prvi put u povijesti, javnom prezentiranju kandidata za glavnog tajnika UN-a. Ja sam ovom procesu pristupila spremno, argumentirano i časno, a samo sudjelovanje za mene je bilo apsolutno fascinantno.  >> Vesna Pusić: Završavam kampanju za UN, preusmjeravam se na izbore u Hrvatskoj >> Bivši australski premijer povukao kandidaturu za glavnog tajnika UN-a 