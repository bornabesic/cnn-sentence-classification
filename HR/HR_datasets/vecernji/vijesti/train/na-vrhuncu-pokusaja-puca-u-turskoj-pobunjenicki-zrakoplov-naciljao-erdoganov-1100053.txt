Na vrhuncu pokušaja svrgavanja turskog predsjednika Tayyipa Erdogana pobunjenički piloti dva lovca F-16 imali su na ciljniku Erdoganov zrakoplov, a on je ipak mogao nastaviti let. Turski se predsjednik vraćao u Istanbul s godišnjeg odmora u blizini obalnog turističkog mjesta Marmaris nakon što je dio vojske pokrenuo pokušaj državnog udara u noći na subotu zatvorivši most preko Bospora, pokušavajući zauzeti glavnu istanbulsku zračnu luku i poslavši tenkove na parlament u Ankari. "Najmanje dva F-16s proganjala su Erdoganov zrakoplov dok je bio u zraku na putu u Istanbul. Oni su radarima naciljali njegov zrakoplov i druga dva F-16s koja su ga štitila", rekao je Reutersu bivši časnik upućen u događaje. "Zagonetka je zašto nisu pucali", rekao je. Uspješno zbacivanje Erdogana, koji vlada zemljom od oko 80 milijuna ljudi od 2003. mogao je izazvati sukob u Turskoj i označiti još jedan tektonski poremećaj na Bliskom istoku, pet godina nakon provale Arapskog proljeća koja je uronila njezina južnog susjeda Siriju u građanski rat. Visoki turski dužnosnik potvrdio je Reutersu da su Erdoganov poslovni zrakoplov uznemiravali dok je letio iz zračne luke kojom se služi Marmaris dva F-16s koje su oteli urotnici ali da je uspio sigurno stići u Istanbul. PLANERI DRŽAVNOG UDARA Tri visoka dužnosnika u Ankari rekla su da je Akin Ozturk, čelnik zračnih snaga do 2015. i član Visokog vojnog vijeća (YAS), tijela koje nadzire oružane snage, bio jedan od organizatora urote. On je među tisućama pripadnika oružanih snaga koji su uhićeni. Ozturk je trebao otići u mirovinu u kolovozu na sastanku YAS-a, koji se sastaje dva puta godišnje. Prema njegovom životopisu rođen je 1952. Misli se da je drugi organizator Muharrem Kose, bivši pravni savjetnik načelnika vojnog stožera, rekli su trojica dužnosnika iz Ankare. Oni su opisali Kosea kao sljedbenika Fethullaha Gulena, muslimanskog klerika sa sjedištem u SAD-u čiju mrežu Erdogan krivi za pokušaj vojnog udara. Kose je uklonjen sa svojega mjesta u ožujku zbog lošeg postupanja, ali nije otpušten iz vojske, rekao je jedan od dužnosnika. Ne zna se gdje se trenutno nalazi. "Postojale su ozbiljne pripreme koje su se odvijale veoma dugo vremena. Ova dva čovjeka izgleda da su bili mozak koji je stajao iza pokušaja puča", rekao je dužnosnik odbivši da bude imenovan jer istraga još traje. Erdogan i vlada već dugo optužuju Gulenove sljedbenike da nastoje stvoriti "paralelne strukture" u sudovima, policiji, oružanim snagama i medijima s ciljem preuzimanja vlasti, dok klerik te optužbe opetovano odbacuje. U neuspjelom pokušaju vojnog udara ubijeno je 256 ljudi. Prema navodima turske vlade, 161 civil i pripadnik policije te 104 sudionika urote ubijena su u sukobima, dok je 1440 ljudi ranjeno.  Uhićeno je oko 6000 ljudi, među kojima oko 3000 vojnika, a 2700 sudaca je otpušteno s dužnosti u subotu u nastojanju vlade da osigura vlast.  PUČ NIJE BIO DOBRO PRIPREMLJEN Erdogan, s korijenima u islamističkoj politici, oduvijek je imao otežane odnose s vojskom, koja već dugo sebe vidi kao čuvara sekularizma u Turskoj te je izvela tri državna udara i prinudila četvrtu vladu koju su vodili islamisti da ode s vlasti u drugoj polovici 20. stoljeća. Na suđenjima za državne udare stotine časnika je pritvoreno dok je Erdogan premijer, jer vlada koristi sudove kako bi potkresala krila oružanih snaga. Optužbe su kasnije odbačene a presude ukinute, ali su ti pokušaji naštetili moralu i potaknuli ogorčenost. Ipak izgleda da su urotnici državnog udara precijenili potporu koju će dobiti u vojnim redovima. "On je bio izvan zapovjednog lanca što je bio najveći nedostatak za urotnike puča", rekao je Sinan Ulgen gostujući suradnik Carnegie Europe i biviši turski diplomat. "Imali su nedovoljno sredstava. Bili su jako neopremljeni da bi postigli svoje strateške ciljeve...Postojao je i popriličan stupanj nesposobnosti u usporedbi s tim kako su se pučevi izvodili ovdje u prošlosti". Pokušali su prekinuti emitiranje CNN Turka prisilno evakuiravši studio. Kada je ponovno počeo emitirati voditeljica Nevsin Mengu rekla je da se radi o mladim vojnicima koji su "u očima imali samo strah bez ikakva znaka odanosti ili odlučnosti". Bivši vojni časnik rekao je kako izgleda da su urotnici pokrenuli pokušaj preuranjeno jer su uvidjeli da su pod prismotrom, što su potvrdili i dužnosnici iz Ankare. "Nisu bili do kraja pripremljeni. Planovi su procurili, otkrili su da ih se nadzire i sve to ih je izgleda prisililo da krenu brže nego što je planirano", rekao je bivši časnik. Oni su isto tako podcijenili mogućnost Erdogana da okupi ljude, njegov poziv pristašama da izađu na ulice koji je izveo ljude u Istanbulu, Ankari i drugdje čak iako su tenkovi bili na ulicama a borbeni zrakoplovi letjeli iznad njihovih glava. >> Erdogan poručio da nema odgađanja smrtne kazne. Izbili sukobi turskih snaga reda i vojnika pučista u zračnoj bazi 