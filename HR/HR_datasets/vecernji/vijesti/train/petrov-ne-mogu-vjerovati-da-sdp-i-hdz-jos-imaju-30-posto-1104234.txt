Anketa koju je od 1. do 3. kolovoza na uzorku od 1300 ispitanika provela agencija Promocija plus vratila je optimizam u redove SDP-a i njegove Narodne koalicije. Redovito istraživanje CRO Demoskop pokazalo je da postoji jasno izraženi sinergijski učinak koalicije u koju je Zoran Milanović toliko investirao i koja ga stoji 14 unaprijed predanih mandata saveznicima. Ona već u startu osvaja 34,4%. Za usporedbu, sam SDP dobiva 29,6%. I u SDP-u su potvrdili da su već bili u blagoj panici kad im se HDZ bio približio u anketama, ali su se i tješili da prije nije bilo Narodne koalicije. Drugi po jačini je HDZ koji dobiva 26%, a kako na izbore izlazi samostalno, uz partnerstvo nekolicine javnih osoba, anketa ne iskazuje gotovo nikakav sinergijski učinak, pa HDZ i partneri dobivaju 26,4%. Most ostaje treća po jačini politička opcija u Hrvatskoj, sada dobiva 10,5%, a živ je i Živi zid koji osvaja 5,9%. Svi ostali politički akteri dobivaju znatno ispod 5%. Rumenilo se dakle vraća u obraze saveznika u Narodnoj koaliciji, no pogledaju li se trendovi, u SDP-u će biti nešto manje zadovoljstva. U usporedbi s istraživanjem prije mjesec dana, SDP bilježi gubitak od 2,2 posto, dok je HDZ narastao za 3,3 posto. Taj porast HDZ-a događa se nakon što je mjesec prije bio dosegnuo povijesni minimum od 22,7%, a nakon rušenja vlastite Vlade. Dolazak novog šefa Andreja Plenkovića doveo je do preokreta i stranci opet raste rejting. Pogledaju li se trendovi, vidi se da Most bilježi postupni rast (0,7%), a i Živi zid se oporavlja od pokušaja “diverzije” protiv vodstva Velibora Sinčića i raste za 0,6%. U HDZ-u ne komentiraju sinergijski učinak svojih protivnika, ali su zadovoljni što se pokazuje pozitivan trend zbog dolaska Plenkovića. Već tradicionalno, kažu da se previše ne opterećuju anketama (u HDZ-u redovito rade svoja istraživanja), premda sumnjaju u toliku prednost Narodne koalicije. Ne bi Milanović bio toliko nervozan da ima toliku prednost, kažu. SDP-ovac Željko Jovanović kaže da će taj postotak podrške rasti i više i da će prednost u korist Narodne koalicije biti sve veća i veća. Rast Mosta je za Božu Petrova očekivan i dokaz da su građani prepoznali protiv čega se Most bori. – Ne mogu vjerovati da SDP i HDZ, bez obzira na to što radili i koliko svojim postupcima uništavali vlastite građane, još imaju 30 posto. Što treba napraviti da ljudi to vide? – pita se Božo Petrov, siguran da se bez Mosta neće moći sastaviti Vlada. Najpopularnija je i dalje predsjednica Republike Kolinda Grabar-Kitarović (16,2%), zatim “nitko” (14,2%), pa Milanović (13,1%) i Plenković (9,6%). U tri mjeseca je najveći skok popularnosti postigao Plenković (s 1,9 na 9,6%), dok predsjednici rejting pada (s 19,6 na 16,2%). Anketirani su je u kolovozu ocijenili ocjenom 3 (u rujnu 2015. imala je 3,46). Na listi se našao i već zaboravljeni Tomislav Karamarko koji vodi listu negativaca (31,6%), drugi je Milanović (23,7%)... U odnosu na prethodni mjesec, Karamarko je smanjio nepopularnost s 39,5% na 31,6%, a Milanoviću je nepopularnost ojačala s 19,7, na 23,7%. Zlatku Hasanbegoviću, zanimljivo, raste i popularnost i nepopularnost. Raste i Milan Bandić, dok pada popularnost Tihomira Oreškovića, i to otkako se oprostio od politike. Čak tri četvrtine anketiranih smatra da RH ide lošim smjerom, dok je onih koji misle da smo na dobrom putu samo 10,1%. Zanimljivo, to je ipak bolji rezultat nego mjesec prije kada je pesimistično bilo 84,5%, a da nam ide dobro mislilo je samo 6,8% anketiranih.       >> Grmoja: Most je predlagao smanjenje na 90 tisuća kuna po zastupniku, ali je prošao HDZ-ov prijedlog 