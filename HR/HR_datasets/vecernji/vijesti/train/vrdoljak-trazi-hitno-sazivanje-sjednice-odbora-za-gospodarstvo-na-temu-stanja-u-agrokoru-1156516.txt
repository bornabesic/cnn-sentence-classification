Predsjednik HNS-a Ivan Vrdoljak zatražio je da se u nekoliko idućih dana sazove izvanredna sjednica Odbora za gospodarstvo po pitanju stanja u Agrokoru jer problemi u toj kompaniji mogu utjecati na BDP, stabilnost proračuna, poljoprivrednu, ali i industrijsku politiku, te prehrambeno-prerađivačku industriju. – To može utjecati na stabilnost države, ali i ekonomske interese u regiji. Od Vlade očekujemo čistu sliku i da naprave ozbiljan scenarij stanja u Agrokoru. Ne zagovaramo nikakav državni intervencionizam niti narušavanje vlasničkih prava, ali želimo da država sudjeluje u ovom planu stabilizacije stanja u Agrokoru, jer to može imati dugoročne štete za Hrvatsku. Mi imamo nekoliko prijedloga koje ću iznijeti na Odboru za gospodarstvo gdje očekujemo ministre gospodarstva, poljoprivrede i financija – najavljuje Vrdoljak. Iako ima prijedloge za stabilizaciju stanja u Agrokoru, svjestan je i da nema potpune informacije o stanju vjerovnika, dobavljača, partnera, ali očekuje da resorni ministri to imaju. – Ako je Vlada pasivna i čeka da uprava sve radi, kako su jučer izjavljivali, mi želimo da odbor napravi sve potencijalne scenarije. Nemam namjeru raditi umjesto Vlade, ali mislim ponuditi konkretna rješenja, to opozicija dosad nije radila – tvrdi Vrdoljak te dodaje kako on želi biti drugačiji. Njegova namjera sazivanja odbora jest i transparentnost, kako bi gotovo 150 tisuća ljudi koji ovise o Agrokoru znali što se događa. – Želim da se na tom Odboru dobije jasna slika stanja, i ne razumijem zašto se javnost ne može informirati. Naša poruka je jasna, ne želimo plaćati tuđe dugove, ali nam je interes da se stanje stabilizira, i ako to bude iskreno, zašto javnost ne bi sve znala – pita se Vrdoljak. Ne misli da to može utjecati na stanje kompanija koje su na burzi, jer, dodaje, tvrtke na burzi imaju puno veću javnost nego one koje nisu na burzi. Na odboru želi doznati namjere vjerovnika, partera dobavljača, jer je ključno kako će oni preživjeti. – Ministri financija, poljoprivrede, gospodarstvu u okviru svojih ovlasti moraju znati stanje u tvrtkama vjerovnika, pozvati ih i pitati što je problem, koje je stanje danas, kako vam možemo pomoći, to su brojke, to je posao ministra – objašnjava Vrdoljak koji smatra da vjerovnici trebaju odlučiti treba li Ivica Todorić ostati u kompaniji ili ne. Kaže i da je država dijelom suoodgovorna za porezni dug Agrokora, koji je tajna unatoč činjenici da se drugi dužnici nalaze na javnom popisu poreznih dužnika, jer je dopustila da dugovi narastu. – No maknimo se od populizma, nemam ništa od toga da optužim nekog ministra je li kriv za ovo sada. Ne treba se fokusirati je li neki ministar kriv nego naći rješenje da se sve stabilizira, to je i hrvatski i regionalni interes – zaključuje Vrdoljak. >> Ovo su 3 moguća scenarija za spašavanje Agrokora 