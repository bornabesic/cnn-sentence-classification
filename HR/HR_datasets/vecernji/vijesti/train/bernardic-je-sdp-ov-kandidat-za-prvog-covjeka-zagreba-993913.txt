Potpredsjednica Vlade i SDP-a, ministrica socijalne politike i mladih, Milanka Opačić u posljednje je vrijeme maksimalno angažirana oko otpisa duga najugroženijim skupinama građana. Dosad je 2000 građana ishodilo otpis duga, no proces ide dalje, što znači da je svakim danom sve više podnositelja zahtjeva, ali i vjerovnika koji su spremni odreći se dijela potraživanja. Kao ni njen šef u Vladi i stranci Zoran Milanović, tako ni Opačić još ne želi otkriti kada se planira raspisivanje parlamentarnih izbora. Poručuje da Vlada radi svoj posao, i tvrdi da smo u godini u kojoj se počinju nazirati pozitivni rezultati aktivnosti Milanovićeva tima. HDZ optužuje da građanima daje nerealna obećanja i kaže da je njena Vlada tri godine za njima čistila nered. Hoćemo li prije na izbore za Zagreb ili na parlamentarne? Vlada je usmjerena na svoj posao i rješava probleme građana, parlamentarni izbori nisu nam u fokusu. Rok za održavanje izbora jest veljača iduće godine, a hoće li biti tada, krajem godine ili u jesen, sporedno je pitanje u odnosu na posao koji radimo. Parlamentarna većina stabilna je i sve što smo planirali napraviti u ovoj godini, napravit ćemo i u Vladi i u Parlamentu. Naša odgovornost za građane i u izbornoj godini jednaka je kao i u cijelom mandatu. Što se Zagreba tiče, o izborima odlučuje netko drugi. Tko će biti SDP-ov kandidat za zagrebačkog gradonačelnika? Davor Bernardić. Kakvi su odnosi SDP-a i Ive Josipovića? Svi članovi SDP-a dali su svoj maksimalni doprinos u kampanji Ive Josipovića i doista si nemamo što prigovoriti. Uz financijsku potporu stranke, naši članovi na terenu skupljali su potpise, organizirali skupove i odradili sve što su mogli. I na tome im još jednom zahvaljujem. Što se tiče odnosa s Ivom Josipovićem, oni su jednaki kao što su bili i prije. Mi rješavamo probleme Jesu li realne dvije lijeve koalicije, jedna koju bi okupio SDP i druga u koju bi Josipović odvukao dio stranaka s kojima obnašate vlast? Za jednu koaliciju znam, a to je ova koja trenutačno rješava probleme građana i čija je obaveza da svoj mandat završimo do kraja. Nakon toga idemo na izbore, a građani će reći jesmo li dobro odradili posao i jesmo li zavrijedili novo povjerenje za još jedan mandat. Je li definirano tko su SDP-ovi koalicijski partneri? Na prvom mjestu, naši koalicijski partneri su oni koji s nama pune tri godine rješavaju probleme hrvatskih građana. Naravno, prostor je otvoren i za sve one koji se žele priključiti ovoj koaliciji i pomoći nam u rješavanju problema građana. Bi li takva koalicija bila dobitna kao 2000. godine ili joj je realnija sudbina iz 2007.? Znam samo da smo napravili velik posao u zemlji koja je bila potpuno neuređena i u kojoj je gospodarstvo godinama uništavano. U ovoj godini vide se prvi rezultati našega rada. Od početka govorimo da nam za pravo sređivanje države i izvlačenje iz problema treba još jedan mandat. SDP ide u personaliziranu kampanju s premijerom Zoranom Milanovićem. Je li to odluka iza koje stoji stranka i vi u njenom vodstvu ili savjet američkih PR stručnjaka? SDP ide prema izborima s rješenjima koji Hrvatsku vode naprijed. Zoran Milanović predsjednik je Vlade i predsjednik SDP i kao takav prvi je u objašnjavanju tih rješenja, a onda i u borbi za drugi mandat. Nakon Ivice Račana, opet imamo premijera koji je pošten, dosljedan i direktan. Možda su neki bili sretniji s premijerima koji su s rukom u njihovu džepu pričali s malih ekrana ono što su oni htjeli čuti, ali je nakon osam godina istina izašla na vidjelo. Zoran Milanović vrlo je direktan u komunikaciji i to se nekome možda ne sviđa, ali kod njega nema politike ispod i iznad stola. Sve je na stolu, a to je pošteno. Razlika je u odgovornosti Ankete pokazuju sve veću podršku Živom zidu. Razvija li SDP predizbornu strategiju i protiv njih ili ste fokusirani samo na HDZ? SDP se fokusira na građane i na projekte koje radimo u Vladi. Nas su građani izabrali da rješavamo njihove probleme i to činimo. Razlika između nas i onih koji trenutačno ne obnašaju vlast jest odgovornost. Oni mogu pričati i nuditi nerealna obećanja, ali to nije pošteno prema građanima. Dovoljno im je teško i nisam sklona da im se nudi ono što nije realno i ostvarivo. Neki su mogli ponuditi i konkretna rješenja u Saboru, ali su prespavali tri godine dok smo mi čistili sav nered koji su nam ostavili. Kako ide projekt oprosta duga? Jako dobro. U ovom trenutku imamo oko 2000 ljudi s otpisanim dugom. Budući da je riječ o procesu koji traje do kraja lipnja, brojevi se svakim danom mijenjaju, kako onih kojima je dug otpisan, tako i vjerovnika koji pristupaju sporazumu. Postoji još veliki broj onih koji imaju pravo na otpis duga, ali nisu podignuli potvrdu u Fini. Mi ćemo iz Ministarstva naći način kako doći do tih ljudi i dati im sve potrebne informacije. >> Bandićevci Kosora smjenjuju iz fotelje šefa Skupštine? 