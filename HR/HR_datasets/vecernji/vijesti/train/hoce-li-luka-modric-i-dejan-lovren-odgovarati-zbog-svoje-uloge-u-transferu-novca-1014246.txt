Luka Modrić jedan je od četvorice nogometaša Reala koji se jučer nisu pojavili na prvom treningu i prozivu novog trenera Rafaela Beniteza. I dok se zna da su James Rodriguez i Casemiro dobili poštedu zbog nastupa na nedavnoj Copa Americi te da će se Ronaldo momčadi pridružiti u ponedjeljak jer trenutačno u Kini ima marketinške obveze, što se događa s Modrićem, nije poznato. Nikakvo objašnjenje nije se moglo dobiti ni iz Reala, čiji je glasnogovornik Juan Camilo Andrade Canal tek kratko poručio: – Osim informacije koju smo objavili na klupskoj stranici, ne možemo ništa drugo reći. Zasad su svjedoci Očito je da je najnovija afera koja potresa hrvatski nogomet, a u kojoj Modrić zajedno s Dejanom Lovrenom ima ključnu ulogu, stigla i do Španjolske te nije nemoguće da je Modrić pošteđen početka priprema kako bi riješio pravne probleme u kojima se našao. On je zasad, kao i Lovren, svjedok u istrazi protiv poreznika Milana Pernara, Damira Vrbanovića i braće Zdravka i Zorana Mamića. Kao što smo već pisali, s računa nogometaša uplaćivani su milijunski iznosi Mamićima. Jesu li Modrić i Lovren bili tek naivci kojima se, kako se sumnja, Mamić poslužio za osobno bogaćenje ili u činjenici da su njihovi bankovni računi korišteni u suspektnim transakcijama ima elemenata kaznenog djela? Pitanja su to koja zasad ostaju bez odgovora, a tako će vjerojatno i biti dok Modrić i Lovren i formalno ne budu ispitani kao svjedoci. O tome što kažu na ispitivanju pred USKOK-om ovisit će i kako će se stvari za njih dvojicu dalje razvijati. Uostalom, ne bi bilo prvi put da netko na početku istrage bude ispitan kao svjedok, a da konac te iste istrage dočeka kao optuženik. Iz pravnih krugova može se čuti da bi se eventualni pravni krimen nogometaškog dvojca mogao svesti na pomaganje počinitelju pri počinjenju djela, i to ako su znali što se događa s novcem koji su po Mamićevim uputama prosljeđivali kome je trebalo. Ako te svijesti nije bilo, čuje se u pravnim kuloarima, teško da se Modrić i Lovren mogu naći među osumnjičenicima. No s druge strane moguće je da USKOK tijekom istrage odluči i da ih neće kazneno goniti pod uvjetom da ispričaju sve što znaju o Mamićevim poslovima te svjedoče protiv njega. U slučaju takvog razvoja situacije, nogometaški bi dvojac vjerojatno dobio tzv. oprosnicu. Transferi i pozajmice Budući da su za svjedoke predloženi i Eduardo da Silva, Mario Mandžukić, Mihael Mikić, Jerko Leko i Tomislav Butina, očito je da će se tijekom istrage pročešljati transferi svih nogometaša koji su bili pod Mamićevom paskom unatrag deset, možda i više godina. Ista stvar odnosit će se i na pozajmice koje je Dinamo davao pravnim i fizičkim osobama, a radilo se o ukupno 54 milijuna kuna. Ono što upada u oči kod tih pozajmica jest da su one, osim bivšim igračima Dinama, davane i nekim ljudima koji drmaju HNS-om. Jedan od njih je Damir Vrbanović, izvršni dopredsjednik HNS-a, uhićen s Mamićima, a drugi je Krešimir Vlajčević, šef Disciplinske komisije HNS-a, koji se među ostalim “proslavio” drakonskim kaznama koje je izricao Hajduku proteklih godina. Vrbanović je svoje dvije pozajmice od Dinama uzeo 25. rujna 2007. i 29. rujna 2007., a Vlajčević 5. listopada 2009. U sva tri slučaja sastavljeni su ugovori, koje je USKOK izuzeo, no zasad nije poznato o kolikim je pozajmicama riječ. Te pozajmice Vlajčevića i Vrbanovića stavljaju u zavisan položaj u odnosu na Mamića, pa je teško vjerovati da su njih dvojica mogla biti samostalna u donošenju odluka bitnih za hrvatski nogomet. Prije će biti da su dobro pazili da zaštite Mamićeve interese. Što se tiče Vrbanovića i Mamića, na sud su stigle njihove žalbe na određivanje istražnog zatvora, o čemu će se odlučivati u ponedjeljak. Zdravko Mamić ponudio je jamčevinu od pet milijuna kuna, a njegov brat od dva milijuna kuna. Damir Vrbanović je još ranije ponudio jamčevinu od pola milijuna kuna. >>Braća Mamić ponudila 7 milijuna kuna jamčevine >>Mamić: nesretni umjetnik koji je promašio profesiju >>Modrić podizao novac, a Mamići ga raspoređivali na svoje račune Krešimira Vlajčevića se u Poljudu titulira kao Hajdukova “krvnika”, a nije golgeter ni protivnički igrač. Hajduk zbog njega i kriterija po kojima se Poljud kažnjava bruji već godinama. Bijeli drže sve moguće rekorde, Igor Tudor dobio je jednu od najviših trenerskih suspenzija u hrvatskoj ligi pa šest utakmica nije smio na klupu. A kada u Poljudu spomenete drakonsku kaznu od 200 tisuća kuna za navijačke nerede na Kantridi, padne im mrak na oči. Tada je Rijeka kao organizator utakmice kažnjena s upola manje. Hajdukov predsjednik Marin Brbić ima debeli fascikl s kaznama koje je Vlajčević izricao bijelima. – Evo, Hajduk pet, pa deset, dvadeset, pedeset, sto tisuća kuna – nabrajao nam je jednom Brbić. U istom su fasciklu i načini Vlajčevićeva kažnjavanja Dinama za iste ili vrlo slične prekršaje. – Dinamo pet, pa deset, pa pet, pet – smijao se Brbić. Krešimir Vlajčević jučer nam je rekao da mu nitko nije javio da je naveden među svjedocima u slučaju Mamić, a o navodnom zajmu iz 2009. je rekao: – Sjećam li se nekakvog zajma? O tome ću kad dođe vrijeme. (om, kl) USKOK je predložio da se tijekom istrage ispita stotinjak svjedoka, a istražni zatvor Milanu Pervanu, Damiru Vrbanoviću te braći Zdravku i Zoranu Mamiću određen je zbog mogućeg utjecaja na njih 30-ak. Tijekom istrage trebali bi biti ispitani sljedeći svjedoci: Marko Buljan, Srebrenka Pečenjak, Natalija Bek Sič, Nevenka Stipančev, Ksenija Cipek, Renata Kalčić, Marijana Herceg, Mislav Vergles, Zdenka Rožman, Ana Štimac, Snježana Čerba, Martina Marenić Ivoš, Marijeta Tokić, Dijana Sokolović, Tajana Pernar, Marko Atlagić, Marica Pernar, Mirjana Atlagić, Snježana Perić, Dane Mudražija, Mirko Barišić, Tomislav Svetina, Matej Škegro, Većeslav Bergman, Ivica Cvitković, Zdravko Gašpert, Duško Ljuština, Tomislav Marčinković, Miroslav Rožić, Mate Škegro, Dragutin Šurbek, Darko Tipurić, Ante Todorić, Heinz Truskaller, Boris Vidić, Mirko Gjurašin, Krešimir Ćurković, Nikola Polak, Mario Božina, Vesna Jurajić, Dino Drpić, Vlatka Peras, Stjepan Deverić, Vlado Kasalo, Slavko Ištvanić, Krešimir Vlajčević, Damir Vidović, Slaven Lalić, Antohny Pelikan, Miro Stipić, Bisreka Berić, Eduardo Alves da Silva, Olga Antolić, Lidija Belanić Kušić, Milan Bilić, Mirjana Rucifal Juras, Tomislav Butina, Nedeljko Eskić, Branko Ivanković, Siniša Jagodić, Ana Jug, Nenad Kardum, Ivan Kelava, Valent Kušenić, Mario Mandžukić, Mihael Mikić, Jasenka Minić, Mario Pašalić, Robert Perović, Gordin Schildenfeld, Dragan Sabljak, Daliborka Štefulić, Dražen Štefulić, Ivan Vučković, Nikky Arthur Vuksan, Željko Žorat, Marko Vukelić, Bruno Hotko, Nena Renić, Božidar Burić, Slaven Zambata, Josip Brezovac, Jerko Leko, Ivan Švedi, Božidar Šikić, Marko Karađole, Dražen Medić, Boris Laban, Boško Lozica, Nenad Komadina, Tino Vegar, Ivan Knežević, Drago Utješinović, Ivan Božanić, Branko Ljaljak, Ankica Mezak, Krešimir Gunjača, Petar Radaković, Boris Centner, Slađana Jagar, Christop Mamić, Vanja Mamić, Marijan Primorac, Sandra Ilić, Marina Ricov, Eva Kranjc, Ivan Majstorović, Ana-Marija Ambrinac i Katarina Grabovac. 