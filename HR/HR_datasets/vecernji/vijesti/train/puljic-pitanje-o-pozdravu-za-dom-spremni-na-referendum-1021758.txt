Oko inicijative za uvođenje pozdrava “Za dom – spremni” u vojsku oglasila se i Crkva. Ne izjašnjavajući se ni za ni protiv, predsjednik Hrvatske biskupske konferencije mons. Želimir Puljić, nadbiskup zadarski, izjavio je kako ima prijedlog da se na takve teme odgovor traži peticijom ili referendumom. – Ostajući dakle na demokratskoj razini, imao bih prijedlog s obzirom na ovu i slične teme o kojima se nerijetko traži očitovanje putem peticije ili referenduma. Pogotovu kad se radi o dvoznačnim i nedovoljno definiranim pojmovima koji najčešće izazivaju napetosti i prijepore. A čini se da pozdrav “Za dom spremni” ulazi u to područje dvoznačnosti i nejasnoće – izjavio je mons. Puljić, objašnjavajući kako je “predstavljati i voditi razne inicijative u demokratskom društvu način izražavanja slobode mišljenja”, s time da “oni koji takvoj inicijativi dadnu svoj pristanak i svoj potpis podržavaju ono što pokretači ideje obrazlažu i svojim potpisom pokazuju da živimo u ozračju demokratskog društva u kojem se može pisati i potpisivati bez straha da će zbog toga netko poći na ‘obavijesni razgovor’ ili završiti na sudu i u zatvoru”. – Svi koji potpisuju i podržavaju takve inicijative, moraju biti spremni odgovarati svima koji opravdano traže obrazloženje i argumente takvih prijedloga – kaže predsjednik HBK, objašnjavajući da bi bilo korisno o određenom predmetu, koji zaokuplja javnost, prirediti prigodan skup ljudi od struke i temeljem zaključaka s toga skupa eventualno poduzeti očitovanje putem potpisa ili referenduma”. Tumačenje nadbiskupa Puljića nije naišlo na razumijevanje. – Najbolje bi bilo da se održi i referendum o tome treba li se Hrvatska zvati NDH. A srbijanskog predsjednika Tomislava Nikolića bi, logički, trebalo postaviti za predsjednika odbora za provedbu referenduma o promjeni imena RH  u NDH. To što se sada događa samo je pokazatelj da biskupi žive izvan vremena i prostora, u koljačkoj prošlosti. A s obzirom na njihovu službenu funkciju, to je paradoksalno – kaže politički analitičar Žarko Puhovski. Dodaje kako se takvim tumačenjem zapravo pokazuje i prezir prema svim žrtvama NDH, ali i pomaže Zoranu Milanoviću pa i predsjedniku Srbije Tomislavu Nikoliću za kojeg je Hrvatska nastala na ostacima Pavelićeve NDH. – Hoćemo li održati i referendum je li ‘Sieg heil’ bio nacistički pozdrav – sve je što je o izjavi nadbiskupa Puljića kazao predsjednik saborskog Odbora za Ustav Peđa Grbin. >> Nadbiskup Puljić o inicijativi "Za dom spremni": Biskupi se ne potpisuju u ime biskupija Za političkog analitičara Ivana Rimca izjava nadbiskupa Želimira Puljića je skandalozna. O povijesti se, kaže Rimac, ne može odlučivati na referendumu.– Jasno je što se događalo i promoviranje neznanja i skrivanje iza referenduma je ignoriranje povijesti, što je besmisleno – kaže Rimac.Dodaje i kako se nada da se radi o pojedinačnom istupu nadbiskupa Puljića, a ne o stavu Crkve.– Ako se radi o službenom stavu Crkve, onda bismo se doista svi skupa trebali zabrinuti koliko seže pamćenje ovog naroda i koliko smo spremni ponavljati pogreške iz prošlosti – kaže Rimac. Poručio je političarima da bi im bilo pametnije da se ugledaju na njemačku kancelarku Angelu Merkel i što ona čini za izbjeglice.