Iako se tržište kapitala u Velikoj Britaniji oporavilo nakon objave rezultata referenduma o izlasku iz Europske unije, valuta koju su Britanci, među ostalim, htjeli sačuvati Brexitom izgubila je veliku bitku u ratu svjetskih valuta. I dalje je u odnosu na dolar u minusu od 11 posto, dok je euro u odnosu na funtu ojačao 9,5 posto. Analitičari kažu da to nije kraj, već da će funta padati pa će se do kraja godine moći kupiti za 1,25 dolara, što bi bila njezina najniža vrijednost u posljednjih 40 godina. Zapravo po tome bi funta stajala samo 8,7 kuna. Unicredit bank ide i korak dalje i predviđa jačanje dolara na samo 1,2 dolara za jednu funtu. Dan prije Brexita za 1 funtu moralo se izdvojiti 9,78 kuna, a jučer je po srednjem tečaju HNB-a koštala osjetno jeftinije – 9,02 kune. Stručnjaci objašnjavaju da su se dionice oporavile jer je britanski izvoz pojeftinio zbog pada valute pa se očekuje da će rasti, ali s druge strane Otoku sve europske usluge postaju skuplje. U našem je slučaju najbitniji utjecaj pada vrijednosti funte na turističku potrošnju, koja bi mogla zabilježiti manji volumen s obzirom na to da građanima Velike Britanije novac vrijedi desetinu manje, odnosno Britancima sve postaje 10 posto skuplje. >>Isplati li se kupiti funtu nakon naglog pada? 