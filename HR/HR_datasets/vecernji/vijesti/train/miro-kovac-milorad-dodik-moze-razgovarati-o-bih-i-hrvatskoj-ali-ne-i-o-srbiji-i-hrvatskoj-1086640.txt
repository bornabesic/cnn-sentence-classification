Predsjednik Republike Srpske Milorad Dodik izjavio je u intervjuu za banjalučke Nezavisne novine da je “jadna ta Europska unija ako je Hrvatska mjera puta Srbije u EU”, na što je iz Bruxellesa, gdje je sudjelovao na Vijeću za vanjske poslove EU-a, reagirao ministar vanjskih i europskih poslova RH Miro Kovač.  – Koliko ja znam, gospodin Dodik nije predstavnik Srbije, on je iz BiH, trenutno je predsjednik jednog entiteta koji se zove Republika Srpska, i on može razgovarati o BiH i Hrvatskoj, a ne o Srbiji i Hrvatskoj – rekao je Kovač. – Mislim da gospodin predsjednik zna kako funkcionira EU, koja je jedna vrlo uspješna organizacija s 28 zemalja članica. Među njima je i Hrvatska, koja suoblikuje kriterije za ulazak u EU – dodao je ministar.  Kovač je komentirao i nedavne Dodikove kritike na račun banjalučkog biskupa Franje Komarice.  – Gospodin predsjednik Dodik zna da Franjo Komarica nije samo katolički biskup, nego je humanist, čovjek koji se za vrijeme rata borio za sve one koji su patili, bili progonjeni, prognani, bili oni Hrvati katolici, Srbi pravoslavci ili Bošnjaci muslimani. I tako je i danas. Franjo Komarica djeluje pozitivno za BiH, za Hrvate u BiH, ali i za Srbe i Bošnjake. Bilo bi dobro da g. Dodik uvažava ulogu Franje Komarice koja je pozitivna za BiH - rekao je.  – Hrvatska je i dalje jedina od 28 članica koja nije dala suglasnost potrebnu za napredak Srbije prema otvaranju pregovračkog poglavlja 23. To jučer nije bila tema sastanka Vijeća za vanjske poslove, i dalje se rasprave o tome vode na puno nižim razinama, a ne formalno na najvišoj ministarskoj razini, no Kovač je u izjavi novinarima ponovio da očekuje da nova srpska vlada bude proeuropski orijentirana i da ispunjava kriterije te nauči proces približavanja EU-u. – A to je da treba sa svima pregovarati – zaključio je ministar Kovač.  Na pitanje ima li Hrvatska među 28 država članica neku saveznicu koja dijeli mišljenje da Srbija treba ispuniti tri hrvatska uvjeta prije no što otvori poglavlje 23 u pregovorima s Unijom, ministar Kovač je odgovorio:  – Gledajte, u EU postoji 28 zemalja članica. I Hrvatska ima 27 zemalja saveznica. Sve zemlje u EU su saveznice Republike Hrvatske. Logično, jel? >> Dopredsjednik RS-a: Biskup Komarica je moj biskup 