U SDP-u je počela i službena kampanja za nasljednika Zorana Milanovića, a uz uobičajene terenske aktivnosti, osmero kandidata u iduća će dva tjedna sudjelovati i u debatama koje stranka organizira u pet gradova. Kandidati će se 9. studenoga sučeliti u Splitu, 11. studenoga u Rijeci, a 12. studenoga u Varaždinu. Slijede debate u Osijeku, 15. studenoga te završna u Zagrebu, 17. studenoga, dva dana prije prvog izbornog kruga. Brošure i pisma za članove Iz većine stožera najavljuju kako do izbora namjeravaju nastaviti strategiju iz pretkampanje, u kojoj su se neki kandidati, poput Davora Bernardića i Orsata Miljenića, značajnije eksponirali u medijima. Njih dvojica posljednjih dana slove kao favoriti za drugi izborni krug. Taktika manje eksponiranih kandidata svodi se na obilazak što većeg broja organizacija na terenu, u čemu prednjači Ranko Ostojić, koji je u posljednjih mjesec dana posjetio više od 100 stranačkih ogranaka. U njegovu stožeru računaju da će im se i te kako isplatiti to što su jedini posjetili neke ogranke. Sličnu je strategiju zauzela i Karolina Leaković, a zagonetka ostaje taktika Tonina Picule, koji se na terenu gotovo i ne pojavljuje, a rijetko istupa i u medijima. Time ostavlja dojam da je zapravo “predao meč”. Usprkos tomu, Picula je i dalje u istraživanjima javnog mišljenja jedini SDP-ov kandidat na listi najpopularnijih političara u Hrvatskoj. Podrška mu je, međutim, u posljednjih mjesec dana značajno pala. Za troškove kampanje stranka je kandidatima osigurala ukupno 300.000 kuna. U to je, međutim, uračunato i tiskanje i distribuiranje zajedničke brošure i slanje pisama članovima pa će im za terensku kampanju preostati oko 180.000, što znači da će svaki kandidat dnevno potrošiti nešto više od tisuću i pol stranačkih kuna. Ukupan trošak 750.000 kuna Uz to će svaki smjeti uložiti i do 50.000 kuna donacija od članova. Dvorane u kojima će se sučeliti platit će stranka, za što je financijski direktor SDP-a Dinko Suton naumio potrošiti između 30 i 40 tisuća kuna, tako da će, budu li se kandidati striktno pridržavali ograničenja koja su im odredila stranačka tijela, ukupan trošak izbora u SDP-u biti manji od 750.000 kuna. Kandidati redom tvrde da će im to biti dovoljno, a u stranci objašnjavaju kako kampanja mora biti skromna jer su u roku od godinu dana morali pokriti troškove parlamentarnih izbora i dviju izbornih konvencija.      >> 'Moramo pokazivati da u mjestima kojima upravlja SDP ljudi žive bolje' >> Komadina o izborima u SDP-u: Milanka Opačić je trebala ostati neutralna 