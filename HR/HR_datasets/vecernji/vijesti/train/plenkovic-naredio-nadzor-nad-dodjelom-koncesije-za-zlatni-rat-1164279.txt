Premijer Andrej Plenković naložio je provođenje upravnog nadzora o postupku dodjele koncesije na korištenje plaže Zlatni rat u Bolu na Braču, izvijestili su iz Vlade.  "Vezano uz jučerašnju odluku Skupštine Splitsko-dalmatinske županije o davanju koncesije za gospodarsko korištenje plaže Zlatni rat u Bolu na Braču, predsjednik Vlade Republike Hrvatske Andrej Plenković naložio je  Ministarstvu mora, prometa i infrastrukture žurno provođenje upravnog nadzora.  Cilj je upravnog nadzora utvrditi zakonitost i  pravovaljanost postupka dodjele koncesije na pomorskom dobru u svrhu gospodarskog korištenja plaže za obavljanje turističkih, trgovačkih i ugostiteljskih djelatnosti na dijelu k.o. Bol, predio Zlatni rat, Općina Bol", stoji u priopćenju Vlade. Plenković je izrazio žaljenje i osudio incident u kojem je ozlijeđen novinar radio postaje Brač Siniša Vickov.  Podsjetimo, Županijska skupština Splitsko-dalmatinske županije jučer je s ukupno 24 glasa za, devet glasova protiv i šest neodlučnih donijela odluku da se koncesija nad jednom od najljepših jadranskih plaža, bolskim Zlatnim ratom, dodijeli zagrebačkoj tvrtki Sport B d.o.o. koja je, prema stavu vijećnika, ponudila najbolje uvjete na javnom natječaju. Ta tvrtka, prema posljednjim podacima iz Poslovne Hrvatske, nema zaposlenika i ima gubitak od 600 kuna. Direktor tvrtke je Božo Krmek, dok je njezin osnivač Davor Matijević, inače vlasnik zagrebačkog noćnog kluba Sport Billy u Domu sportova. >>Zlatni rat tvrtki bez prihoda čiji je osnivač vlasnik jednog zagrebačkog kluba >>Ne daju jednu od najljepših plaža: Mi ćemo najbolje upravljati Zlatnim ratom! >>Stigle četiri ponude za zakup Zlatnog rata, općina poručuje da ne da svoju plažu 