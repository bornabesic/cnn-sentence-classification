U prvom tjednu rada registra za zaštitu potrošača "Ne zovi", oko 2.100 korisnika zabranilo je telefonske pozive trgovcima, izvijestili su iz Hrvatske regulatorne agencije za mrežne djelatnosti (Hakom). U prosjeku se dnevno u registar upiše oko 300 korisnika elektroničkih komunikacijskih usluga, odnosno u sedam dana od puštanja u rad u registar je upisano oko 2.100 korisnika, navodi se u priopćenju. Riječ je o javnom registru telefonskih brojeva potrošača koji ne žele da ih trgovci kontaktiraju radi promidžbe ili prodaje, bez prethodno pribavljenog pristanka.  U registar se mogu upisati svi potrošači, korisnici telefonskih usluga, što uključuje fiksni i mobilni telefon te SMS i MMS poruke. Upis ili ispis broja može tražiti samo potrošač koji je ugovorio uslugu na pojedinom telefonskom broju. Upis u registar je besplatan, a vlasnik broja treba ispuniti obrazac i predati ga svom operatoru elektroničke komunikacijske usluge. Zahtjev se može dostaviti operatoru osobnom dostavom u poslovnici operatora, poštom ili putem elektroničke pošte s adrese koja je prethodno provjerena i registrirana pri operatoru kao adresa elektroničke pošte korisnika telefonskog broja. Operator će provjeriti valjanost zahtjeva i na temelju njega, u roku od najviše sedam dana, upisati broj u registar. U budućnosti je predviđena nadogradnja registra kako bi postao sastavni dio sustava e-građani, odnosno građani će moći sami regulirati status svojih brojeva u registru, bez operatora kao posrednika, kažu u Hakomu. >> Napokon možete stati na kraj telefonskim prodavačima: Od danas u funkciji registar 'Ne zovi' 