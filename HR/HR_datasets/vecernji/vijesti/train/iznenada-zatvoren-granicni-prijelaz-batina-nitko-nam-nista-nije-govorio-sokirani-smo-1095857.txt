Sinoć nešto iza 19 sati bio je zatvoren granični prijelaz Batina na granici između Hrvatske i Srbije, a danas je opet otvoren.  Iz HAK-a su bili izvijestili da je granica zatvorena za sav promet zbog radova na mostu (DC 212).  Zatvorena granica jučer je iznenadila putnike tim više što nekoliko sati ranije nije bilo nikakve najave o zatvaranju granice.  – Normalno smo prešli granicu i ušli u Srbiju oko 15:30 sati. Nitko nam ništa nije govorio, no kad smo se vraćali navečer, šokirali smo se kad smo vidjeli da je granica zatvorena na prijelazu Batina. Uputili smo se okolnim putovima, trebalo nam je 2 i pol sata da se vratimo u Baranju – govori nam jedan mladi bračni par koji je usto u Srbiju ušao s malom bebom.  Prema neslužbenim informacijama koje se mogu čuti na terenu, granica je zatvorena zbog izbjeglica. Njih nekoliko stotina navodno je stiglo u Vojvodinu pa su granice zatvorene kao mjera opreza. Na granicu su  stigla i policijska vozila, a što se točno događa, nije poznato s obzirom na to da za sada nema nikakvih informacija iz MUP-a.  S druge strane, srpskom RTS-u je iz Auto-moto saveza Srbije, s hrvatske strane, rečeno da se normalizacija prometa očekuje tijekom noći te da je "iz sistemskih razloga" prvo obustavljen teretni, a potom i putnički promet na graničnom prijelazu Batina – Bezdan. >>Ostojić: Prestanite mučiti ljude, šaljite ih u Mađarsku 