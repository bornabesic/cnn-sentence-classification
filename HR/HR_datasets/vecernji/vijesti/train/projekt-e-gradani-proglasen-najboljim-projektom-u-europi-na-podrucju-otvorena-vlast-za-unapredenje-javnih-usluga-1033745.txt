Na Globalnom summitu inicijative Partnerstvo za otvorenu vlast, održanom 28.  listopada u Mexico Cityju na temu „Otvorena vlast za unapređenje javnih  usluga“, projekt hrvatske Vlade e-Građani osvojio je prvo mjesto u Europi.  Nagradu je u ime Vlade Republike Hrvatske preuzeo Joško Klisović, zamjenik ministrice vanjskih i europskih poslova i predsjednik Savjeta inicijative Partnerstvo za  otvorenu vlast u Republici Hrvatskoj:  – Hrvatska vlada napravila je najveći napredak na području pružanja kvalitetne javne  usluge u Europi i za to smo danas dobili prvu nagradu međunarodne Inicijative Partnerstvo za otvorenu vlast. Ova nagrada je međunarodna potvrda sustavnog i predanog rada Vlade RH na otvorenosti, transparentnosti i odgovornosti vlasti te uključivanju građana u oblikovanje javnih politika. Nezavisni stručnjaci su na summitu inicijative svrstali Hrvatsku među najuspješnije države u provedbi načela i ciljeva Partnerstva za otvorenu vlast. Akcijski plan Vlade i njegova provedba ocijenjeni su najvišim ocjenama, na čemu čestitam svima koji su dio ovog progresivnog napora. Uvjeren sam da će nas ovo motivirati da podignemo razinu rada javne vlasti na još višu razinu.  Republici Hrvatskoj nagrada je dodijeljena za projekt e-Građani, koji građanima  omogućava modernu, pojednostavljenu i ubrzanu komunikaciju s javnom upravom te  unapređuje transparentnost javnog sektora u pružanju javnih usluga. O dobitniku  nagrade su odlučivala 23 stručnjaka iz 19 zemalja i različitih sektora. Najvišim uspjehom u kvaliteti i provedbi Akcijskog plana kao i pobjedničkim projektom u Europi, Republika Hrvatske dospjela je na sam vrh ovog ambicioznog  pokreta, a Vlada Republike Hrvatske prepoznata je kao ona koja poštuje kriterije otvorenosti, transparentnosti i uključivosti kao temelje suvremene demokracije 21. stoljeća.  Ovakav uspjeh moguć je samo uz predani proces konzultacija i suradnje s građanima, civilnim društvom i stručnjacima koji je u temelju metodologije Partnerstva za otvorenu vlast, ali i koji je Vlada RH usvojila i učinila temeljem svog odnosa s građanima te modelom koji se na svjetskoj razini promiče kao primjer dobre prakse. Partnerstvo za otvorenu vlast (Open Government Partnership) jedinstvena je međunarodna inicijativa koja putem suradnje vlada i civilnog društva promiče reforme u svrhu postizanja otvorenije i  odgovornije vlasti. Inicijativu je pokrenuo predsjednik SAD-a Barack Obama 2011. godine na marginama otvaranja Opće skupštine UN-a te danas broji 66 država.  Republika Hrvatska postala je članicom 2011. godine, a trenutačno je po podacima sakupljenim od nezavisnih stručnjaka koji prate provedbu Inicijative jedina članica koja je za oba Akcijska plana ispunila 100% procesnih zahtjeva te prema bazi podataka o mjerama i aktivnostima ima najviše aktivnosti u najvišoj kategoriji kvalitete od svih 66 članica. >>Građani žele živjeti u drukčijoj, boljoj Hrvatskoj 