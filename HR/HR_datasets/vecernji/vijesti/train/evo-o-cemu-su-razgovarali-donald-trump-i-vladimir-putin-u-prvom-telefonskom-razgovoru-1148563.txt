Američki predsjednik Donald Trump u prvom telefonskom razgovoru s ruskim kolegom Vladimirom Putinom kritizirao je i nazvao lošim po Sjedinjene Države sporazum iz 2010. kojim su se Washington i Moskva obvezali smanjiti broj nuklearnih bojnih glava, rekli su obaviješteni američki dužnosnici. Kada je Putin u telefonskom razgovoru 28. siječnja predložio produljenje sporazuma Novi START, Trump je uzeo stanku kako bi se u savjetnika raspitao o sadržaju sporazuma, rekli su dvojica sadašnjih te jedan bivši američki dužnosnik. Nakon toga Trump je Putinu rekao da je riječ o jednome od nekoliko loših sporazuma koje je sklopila administracija bivšeg predsjednika Baracka Obame i dodao da "Novi START" favorizira Rusiju. U razgovoru je Trump govorio i o vlastitoj popularnosti, navode izvori.  Bijela kuća odbila je komentirati navode i uputila agenciju Reuters na službeno priopćenje Bijele kuće u kojem se Novi START uopće ne spominje. Sporazum Novi START daje objema zemljama rok do veljače 2017. da smanje broj raspoređenih nuklearnih bojnih glava na 1500, što je najmanja količina u nekoliko desetljeća. Također se ograničava broj raspoređenih raketa na kopnu i podmornicama kao i broj bombardera koji mogu nositi nuklearno oružje.  Tijekom izborne kampanje 2016. Trump je rekao da je Rusija bila lukavija pri sklapanju sporazuma. Trump je netočno ustvrdio da sporazum omogućuje Rusiji nastavak proizvodnje nuklearnih bojnih glave, a to ne dopušta SAD-u. Državni tajnik Rex Tillerson na saslušanju u Senatu rekao je da podržava rusko-američki sporazum. Također je rekao da SAD treba ostati u dijalogu s Rusijom, voditi računa da Rusija ispunjava obveze preuzete Novim START-om. Agencija Reuters piše da nije imala uvida u bilješke o razgovoru, a Kremlj je bio nedostupan za komentar. Telefonski razgovor s Putinom povećao je već postojeću zabrinutost jer se čini da Trump nije primjereno pripremljen za razgovore sa stranim liderima, piše Reuters. Uobičajen je postupak da predsjednik prije takvih razgovora primi pisani sažetak što ga sastavlja Vijeće za nacionalnu sigurnost u suradnji s nizom agencija, među njima ministarstva vanjskih poslova, obrane i obavještajnih službi. Osim toga, prije razgovora savjetnik i usmeno upozna predsjednika s materijom. Izvori navode da Trump nije bio usmeno informiran prije razgovora s Putinom. Novi START može biti produljen za još pet godina nakon 2012. zajedničkim dogovorom. Ako dvije najveće svjetske nuklearne sile ne dogovore nova smanjenja, imat će odriješene ruke što će potencijalno pripremiti teren za novu utrku u naoružanju. Novi START ratificirao je američki Senat u prosincu 2010., kada se 13 republikanaca pridružilo demokratima u podršci, a ostali su republikanci tvrdili da je sporazum naivan. Trumpov razgovor s Putinom jedan je od nekoliko u kojim je američki predsjednik kritizirao sporazume koje je sklopila prethodna administracija o trgovini, prihvatu izbjeglica i kontroli naoružanja.  >> Trump probija led s kineskim predsjednikom Xijem i želi 'konstruktivne' veze >> Trump na Twitteru objavio fotografiju snimljenu u Srbiji 