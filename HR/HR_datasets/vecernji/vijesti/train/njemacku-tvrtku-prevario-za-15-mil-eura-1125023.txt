Damir Ivanetić iz Strizivojne, poznat kao akter “prijevare stoljeća”, krađe 12 milijuna kuna iz poslovnice Raiffeisen banke u Osijeku u studenome 2007., ponovno je završio na optuženičkoj klupi. Šesteročlana ekipa, iz koje je troje bilo “iznutra”, iz banke, očistila je tada račun tvrtke Porr Hrvatska. Tri su milijuna odmah pronađena, a devet nikada. Ivanetiću se opet sudi zbog prijevare, ali počinjene još ranije od ove osječke, i to u Njemačkoj i “teške” milijun i pol eura. On se u lipnju 2003. u Riezlernu i još jednom njemačkom gradu “dokopao” krivotvorene grčke putovnice na ime Milana Pokrajca. Odradio je to, tereti ga se, zajedno s Miroslavom Hrgovićem i Božom Brdarom. Na putovnicu su potom nalijepili Hrgovićevu fotografiju. Takvim dokumentom otvoren je numerirani, šifrirani račun u Bank Austrija Kreditianstalt na ime Milana Pokrajca. Službenici banke nisu ništa posumnjali. Ivanetić je potom, opet zajedno s Hrgovićem i Brdarom, primio pet obračunskih čekova koje je izdao obračunski odjel tvrtke Süddeutsche Apotheken Gesellschaft iz Münchena, “teških” približno milijun i 560.000 eura. Čekovi su, inače, bili namijenjeni za plaćanje jednoj tvrtki, a gdje ih je preuzeo i od koga, optužba ne zna. Čekovi su 26. siječnja 2004. poštom, preporučeno, dostavljeni u podružnicu banke u Riezlernu, s nalogom Milana Pokrajca kao vlasnika računa da se uknjiže na njegov šifrirani račun. Tjedan dana poslije lažni Milan Pokrajac prvo telefonom najavi podizanje novca, a potom i osobno dođe u banku i zatraži isplatu ravno 1,5 milijuna eura. Odlazi s gotovinom u rukama. Ostalo je bilo još 69.000 eura, a 25. veljače stiže u banku pismeni nalog navodnog Pokrajca da se točno 50.000 eura doznakom prebaci na račun otvoren na ime stanovite Annastassie Stabuli. Trojac je tako, piše u optužnici, prevario Süddeutsche Apotheken Gesellschaft za točno 1,569.445 eura. Brdariću i Hrgoviću sudilo se u Njemačkoj, a Ivanetić je dospio na Općinski sud u Osijeku. Ivanetić je odslužio veći dio kazne za RBA pa je na uvjetnoj slobodi. Što se RBA tiče, akteri te “muljaže” osuđeni su na ukupno čak 36 godina zatvora, a Ivanetić je dobio najviše. >> Desetljećima su mislili da je mrtav: zbog lošeg braka lažirao smrt i ukrao tuđi identitet 