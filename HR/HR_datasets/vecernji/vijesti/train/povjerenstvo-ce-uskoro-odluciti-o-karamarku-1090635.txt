Predmet prvog potpredsjednika Vlade i predsjednika HDZ-a Tomislava Karamarka pred Povjerenstvom za odlučivanje o sukobu interesa napreduje i vjerujem da ćemo vrlo brzo obavijestiti javnost kada će biti javna sjednica na kojoj će biti objavljena konačna odluka, izjavila je u srijedu predsjednica Povjerenstva Dalija Orešković. Povjerenstvo za odlučivanje o sukobu interesa pokrenulo je 18. svibnja postupak u slučaju Tomislava Karamarka zbog mogućeg sukoba interesa, nakon što su objavljeni podaci o poslovnom odnosu između Karamarkove supruge i njegova prijatelja Josipa Petrovića, inače savjetnika mađarske naftne kompanije MOL. Povjerenstvo će ispitati je li Karamarko sudjelovao u bilo kakvom donošenju odluka vezano uz arbitražu koja se vodi između Hrvatske i MOL-a, može li ga to u buduće dovesti u sukob interesa i je li se propustio deklarirati o tom poslovnom odnosu. Zahtjev Povjerenstvu Karamarko je podnio nakon što je tjednik "Nacional" objavio ugovor između tvrtke u vlasništvu Karamarkove supruge Ane Karamarko i tvrtke lobista mađarskog MOL-a Josipa Petrovića. U ugovoru stoji da je Petrović za usluge savjetovanja i medijskih analiza u razdoblju nakon dolaska Tomislava Karamarka na čelo HDZ-a, a prije njegova dolaska na vlast, tvrtki Drimia u vlasništvu njegove supruge, tadašnje partnerice, isplatio najmanje 60 tisuća eura, odnosno nešto manje od pola milijuna kuna. I predmet bivšeg ministra gospodarstva Ivana Vrdoljaka (u vezi s poslovanjem tvrtke njegove bivše supruge ATO Inženjering s Hrvatskom elektroprivredom - HEP)  je u obradi i kada bude spreman o njemu će se javno raspravljati, potvrdila je Orešković Hini. >> Nova prijava protiv Karamarka: Neistinito prikazao vlasničku strukturu tvrtke Soboli? >> Povjerenstvo za sukob interesa: Pokrenut ćemo postupak protiv Tomislava Karamarka 