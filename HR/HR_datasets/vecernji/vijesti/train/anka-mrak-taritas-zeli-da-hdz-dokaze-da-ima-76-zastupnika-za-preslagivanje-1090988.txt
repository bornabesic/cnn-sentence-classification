HNS-ova Anka Mrak-Taritaš želi da HDZ dokaže da ima 76 zastupnika potrebnih za preslagivanje nove većine. – Lijepo je biti samouvjeren i ja bih se referirala na izjavu gospodina Petrova – da vidimo kojih je to 76. Očekivali smo da će danas biti miran dan pa da će se sutra nastaviti burno. Međutim, prošlo je prijepodne, prolazi poslijepodne. Gospodin Petrov dao je izjavu, kao i gospodin Milošević, očekujemo sada izjavu premijera, pretpostavljam i prvog potpredsjednika, pa kako stiže večer, bit će to izjava na izjavu. Mislim da je dosta svega ovoga. Zbunjujemo građane, šaljemo krive poruke, to ne ide na dobro. Mene deprimira ova situacija. Četiri godine raditi... Nitko nema pravo da to što se napravilo u četiri godine uništi, a mislim da ste na najboljem putu da bude tako – kaže Mrak Taritaš. Iako je Milan Bandić cijelo vrijeme posljednjih mjeseci najavljivao preslagivanje većine, čini joj se, kaže, da se sad povukao iz te priče. – Sad imam osjećaj da je malo izvan svega pa šalje poruke: to sve radite bez mene. To su apsolutno krive poruke na ovoj našoj političkoj sceni, u ovoj našoj zemlji. Pričekajmo večer, do večeri će se svašta još događati. Ali ono što mogu reći jasno i glasno – HNS sa svojim zastupnicima ne pregovara ni s kim, mi smo jasno rekli da smo oporba, jasno smo rekli da smo za nove izbore i jasno smo rekli: "Dosta je svega ovoga!" Pa, ljudi moji, nemojte voditi ovu zemlju u cirkus – uvjerava Mrak-Taritaš. HNS će, dodaje, potpisati SDP-ov zahtjev za samoraspuštanjem Sabora. – Želimo da se raspusti Sabor. Ne želimo to iz praznog politiziranja. Bivša vlada radila je i otprilike tri godine uvjeravalo se javnost kako je to nesposobna vlada. Ja sam radila u toj vladi i često sam mislila da trebamo raditi brže, sigurnije. Međutim, rezultati te vlade vide se u povećanju BDP-a, povećanju izvoza i povećanju industrijske proizvodnje. Da ne kažem da nam je pojam fiskalizacije postao normalan. Legalizacija, sređivanje stanja u prostoru... Odjednom vidite da netko iz vana kaže: "Ljudi moji, vi ste jako puno napravili." Mi smo to radili četiri godine. Nije bilo jednostavno. Ja ne želim živjeti u zemlji u kojoj netko ima neku paralelnu zemlju, a u roku od pet mjeseci spreman je to uništiti. Nitko nema pravo na to – tvrdi Mrak Taritaš. Jasno i glasno kaže: "Ljudi, dosta je!" – Podvucimo crtu, recimo dosta. Razumijem HDZ koji pokušava ostati na vlasti, pokušava se presložiti, ali sva ta preslagivanja neće voditi dobrome. Kad krene loše, to ne može završiti dobro. Vrijeme je da se radi posao odgovorno – smatra Mrak Taritaš. Kaže da HNS također ostaje čvrst te je uvjerena da nitko iz njihova kluba zastupnika, pa ni manjinac Veljko Kajtazi, neće prelaziti u novu većinu. 