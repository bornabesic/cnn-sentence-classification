Brigadiri Hrvatske vojske Željko Živanović i Ivica Komljen danas su u vukovarskom Dvorcu Eltz, u okviru prigodne svečanosti organizirane tim povodom, promaknuti u činove generala. Njima je generalske činove uručila predsjednica RH i vrhovna zapovjednica Oružanih snaga RH Kolinda Grabar Kitarović. Okupljeni su imali priliku uživo vidjeti ceremoniju promaknuća u čin generala. Prvo su dvojici brigadira uručena pismene odluke o promaknuću u čin generala. Potom su im zajedno supruge i predsjednica sa ramena odore skinuli brigadirske činove i postavili činove generala.  Obadvojica novih generala HV-a su u sustavu od samih početaka Domovinskoga rata te su aktivno sudjelovali u obrani Hrvatske.  -Hrvatske oružane snage moraju se nastaviti izgrađivati i modernizirati ali pri tom ne smiju zaboraviti korijene iz kojih su potekle. Kao što je vukovarski Dvorac Eltz obnovljen i kao što na Vukovaru zacjeljuju ratne rane i on se okreće sretnijoj budućnosti tako i Oružane snage moraju nastaviti svoj razvoj prema novim zadaćama i izazovima, poručila je Grabar Kitarović. Kazala je i kako Vukovarci nikada neće zaboraviti tragičnu ali i ponosnu ulogu svoga grada u Domovinskom ratu te da isto tako i Oružane snage Republike Hrvatske ne smiju zaboraviti svoje temelje. Istaknula je i kako su ratni putovi Živanovića i Komljena ogledni primjer nastanka i razvoja nove generacije hrvatskih časnika.  -U vrijeme rata te 1991. godine rijetko tko nam je davao izglede u opstanak i preživljavanje. Ali mi smo vjerovali i nadali se. Vjerovali smo u onaj poznati stih pjesme "Inati se Slavonijo". Vjerovao je i prvi hrvatski predsjednik Franjo Tuđman, a vjerovali su i hrvatski branitelji koji su stigli iz cijele Hrvatske braniti Slavoniju, rekla je Grabar Kitarović. Ministar obrane u Vladi RH Damir Krstičević rekao je kako je Željko Živanović prvi general iz Vukovara nakon Blage Zadre, poginulog u obrani grada u listopadu 1991. godine i koji je posthumno promaknut u čin generala.  -Trajni nam je cilj imati osposobljenog hrvatskog vojnika prožetog dubokim domoljubljem, rekao je na svečanosti načelnik Glavnog stožera Oružanih snaga RH, general zbora Mirko Šundov. U ime dvojice novih generala HV-a obratio se vidno uzbuđeni Željko Živanović.  -Čin generala znači veliku čast ali i obvezu jer nema ništa časnije nego služiti vlastitoj domovini. Ovo je priznanje ne samo meni nego i svim Vukovarcima koji su branili svoj grad, rekao je Živanović koji je bio branitelj Vukovara.  Na svečanosti organiziranoj u Dvorcu Eltz nazočili su i brojni predstavnici vukovarskih branitelja kao i braniteljskih udruga. Među njima je bio i zapovjednik obrane Vukovara Branko Borković.  >> HV će po prvi put u Vukovaru imati vojsku: Stiže cijela postrojba >> Snimanje filma i serije 'General' o životu Ante Gotovine starta 20. veljače 