Hrvatski ratni invalid Vjekoslav Županić iz Vinkovaca teško je ranjen u ratu, a 21 godinu kasnije otkriva kako je svoja prava ostvario temeljem potpuno krive dokumentacije i zahtjeva koji je, tvrdi, netko drugi podnio umjesto njega. Osim što je zakinut za stvarni postotak invaliditeta, sumnja i da postoji mogućnost da netko drugi na temelju njegovih nalaza ostvaruje prava na mirovinu. Županić je svoju priču ispričao u emisiji Provjereno Nove TV, koja će biti emitirana večeras, a u kojoj će biti objavljeni i odgovori Zavoda za vještačenje i Ministarstva branitelja. Vjekoslav je tijekom Domovinskog rata teško stradao. Na jednoj bojišnici zadobio je tri prostrjelne rane metka na ruci, dok je na drugom bojištu nagazivši na minu ostao bez lijeve potkoljenice. Medicinski nalazi koje je tada dobio bili su osnova za komisijsko vještačenje i ostvarivanje prava na invaliditet. No, kada je došao u posjed ukupno šest prvostupanjskih i drugostupanjskih rješenja medicinskih komisija, ostao je šokiran – ono što je tamo utvrđeno nije se poklapalo sa stvarnim stanjem. Iako je u ratu ostao bez lijeve potkoljenice, u čak dva rješenja stajalo je da mu je amputirana desna potkoljenica, dok u jednom stoji da je riječ o lijevoj natkoljenici. U jednom od naknadnih izvještaja povećana mu je invalidnost zbog prvog ranjavanja ruke metkom, no kao uzrok stoji eksplozivna naprava. U izvještaju komisije iz 2015. godine pojavljuje se i ožiljak na desnoj natkoljenici kojeg nije bilo u ranijima. U potrazi za originalnim dokumentima koji bi utvrdili točan stupanj njegovog invaliditeta, Vjekoslav je saznao da je zahtjev za ostvarivanje prava netko očito podnio u njegovo ime i to prije nego je uopće bio ranjen, u trenutku kada je on bio na fronti. U nadležnim institucijama tražio je originalni dokument no oni ga, tvrdi, nisu imali, kao ni originalnu medicinsku dokumentaciju. Vjekoslav je zatražio ponovni postupak vještačenja, no on mu je odbijen. - Postoji velika mogućnost da je neko na osnovu te dokumentacije lagano ostvario pravo na mirovinu, na invalidninu. To je javna tajna, kako kažu, da se dokumentacija prodavala - rekao je Vjekoslav. - Od ovog svega želim istinu, a istina je da se napiše jedno pravo rješenje s kojim bih ja mogao reći: 'E, sad sam pravi hrvatski ratni vojni invalid, s pravim rješenjem i s pravom invalidnošću.' Neka mi bude i manja, ali neka bude moja, s pravim ozljedama, pravim ranama i, što je najgore, s pravim datumima ranjavanja - dodao je. >> Kao lažni ratni invalid oštetio državu za više od 1,3 milijuna kuna >> MIP odbio skinuti imunitert SDP-ovom Klarinu 