Kao što se strahovalo, Makedonija je ušla u vrtlog nasilja i više nitko nije siguran što će se dogoditi. Politički akteri nisu više sigurni u kojem će smjeru Makedonija krenuti, niti mogu kontrolirati mase, a svi ti događaji još su više udaljili Makedoniju od EU i NATO-a te je gurnuli u balkanski ponor. Kad ulica preuzme vlast Naime, u makedonskom Sobranju u četvrtak navečer odvijala se prava drama. Nakon izbora nove većine i predsjednika parlamenta iz redova albanskoga naroda, Talata Xhaferija, u zgradu parlamenta upali su maskirani batinaši i raskrvarili glave lideru socijalista SDSM-a Zoranu Zaevu i potpredsjedniku te stranke Damjanu Mančevskom, a teže ozlijedili zastupnika Alijanse za Albance Ziadina Selu. Iako je već dulje vrijeme građanska inicijativa, koja je pod kontrolom VMRO-DPMNE-a, prijetila nasilnim ulaženjem u parlament u slučaju da Zoran Zaev i albanske stranke izaberu predsjednika parlamenta, što bi bila pretpostavka za formiranje nove makedonske vlade, te time zaobiđu makedonskog predsjednika Đorgea Ivanova koji je odbio dati Zaevu mandat za sastavljanje vlade, policija nije poduzela potrebne mjere da spriječi ulazak mase u parlament. Između ostalog, policija je stajala i gledala kako demonstranti koji su upali u parlament prebijaju zastupnike, uništavaju zgradu parlamenta i otimaju novinarima mobitele i kamere. Makedonski ministar policije Agim Nuhiu dao je jučer ostavku, kako kaže, zbog moralnih razloga, jer policija nije obavila svoj posao i spriječila napad na parlament. Organizatori napada na parlament ultradesničarske su skupine koji sebe nazivaju Lavovima te veličaju hrvatskog ustaškog poglavnika Antu Pavelića i nose crne majice s natpisom HOS (Hrvatske obrambene snage). Simbol im je crna zastava s hrvatskim grbom na kojoj piše “Za dom spremni”. Njihov vođa, koji je prvi uletio u parlament s maskiranim batinašima, na Facebooku se predstavlja kao Vlado Černozemski, čovjek koji je poznat po tome što je ubio jugoslavenskog kralja Aleksandra u Marseilleu 1934. “Černozemski” sluša Thompsona i veliča ustaše. Pravo ime mu je Igor Jug, iz Kumanova je i bivši je pripadnik paravojne formacije Lavova koju je VMRO-DPMNE osnovao u Makedoniji 2001. godine, za vrijeme sukoba između Albanaca i Makedonaca. Većina u toj formaciji bili su kriminalci koji su pušteni iz zatvora te im je obećan oprost nakon sudjelovanja u ratu. Ta je formacija počinila najviše zločina i etničkih čišćenja za vrijeme sukoba. Poslije rata stvarali su velike probleme Makedoniji, pretvorili se u kriminalne skupine koje nitko nije mogao zaustaviti. “Spontano spriječili puč” I Socijalistička stranka i Albanci tvrde da je VMRO-DPMNE ponovno aktivirao tu skupinu kako bi se obračunao s neistomišljenicima te da iza napada na parlament stoji upravo VMRO-DPMNE. Glasnogovornik VMRO-DPMNE Ivo Kotevski odbacio je sve optužbe i optužio Zaeva i albanske stranke za provokaciju koja je lančano izazvala gnjev građana koji su ušli u parlament i, kako kaže, spriječili puč. – Nisu nam dali govoriti u parlamentu, već su cijelo vrijeme provocirali i pod svaku su cijenu htjeli usvojiti i provesti deklaraciju koju je potpisao albanski premijer Edi Rama, prema kojoj bi Makedonci izgubili svoj identitet. Građane je najviše razljutilo što se jedan albanski zastupnik dignuo i zapjevao albansku himnu, što je bio okidač za pokretanje mase – kazao je za Večernji list Kotevski ističući kako više nije siguran u kojem će smjeru sada krenuti Makedonija. S druge strane, Zaev koji je odbio poziv predsjednika Ivanova za sastanak kako bi smirili situaciju, optužio je VMRO-DPMNE da stoji iza napada, odbacujući optužbe da se s albanskim strankama dogovorio o promjeni Ustava, grba i državne himne te da nije istina da će Makedonci morati naučiti albanski jezik kao i da je laž da će makedonski narod biti proglašen genocidnim.• Srbijanski premijer i izabrani predsjednik Aleksandar Vučić ocijenio je u petak da događaji i sukobi u Skoplju više nisu samo makedonski problem “već problem svih koji ovdje žive”, apelirajući na građane te zemlje da sve rješavaju mirnim putem. Vučić je u povodu nemira u Makedoniji za petak popodne sazvao sjednicu Ureda za koordiniranje službi sigurnosti i razgovarao s čelnicima makedonskih stranaka. 