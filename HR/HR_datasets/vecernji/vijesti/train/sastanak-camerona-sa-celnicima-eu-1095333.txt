Premijer David Cameron sastat će se u utorak s čelnicima Europske unije  prvi put nakon što su britanski birači izglasali izlazak Velike Britanije iz Unije, javlja BBC. Britanski premijer razgovarat će o posljedicama Brexita i putu koji predstoji na summitu EU-a u Bruxellesu. Očekuje se da će ga čelnici EU-a pozvati da Velika Britanija što prije službeno zatraži izlazak iz EU-a. Njemački, francuski i talijanski čelnici rekli su u ponedjeljak da u ovoj fazi neće biti ni "formalnih ni neformalnih" razgovora o britanskom izlasku sve dok London ne aktivira članak 50. Cameron je rekao da će ostaviti svom nasljedniku da započne formalni proces izlaska iz EU-a. Prema članku 50 Lisabonskog ugovora, zemlja koja odluči napustiti EU-u dužna je službeno obavijestiti ostale članice i nakon toga počinje teći dvogodišnji rok za pregovore. Međutim, ugovor ništa ne kaže kada ta zemlja mora poslati službenu obavijest. Njemačka kancelarka Angela Merkel izjavila je u ponedjeljak da ne želi vršiti pritisak na Britaniju da uspori ili ubrza izlazak iz Europske unije, ali je jasno dala do znanja da rasprava o Brexitu ne može početi dok London službeno ne zatraži izlazak. U međuvremenu je ministar financija George Osborne odbacio mogućnost da on zamijeni na dužnosti premijera Camerona. Osborne je rekao za list The Times da se žestoko borio za to da Velika Britanija ostane u EU  te da iako je prihvatio rezultate referenduma "nije prava osoba koja će osigurati jedinstvo potrebno stranci u ovom trenutku". Ministar zdravstva Jeremy Hunt, koji navodno razmatra moguću kandidaturu nakon što Cameron odstupi, rekao je da Velika Britanija mora ostati unutar jedinstvenoga europskoga tržišta. Parlamentarni zastupnici iz redova laburista glasovat će u utorak o povjerenju svom vođi Jeremyiju Corbinu, koji ustraje na tome da ostane na dužnosti, dok će se škotska prmijerka Nicola Sturgeon obratiti zastupnicima u vezi s posljedicama Brexita u pogledu škotske budućnosti. Premijer Cameron sudjelovat će na radnoj večeri s čelnicima EU-a nakon sastanka s predsjednikom Europskog vijeća Donaldom Tuskom i predsjednikom Europske komisije Jean-Claude Junckerom. On neće prisustvovati razgovorima čelnika ostalih 27 članica na doručku u srijedu. Britanski birači izjasnili su se na referendumu u četvrtak za izlazak Britanije iz EU-a s 52 posto glasova nasuprot 48 posto koliko ih je bilo za ostanak. Cameron je dan nakon referenduma najavio da će podnijeti ostavku  do listopada nakon što su Britanci ignorirali njegov savjet i glasali za napuštanje EU-a. U ponedjeljak je objavljeno da će novi premijer biti imenovan najkasnije 2. rujna. Premijer David Cameron izjavio je u ponedjeljak u svom govoru u parlamentu da se odluka britanskih birača o izlasku iz Europske unije mora poštivati i da "Britanija sama" odlučuje o tome kada će pokrenuti proces izlaska aktiviranjem Članka 50 Lisabonskog ugovora. 