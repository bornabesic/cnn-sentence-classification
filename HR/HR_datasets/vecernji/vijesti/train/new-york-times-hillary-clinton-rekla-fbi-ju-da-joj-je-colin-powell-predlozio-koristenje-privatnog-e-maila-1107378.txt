Demokratska kandidatkinja za Bijelu kuću Hillary Clinton rekla je saveznim istražiteljima da joj je bivši državni tajnik Colin Powell predložio da se koristi privatnom elektroničkom poštom, piše u četvrtak New York Times u svom večernjem izdanju. Clinton je više od godinu dana suočena s pitanjima oko njezina korištenja privatnog računa elektroničke pošte dok je obnašala najvišu diplomatsku dužnost u Sjedinjenim Državama. Novine pišu da informacija potječe iz izvješća koje je Savezni istražni ured (FBI) u utorak podnio Kongresu a sadrži pojedinosti iz trosatnog razgovora agencije s Clinton o njezinu korištenju privatnog e-maila. The Times se poziva i na knjigu koja će uskoro izići u kojoj se opisuje razgovor za večerom u kojemu je Powell rekao Clinton da se koristi osobnim e-mailom, osim za informacije koje se smatraju tajnima. List usto navodi da se Clinton u elektroničkoj poruci poslanoj 2009. raspitivala kod Powella o njegovu korištenju elektroničke pošte u vrijeme mandata predsjednika Georgea W. Busha. Suradnici Clinton nisu u četvrtak navečer bili dostupni za komentar. Ured Colina Powella navodi u priopćenju da se ne može sjetiti o čemu se razgovaralo za večerom. Sjeća se da joj je govorio o načinu na koji se koristi e-mailom, ali  ne i da joj je predložio da se i ona njime koristi na isti način. >> Slijedi rat Clinton - Trump 