Saborski zastupnik SDSS-a i predsjednik SNS-a Milorad Pupovac na svom Facebooku je reagirao na postavljanje spomen-ploče poginulim pripadnicima 1. satnije "Ante Paradžik" Hrvatskih obrambenih snaga (HOS-a), na kojoj je uklesano "Za dom spremni". U svom statusu Pupovac kaže da nitko od nadležnih predstavnika vlasti odgovornih za ustavnost i zakonitost nije reagirao. – Danas je točno mjesec dana da je u centru Jasenovca, u kojem je za vrijeme 2. svjetskog rata bio logor Kozara, a nedaleko od njega logor Ciglana, dva od nekoliko koncentracijskih logora u sistemu ustaškoga logorskog kompleksa Jasenovac, podignuta spomen-ploča 1991. godine poginulim pripadnicima 1. satnije "Ante Paradzik" Hrvatskih obrambenih snaga (HOS-a).  Na ploči pored imena poginulih nalazi se i pozdrav "Za dom spremni", službeni pozdrav ustaškog pokreta, službeni pozdrav NDH i pozdrav kojim su se pozdravljali oni koji su odgovorni za smrt preko 80.000 dosad poimenično propisanih žrtava – Srba, Roma, Židova i antifašista (mahom Hrvata) u razdoblju od 1941. do 1945.  Danas je treći dan otkako je portal Novosti objavio tu informaciju. Do danas nitko od nadležnih predstavnika vlasti odgovornih za ustavnost (RH je sljednica ZAVNOH-a) i zakonitost (zabrana isticanja i veličanja nacističkih znamenja, te vrijeđanja žrtava genocida) nije reagirao. Nitko.  Kad se u Jadovnu, drugom logoru po strahotama i broju ubijenih u prvim mjesecima NDH, pojavi netko sa sumnjivim ili "sumnjivim" natpisom ili obilježjem, policija odmah izdvaja one koji na komemoraciju dolaze sa znamenjima ili porukama koja se prepoznaju kao četnička.  U slučaju Jasenovca nije bilo policije, kao što zasad nije bilo ni državnog odvjetništva, kao što zasad ne čujemo ni najviše predstavnike države. Hoćemo li ponovno čuti optužbe, kao što smo ih čuli tijekom ovogodišnje komemoracije u Jasenovcu, da svojim nedolaskom na službenu komemoraciju vrijeđamo sjećanje na žrtve?  Ili će se službene komemoracije i rad Memorijalnog područja "Jasenovac" zasnivati na toleranciji vrijeđanja i negiranja žrtava logora smrti kao što je bio Jasenovac?  Ovaj put u Jasenovcu samom – napisao je Pupovac na Facebooku. 