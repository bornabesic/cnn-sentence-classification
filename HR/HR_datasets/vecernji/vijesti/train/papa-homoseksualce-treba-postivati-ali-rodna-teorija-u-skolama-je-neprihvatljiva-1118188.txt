Papa Franjo rekao je u nedjelju da se prema homoseksualcima i transseksualcima treba odnositi s poštovanjem, ali smatra da je poučavanje rodne teorije u školama neprihvatljiva indoktrinacija mladih ljudi. "Kada osoba koja je homoseksualac dođe pred Isusa, Isus sigurno neće reći da ode jer je homoseksualac", rekao je Franjo novinarima u zrakoplovu na povratku iz Azerbajdžana. Papa, koji je prije tri godine sada slavnom izjavom o homoseksualcima "Tko sam ja da im sudim?" izazvao golemu pozornost medija, kazao je da je kao svećenik, kao biskup, čak i sada kao Papa u pastvi imao ljude s homoseksualnim tendencijama, kao i one koji nisu uspjeli ostati čestiti kao što Crkva zahtijeva.   "Ja sam ih pratio, doveo sam ih bliže Gospodinu", rekao je Franjo. "Neki od njih nisu uspjeli poštivati crkveni nauk, ali nikada nisam napustio nijednog. Ljude treba prihvaćati kao što ih je Isus prihvaćao", rekao je Franjo. Papa je na susretima s katolicima u Gruziji i Azerbajdžanu rekao da je poučavanje rodne teorije u školama dio "svjetskog rata" protiv braka. Ugrubo, rodna teorija je koncept po kojem ljudi mogu biti biološki muškarci ili žene, ali imaju se pravo identificirati kako žele. "To je protuprirodno", rekao je Papa novinarima. "Jedno je imati tu tendenciju, tu opciju, čak i promjenu spola. Ali druga je stvar to poučavati u školama kako bi se promijenio mentalitet. Ja to zovem ideološkom kolonizacijom." Papu su novinari pitali i ima li kakvu poruku za Amerikance uoči predsjedničkih izbora. "Tijekom političkih kampanja nikada ne kažem ni riječ", odgovorio je. "Narod je suveren. Rekao bih samo da dobro prouče prijedloge, mole i glasaju po savjesti". 