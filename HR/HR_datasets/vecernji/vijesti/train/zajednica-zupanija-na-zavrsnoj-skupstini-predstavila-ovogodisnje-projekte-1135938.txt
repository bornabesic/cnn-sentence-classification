Na svojoj posljednjoj ovogodišnjoj sjednici, Hrvatska zajednica županija predstavila je najznačajnije projekte i ostvarene ciljeve. Prisutni, osim predsjednika Zajednice i župana Šibensko-kninske županije Gorana Pauka bili su i posebni gosti, guverner Donje Austrije dr. Erwin Proll, veleposlanik Republike Austrije u Republici Hrvatskoj Andreas Wiedenhoff, voditelj predstavništva Europske komisije u Hrvatskoj Branko Barićević, državni tajnik Ministarstva uprave Mihovil Škarica, ministar poljoprivrede Tomislav Tolušić, ministrica regionalnog razvoja i EU fondova Gabrijela Žalac, ravnatelj Središnje agencije za financiranje i ugovaranje Tomislav Petric te predsjednik Udruge općina Đuro Bukvić. Ministrica regionalnog razvoja i EU fondova Gabrijela Žalac izjavila je: „Dobro sam upoznata s radom županija i ono što je najvažnije istaknuti jest da program Vlade u sebi ima odrednicu ravnomjernog razvoja za sve. To je posebno važno i u kontekstu europskih fondova.“ objasnila je ministrica i dodala kako će se puno više sredstava spustiti na županije i Grad Zagreb. Također, najavila je i izmjene zakona o regionalnom razvoju, novi zakon o potpomognutim područjima, novi zakon o otocima koji stoji već dvadeset godina. Osvrnula se i na projekt Slavonija vrijedan 2,5 milijarde eura koji se financira iz Europskog socijalnog fonda, Europskog fonda za regionalni razvoj, Operativnog programa za pomorstvo i ribarstvo i Programa ruralnog razvoja za pet slavonskih županija koje su, prema njezinim riječima, sigurno najnerazvijenije u Hrvatskoj. Predsjednik Pauk posebno je pohvalio članove radnih skupina koji su prijedloge i komentare dostavili na preko dvadesetak propisa, nacrta i zakona te je istaknuo kako je Zajednica izrazila neslaganje glede Plana gospodarenja otpadom, ali i uvođenja Pravilnika o stažiranju. Hrvatska zajednica županija prepoznata je kao važan akter po pitanjima od interesa za građane Republike Hrvatske, tako da je ostvarena jako dobra suradnja s ministarstvima, posebno s Ministarstvom regionalnog razvoja i fondova EU, Ministarstvom uprave, Ministarstvom pomorstva, prometa i infrastrukture te Ministarstvom poljoprivrede. Također, predstavnici Zajednice ove su se godine sastali s predsjednicom Kolindom Grabar-Kitarović koja je županima dala potporu u procesu decentralizacije, a sredinom studenog i s predsjednikom Sabora Božom Petrovom, dok je sastanak s predsjednikom Vlade Andrejom Plenkovićem planiran za nadolazeći ponedjeljak.  U ostale i jednako značajne aktivnosti Zajednice, svakako spada i projekt „Otvoreni proračun“, djelovanje u Vijeću europskih općina i regija, Kongresu lokalnih i regionalnih vlasti Vijeća Europe te Odboru regija. Svakako je važno spomenuti i organizaciju foruma hrvatskih i poljskih regija koji je ove godine održan po peti put, organizaciju prvog foto natječaja „Volim svoju županiju“, suradnju sa Savezom društava „Naša djeca“, Zakladom Ana Rukavina, izdavanje biltena Hrvatske zajednice županija koji izlazi u nakladi od gotovo deset tisuća primjeraka, itd. Uz sve navedeno, ove su godine potpisane dvije važne deklaracije – Deklaracija o regionalnoj politici nakon 2020. godine što je rezultat inicijative regije Donje Austrije i Deklaracija o važnosti političkog uvažavanja i suradnji župana. Tom prilikom predsjednik Pauk je najavio događaje koji su u pripremi za 2017. godinu: „Iduće godine nastavljamo još dinamičnije s radom radnih skupina te najavljujemo prvo savjetovanje pročelnika Hrvatske zajednice županija koji će se održati u ožujku u Poreču. Planiramo suorganizirati i VI. Forum poljskih i hrvatskih regija, ali i po prvi puta obilježiti Dan Hrvatske zajednice županija u svibnju. Uz pomoć brojnih institucija početkom ožujka organizirat ćemo konferenciju Gospodarstvo u fokusu – Županije kao pokretači regionalnog razvoja“, rekao je i zahvalio svim članovima Izvršnog odbora, pročelnicima i službenicima koji, svoje vrijeme i znanje ulažu u jačanje županija. „Sigurni smo da se decentralizacija može najbolje, najbrže i najefikasnije provesti unutar postojećeg županijskog sustava i za to ćemo se zalagati i dalje“ istaknuo je predsjednik Pauk. Sjednica je nastavljena usvajanjem ključnih dokumenata Zajednice za 2017. godinu, odnosno Plana rada i Financijskog plana nakon čega je uslijedila prezentacija o projektu LADDER koju je održala obnašateljica dužnosti župana Virovitičko-podravske županije i članica upravnog odbora projekta Sanja Bošnjak. Poseban gost današnje sjednice bio je dr. Erwin Proll, guverner Donje Austrije i inicijator Knjige potpisanih političkih deklaracija pod nazivom „Jaka obnovljena regionalna politika za sve regije nakon 2020. godine“. Ova inicijativa, između ostalog, inzistira na politici za sve regije, dovoljnim financijskim sredstvima za razvoj, europskoj teritorijalnoj suradnji kao ključnom elementu te pristup temeljen na stvarnim situacijama u regijama. Dr. Proll je izjavio: „Važno je znati kako su regije od velikog značaja. One moraju igrati važnu ulogu u budućnosti Europe. Vaš sastanak je signal kako ste razumjeli da se suradnja mora jačati na bilateralnoj razini te da svi možete dati doprinos dinamičnom razvoju Europe koja mora biti još povezanija upravo zato što ne postoji alternativa. Regije su motor razvoja u Europi te mogu biti pokretači i u Hrvatskoj. Danas sam se i sam u to i uvjerio“. 