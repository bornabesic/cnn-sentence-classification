Plan oporbe da sruši ministra financija Zdravka Marića, zbog kojeg se raspala i suradnja vladajućeg HDZ-a i Mosta, nije uspio, nakon čega je predsjednik Sabora Božo Petrov podnio ostavku na svoju dužnost. Iako HDZ cijelo vrijeme odbacuje priče o tome ima li bez svog partnera Mosta i dalje većinu, u rasvjetljavanju priče o tome postoji li ona pomoći će predsjednica Republike Hrvatske Kolinda Grabar-Kitarović koja je danas čelnike parlamentarnih stranaka i nezavisne zastupnike pozvala na razgovore kako bi utvrdila omjer snaga. Promjene iz minute u minutu Dan u Saboru je bio napet, situacija se izmjenjivala iz minute u minutu, a većina zastupnika teško je mogla komentirati što će im biti sljedeći potez jer uglavnom nitko nije mogao predvidjeti što će se događati kroz nekoliko minuta. Oporba je dan počela s osmjehom na licu, dok se tijekom dana taj osmijeh preselio na lica HDZ-ovaca i njihovih manjih partnera. Ujutro prije glasovanja o opozivu ministra financija SDP je bio uvjeren da će uspjeti njegov plan rušenja Marića, ali tijesno, s točno 76 potrebnih glasova. Međutim, nekoliko trenutaka kasnije Tomislav Saucha, njihov bivši stranački kolega, ali i dalje dio kluba, izvijestio ih je kako će ipak spasiti ministra unatoč tome što je potpisao inicijativu za njegov opoziv. To je unijelo nezadovoljstvo među SDP-ovce, ali i ostatak oporbe koja je u tom trenutku shvatila da opoziv propada. Dan ranije tvrdili su da imaju 77 ruku za uspjeh inicijative, navečer im je planove promrsio nezavisni Željko Lacković koji je unatoč prozivanju Marića da mora otići odlučio glasovati za njegov ostanak jer ga je, kako je objasnio, uvrijedio mostovac Nikola Grmoja prozivajući ga da se prodao HDZ-u. Sve su nade tada polagane u Sauchu, međutim njegovo predomišljanje rezultiralo je time da je 75 zastupnika glasovalo za ostanak Marića, 75 za odlazak, dok je jedino nezavisni Željko Glasnović odlučio da uopće neće glasovati. U tom trenu HNS i HDZ počeli su pozivati Petrova da je vrijeme da i on napusti svoju poziciju s obzirom na to da je skupljeno 79 potpisa za njegovu smjenu, na što je on odredio kratku stanku kako bi se stranke dogovorile što i kako dalje. Nakon toga Petrov je objavio da podnosi ostavku. – Zbog zaštite digniteta Hrvatskog sabora pokazujem maksimalnu odgovornost i podnosim ostavku na dužnost predsjednika Sabora – kazao je Petrov ustvrdivši kako Plenković nema politički legitimitet voditi Vladu jer nema dovoljan broj zastupnika. Tada se ustao i sjeo među zastupnike, dok je na njegovo mjesto hitno sjeo potpredsjednik Sabora Željko Reiner. Tome se usprotivio SDP koje je ustvrdio kako on ne može to napraviti i to je novi prijepor koji bi se danas trebao razriješiti. – Nemamo parlamentarnu većinu i vi niste potpredsjednik Sabora. Dignite se iz stolice u kojoj sjedite protiv zakona – poručio je SDP-ovac Peđa Grbin Reineru, na što mu Reiner objasnio kako nije bilo glasovanja o tome postoji li većina u Saboru ili ne jer se glasovalo samo o povjerenju ministru Mariću. – Sjeo sam se ovdje samo da predložim stanku od 30 minuta i da se onda opet nađemo i raspravimo – objašnjavao je Reiner. Odluka Odbora ide u Sabor Dogovoreno je, na inicijativu SDP-a, da se sastane Odbor za Ustav koji će utvrditi tko može predsjedati sjednicom nakon što je predsjednik Sabora podnio ostavku. Odbor će danas raspravljati tumače li HDZ i Reiner dobro odredbu Poslovnika u kojoj piše kako predsjednika Sabora može zamijeniti jedan od trojice potpredsjednika iz kvote većine. Upravo taj problem spori oporba, a Odbor u kojem oporba uz Most čini većinu članova treba donijeti pravorijek. Međutim, unatoč tom adutu većine na Odboru, sve njihove odluke treba potvrditi i Sabor, gdje realno nije jasno tko ima većinu pa će i današnji dan zasigurno biti pun političkih intriga.  