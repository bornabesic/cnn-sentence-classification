Slovenija će već ovaj tjedan uvesti tehničke mjere radi smanjenja kolona na granici s Hrvatskom kako bi olakšala život lokalnih stanovnika pred blagdane kad se zbog sustavnih šengenskih kontrola opet očekuju teškoće u prometu, najavio je danas visoki dužnosnik. Uredba Europske unije o sustavnoj kontroli šengenske granice izazvala je goleme kolone na graničnim prijelazima za uskrsne blagdane i izazvala zabrinutost za turističku sezonu te su zaredali pozivi slovenskim vlastima da ih zamijeni blažim ciljanim kontrolama. Uvest će se tehničke mjere i infrastruktura, najavio je državni tajnik u slovenskom MUP-u Andrej Špenga nakon sastanka s gradonačelnikom Brežica Ivanom Molanom. Dogovoreno je da se teretni promet usmjerava na velike granične prijelaze poput Bregane/Obrežja, kako bi se lokalno stanovništvo uz manje prijelaze s Hrvatskom zaštitilo od buke i velikih gužvi, rekao je Molan. Teretni promet autocestama će usmjeravati policija i služba za autoceste DARS prema velikim prijelazima, a na manje prijelaze bit će usmjeravani putnički automobili. Špenga je rekao da će slovenska policija već ovaj tjedan pristupiti postavljanju signalizacije za upozorenja o prometu pred graničnim prijelazima, uključujući semafore na prijelazima, kako ne bi nastajale velike kolone i gužve. "Vjerujemo da ćemo takvim tehničkim rješenjima rasteretiti granične prijelaze, kazao je Špenga. Postavit će se i sanitarni čvorovi za putnike i mobilni sanitarni uređaji, rekao je. "Naš cilj je da izmijenjena šengenska uredba ima što manje utjecaja na život lokalnih stanovnika i na putnike koji prelaze granicu s Republikom Hrvatskom", kazao je. Mjere bi trebale biti provedene do četvrtka kad zbog dana Osvobodilne fronte (OF), koji se u Sloveniji nakon osamostaljenja slavi kao neradni državni praznik nazvan Dan otpora okupatoru, počinju "produljeni" prvosvibanjski praznici. Tih dana mnogo Slovenaca, turista, izletnika kreće prema Hrvatskoj, kao i slovenskih građana koji u Hrvatskoj posjeduju nekretnine. "Mi ćemo upotrijebiti sve kadrovske resurse kojima raspolažemo da ne bi bilo zastoja i gužvi. Nadam se da će i naši susjedi Hrvati osigurati potrebne kadrovske i tehničke resurse, te potrebnu infrastrukturu na graničnim prijelazima. I to će biti svojevrstan test u njihovoj želji da što prije postanu dio Schengenskog područja", kazao je Špenga. >> Kako su hrvatski građani lakše ulazili u Sloveniju i EU dok nismo bili članica Unije? To je zaista apsurd! >> Slovenija zna da gužvama šteti i svojim građanima i ekonomiji  Slovenski premijer Miro Cerar ponovio je kako će Slovenija nastaviti sustavne kontrole na graničnim prijelazima i tek će povremeno provoditi blaže ciljane kontrole, ovisno o procjeni rizika i duljini čekanja.  – Na to nas obvezuju izmjene schengenske uredbe – rekao je Cerar . No Slovenija i sama ima problem s gužvama – s jedne strane “blokira” granicu s Hrvatskom, čiji će se učinak zasigurno vidjeti ovog vikenda kad će se Slovenci uputiti prema Hrvatskoj provesti prvosvibanjske praznike, a s druge – na što su se sami požalili – njih gužvama “blokira” Austrija otkako je Beč 2015. uveo kontrolu putnika zbog migrantske krize. Odluka hoće li kontrole produljiti za još tri mjeseca očekuje se 10. svibnja. Slovenija sada ‘vježbom’ s Hrvatskom dokazuju da su sposobni čuvati schengensku granicu te da Austrija može ukloniti kontrole. (Sandra Veljković) 