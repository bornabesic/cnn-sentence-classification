Sirija, ali i Irak i Libija – u svim tim državama nedvojbeno se koristi oružje iz Hrvatske, koje vrlo često završava u rukama islamističkih ekstremista. Dokazi za tu tvrdnju su na snimkama i fotografijama koje ekstremisti sami stavljaju na društvene mreže pa se tako vidi da u iračkom Mosulu i obje strane, i specijalci i ISIL, ratuju strojnicama HS Produkta. Kazao nam je to Eliot Higgins, bloger koji je prvi krajem 2012. prvi upozorio da se u Siriji koristi oružje iz Hrvatske. Tajna agenda Higgins je bio poznat pod pseudonimom Brown Moses, no njega je odbacio, dijelom i zato što su iz njega izvlačili zaključke o njegovoj političkoj agendi, najčešće vezanoj uz Izrael. Zapravo je riječ o “tipičnom” Englezu iz Leicestera, zaljubljeniku u videoigrice koji je iz svoje dnevne sobe, nakon što je ostao bez posla, počeo pratiti sukobe u Siriji i šire. A internetsko ime Brown Moses uzeo je po pjesmi Franka Zappe. – Nisam educiran oko oružja, samo me zanimaju događanja na Bliskom istoku. Kad su počeli sukobi u Siriji, počeo sam ozbiljnije proučavati snimke i skupio više od 450 YouTube kanala. Blog je postao popularan, uključili su se entuzijasti iz cijelog svijeta i baza podataka o oružju se punila – kaže 37-godišnji Higgins. Prvo su u Siriji identificirali bestrzajni top M60 i raketni bacač M79 Osa, raketni bacač RPG 22 i bacač granata RGB-6. Utvrdili da je hrvatsko oružje išlo prema opozicijskim snagama blizu grada Daraa. Njegove podatke potvrdio je i novinar New York Timesa i dobitnik Pulitzera Eric Schmitt. On nam je tada kazao kako su podatke o porijeklu oružja sa snimaka provjerili sa stručnjacima te s izvorima i iz svih država bivše Jugoslavije. Upitan kako je oružje tamo završilo, upro je prstom u Saudijsku Arabiju koja ga je financirala, a put oružja vodio je preko Jordana, ali istraživala se i veza preko Turske. No, rekao je i kako je jedan neimenovan visoki hrvatski dužnosnik krajem 2012. u SAD-u s američkim kolegom razgovarao o opcijama dostave oružja sirijskoj opoziciji. Tom je prilikom, kazao je Schmitt, Hrvat rekao da zna kako oružje ubaciti u “cjevovod”, odnosno u kanale kojima oružje putuje. No krajnji korisnik nije nužno onaj kojemu je oružje namijenjeno tako da ilegalnom kupnjom ili otimanjem nakon akcije prelazi u ruke ekstremista – kaže Higgins. – Kad je riječ o Siriji, u posljednjih nekoliko godina vidimo da se oružje širi i prelazi u ruke naoružanih skupina koje ne pripadaju umjerenoj opoziciji, i čak ISIL-u – kaže Higgins. Zaplijenjeni arsenal Hrvatsko oružje pojavljuje se i u Iraku gdje ga koriste snage ISIL-a u borbama protiv iračkih snaga, dok ga na sjeveru zemlje koriste Kurdi. U posljednjih godinu i pol, hrvatsko se oružje se vidi i na fotografijama i snimkama iz Libije. – Isto se oružje u posljednjih godinu i pol počelo pojavljivati u Libiji, što predstavlja novi razvoj događaja – napominje. U Libiji su pripadnici Vijeća (Shura) benghazijskih revolucionara, vojne koalicije islamista i džihadističkih milicija, objavili kako su zaplijenili arsenal koji je uključivao rakete za bacač M79 Osa od snaga Khalife Haftara, zapovjednika libijske vojske vlade iz Tobruka. Haftar je, inače, godinama bio najbliži suradnik Gadafija, a kad je pao u nemilost, izvukli su ga Amerikanci. Haftera je tada spasila CIA. Prebacila ga je u Zair, a onda u SAD, gdje je dobio i državljanstvo. >> Hrvatsko oružje iz Sirije završilo je u rukama najgorih terorista u Iraku 