Ne možemo dopustiti da nam osobni stavovi budu ispred državnih i društvenih interesa, poručila je Kolinda Grabar-Kitarović govoreći o pitanju pobačaja. – Činjenica jest da zabrana ne rješava ništa. Moj je stav da prije svega treba posvetiti pozornost edukaciji o zaštiti od neželjene trudnoće. Drugo, činjenica je da smo društvo koje teško prihvaća žene koje se odluče roditi izvan bračne zajednice, da moramo mijenjati cijelu mentalnu sliku. Moramo se usredotočiti na to da pomognemo ženama i muškarcima kako se zaštititi od neželjene trudnoće – kazala je Grabar-Kitarović u intervjuu za RTL. Dodaje kako je činjenica da u Hrvatskoj jako teško usvojiti djecu te da ženama koje zatrudne pružamo malo potpore.  – Treba mijenjati cijeli sustav da se, edukacijom i socijalnim mjerama, svakoj ženi omogući da rodi dijete, a da se i ona i dijete u konačnici zbrinu na odgovarajući način – izjavila je.  Za poreznu reformu kazala je da "ohrabruje" te da će od nje profitirati svi.  – Znam da nisu svi zadovoljni i da se ponekad izvlače samo negativni elementi. Međutim, gledajući u globalu, profitirat će svi. Ona je usmjerena upravo na stvaranje novih mjesta, rasterećivanje poduzetništva, pomoć socijalno ugroženima. Ja držim da će konačnici dokaz uspjeha porezne reforme biti konkurentnost Hrvatske, otvaranje novih radnih mjesta, smanjenje nezaposlenosti – poručila je. Govoreći o Plenkoviću, kazala je kako s njim očekuje dobru suradnju te da se njegov nastupni govor u Saboru "u mnogo aspekata poklapao s mojim inauguracijskim govorom". Predsjednica je govorila i o informaciji da bi Hrvatska u sklopu NATO misije na Baltik slala simboličan broj svojih ljudi. – Moram vam reći da doista vjerujem kako se, da je Hrvatska bila članicom NATO-a 90-ih godina, rat ne bi dogodio. Ili da je barem nekoliko zrakoplova NATO-a nadlijetalo Dubrovnik ili Vukovar, mislim da bi tragedija bila puno manja. NATO je tu kao jedan sigurnosni kišobran, međutim moramo se uzdati u sebe i vlastite snage, i zato ću svoju ulogu vrhovne zapovjednice Oružanih snaga RH koristiti do kraja kako bih osnažila naše snage. Kad je riječ o našim djelovanjima u okvirima NATO-a, treba reći da je ono isključivo preventivno djelovanje. Ne možete zanemariti činjenicu da je jedna država ipak nagrizla temelje međunarodnog prava, suverenitet države, teritorijalni integritet, političku neovisnost itd. Ono što je također bitno, ako nekoga, npr. Rusiju krenete tretirati kao neprijatelja, on će se uskoro pretvoriti u neprijatelja. Dakle, tu je iznimno bitno čvrsto stajati za počela međunarodnog prava, ali isto tako involvirati Rusiju u dijalog o sigurnosnim pitanjima, kako u Europi, tako i na Bliskom istoku i svugdje – kazala je. Bilo je govora i o izborima u SAD-u, pa je kod pitanja što ako pobijedi Donald Trump Grabar-Kitarović odgovorila da će o tome odlučiti Amerikanci. – Kada je riječ o odnosima SAD-a i Hrvatske, mislim da ovo postignuto strateško partnerstvo ne može biti narušeno. Naravno, svi ćemo se prilagoditi i prihvatiti izbor američkih građana – poručila je za RTL. >> Grabar-Kitarović: Treba potaknuti gospodarsku suradnju Hrvatske i Kanade >> Predsjednica Grabar-Kitarović nastavlja doktorski studij, do kraja još godinu dana 