Idućih nekoliko tjedana ministar financija Zdravko Marić s kolegama iz Vlade kreće u reprogram duga cestarskih tvrtki. Plan je veći dio duga koji se popeo na 5,2 milijarde eura reprogramirati tako da se dogovori niža kamata na dug i produlji rok otplate. Marić će u tom dijelu imati podršku Svjetske banke, a kako je najavio novi aranžmani trebali bi biti potpisani u kasnu jesen. – Manji dio vjerovnika želi isplatu, dok je veći dio njih sklon reprogramu obveza u smjeru niže kamate i duljeg roka otplate. Svi modeli pokazuju da je gradnja autocesta bila isplativa investicija koja je donijela brojne koristi, ali mora se restrukturirati dug i poslovanje cestarskih tvrtki – poručio je Marić. Raduje ga interes domaće financijske industrije za ove operacije, poručio je okupljenima na 20. Konferenciji Hrvatsko novčano tržište na kojoj su ga kolege iz svijeta banaka, investicijskih i mirovinskih fondova te makroekonomista dočekali pljeskom. Ministar Marić pred stručnjacima je objasnio da su srednjoročne projekcije rasta BDP-a konzervativne. – Rasterećenje koje smo napravili poreznom reformom dovodi do ubrzanja rasta od 0,25 do 1 posto BDP-a – istaknuo je Marić objasnivši da rast može biti i jači od najavljenih 2,8 posto BDP-a za iduću godinu. A prvi podaci za prva četiri mjeseca pokazuju da se proračun puni dobro. Nijedan porez nije podbacio i svi donose prihode u skladu s očekivanjima, dok je porez na dobit donio veće prihode od očekivanih – podaci su koje je iznio ministar financija. Međutim, u srednjem roku ključni će biti rashodi. – Da bismo ubrzali rast, korekcije i mjere za racionalizaciju neminovne su i tu moramo poduzeti aktivnosti da promijenimo strukturu u zdravstvu i javnoj administraciji – potvrdio je Marić istaknuvši da je evidentno da zdravstveni sustav nije fiskalno održiv ne dogode li se promjene. Uz reforme Marić drži da fiskalna politika u srednjem roku treba počivati na tri stupa: fiskalnoj konsolidaciji, aktivaciji državne imovine te gospodarskom rastu.       