Povjerenstvo Hrvatske radiotelevizije (HRT) danas je objavilo da je obavilo uvid u sve emisije "Otvoreno" od 28. siječnja do 2. lipnja, odnosno od formiranja Vlade Domoljubne koalicije i Mosta do objavljivanja dokumenata Grizli komunikacija te je utvrdilo da se "ni u kojem slučaju ne može zaključiti da su urednici emisije 'Otvoreno' na bilo koji način pogodovali agenciji Grizli komunikacije". U priopćenju, HRT ističe kako je analizom emisija utvrđeno da urednici emisije "Otvoreno" u svakoj emisiji nastoje imati zastupljene obje strane, i vlast i oporbu, te kako nisu pozivali predstavnike Mosta češće od predstavnika drugih strana, odnosno pozivali su ih samo u onoj mjeri u kojoj Most sudjeluje u vlasti. Povjerenstvo je obavilo uvid u raspodjelu gostiju ovisno o stranačkoj pripadnosti, odnosno pripadnosti vladajućoj koaliciji ili oporbi. Podaci pokazuju da je 19,35 posto sudionika (60 gostiju) bilo iz Domoljubne koalicije, 16,77 posto (52 gosta) iz koalicije Hrvatska raste te 6,77 posto (21 gost) iz Mosta, dok se za neke pomoćnike ministara i slične dužnosnike nije mogla utvrditi stranačka pripadnost. HRT poručuje kako je Povjerenstvo utvrdilo da se emisija "Otvoreno" u tom razdoblju nikad nije bavila temom zemljišta, trgovačkim centrom Westgate ili bilo čime povezanim s tvrtkom Braunsberger Holding ili njima suprotstavljenom tvrtkom Focus Invest. Također, s HRT-a navode da je ministar pravosuđa Ante Šprlje samo jednom u tom razdoblju bio gostom emisije "Otvoreno", i to 8. ožujka na temu stanja u pravosuđu. Ističe se kako se u pismu namjere koje je tvrtka Grizli komunikacije poslala austrijskoj tvrtki Braunsberger holding izrijekom navodi organizacija sastanaka s novinarima važnijih hrvatskih medija. Navode se novinari Večernjega lista, Jutarnjega lista, Nove TV, 24 sata i Hrvatske radiotelevizije. U trećoj se točki toga pisma navodi organizacija rasprave unutar HRT-ove emisije "Otvoreno" u kojoj bi kao gosti trebali sudjelovati ministar pravosuđa Ante Šprlje, pomoćnik ministra graditeljstva Sandro Nižetić i ravnatelj DUUDI-ja Tomislav Boban te ostali "relevantni sugovornici/osobe". Ista se tvrtka spominje i u javno objavljenome ugovoru, koji je potpisala austrijska strana, a hrvatska nije, pri čemu se ponovno navode Jutarnji list i Večernji list, a emisija "Otvoreno" spominje se kao primjer te se navodi "round table news show such as Otvoreno" i još se jednom spominju ministar Šprlje i ostali relevantni sugovornici. HRT smatra da je spominjanjem emisije "Otvoreno" te Hrvatske radiotelevizije i njezinih zaposlenika u ovomu slučaju nanesena izravna šteta HRT-u i njegovu ugledu zbog čega će slijedom nalaza povjerenstva poduzeti daljnje pravne korake u cilju zaštite svojega ugleda i časti, zaključuje se u priopćenju. 