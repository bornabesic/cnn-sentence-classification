Supružnicima Cetinski, Vinki i Mirku, njihovom sinu Matteu i poslovnim suradnicima te dvama poduzećima koje tužiteljstvo tereti da su malverzacijama sa zemljištem u Istri oštetili Danka Končara i njegovu tvrtku Kermas ulaganja za više od 150 milijuna kuna, u ponedjeljak je po drugi put odgođen početak suđenja. Prije tjedan dana rasprava je bila odgođena zbog bolničkog liječenja optuženog Mirka Cetinskog, jučer nije održana jer je branitelj njegove žene, prvooptužene Vinke Cetinski, odvjetnik Dubravko Veža, zatražio izuzeće svih sudaca pulskog Županijskog suda. Optužena smatra, obrazložio je branitelj, da sudac Zdravko Garić kao ni njegovi kolege ne mogu objektivno voditi postupak jer je supruga državnog odvjetnika Eddyja Putigne istražna sutkinja Županijskog suda u Puli. Ovom se zahtjevu pridružila i  braniteljica optužene Romine Hrvatin, odvjetnica Marija Budimir, pa je do odluke o zahtjevu rasprava odgođena. U ovom su postupku objedinjene dvije optužnice podignute početkom 2014. godine prema kojima se Cetinskima i kompanjonima u "poslu stoljeća" na teret stavljaju  zlouporabe položaja i ovlasti i pranje novca, a sve u razdoblju od 2007. do 2009. godine kada su u ime Kermas ulaganja kupovali zemljišta od fizičkih osoba ili poslovne udjele u trgovačkim društvima u Istri pri čemu su prodavateljima plaćali niže cijene od onih iz ugovora, a razliku zadržavali za sebe i "oprali" je ulaganjima i prenošenjem u bankarskom, novčarskom i drugom poslovanju. Usto, protiv Vinke i Mirka Cetinskog, Uskok je pred Županijskim sudom u Rijeci u srpnju ove godine podignuo i optužnicu kojom ih tereti za krivotvorenje isprava te poticanje dvoje poreznih inspektora koji su obavljali nadzor nad njihovim prihodima, da zlorabe svoj položaj i ovlasti kako bi im kao zakonito stečenu priznali imovinu vrijednu 2,2 milijuna eura, milijun američkih dolara i 460 tisuća njemačkih maraka koju su "pravdali" oporukama rođaka iz inozemstva, darovnicama, rješenjima o nasljeđivanju i drugim potvrdama. >> Vinka Cetinski: Suprug i ja smo žrtve Danka Končara 