Optužno vijeće za aferu Štandovi jutros je ponovno odgođeno na zagrebačkom Županijskom sudu. Ovaj put razlog je što se na sudu nije pojavio Milan Bandić jer je, kao što je i najavio, u nedjelju navečer završio u bolnici. Optužna vijeća inače se mogu održati i kada optuženik nije nazočan, osim u slučaju ako optuženik traži da nazoči sjednici. Inače, u ovom postupku optužna vijeća su odgađana u već nekoliko navrata i to jednom jer Bandićev suoptuženik Ivica Lovrić nije primio sudski poziv, drugi put jer je Bandić otkazao punomoć svojim braniteljima Jadranki Sloković i Čedi Prodanoviću, te posljednji put zato što je obrana tražila izuzeće predsjednice Optužnog vijeća. U ovom postupku osim Bandića optuženi su Ivica Lovrić i Zdenka Palac, a tereti ih se za pogodovanje građanskoj inicijativi U ime obitelji. Ova današnja odgoda znači da će zagrebački gradonačelnik na lokalne izbore izaći bez pravomoćne optužnice jer ni ona u slučaju Agram još nije potvrđena. 