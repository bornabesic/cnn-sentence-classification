- Milijuni ljudi čekaju na obalama Mediterana, u području sjeverne Afrike i Bliskoga istoka, kako bi prošli u Europu i Europsku uniju zbog boljeg života. Priznajemo svakome pravo na bolji život. Međutim, prije svega moramo voditi računa o svojim vlastitim građanima i našem iseljeništvu te o standardu - kazala je sinoć predsjednica Kolinda Grabar-Kitarović HRT-u tijekom susreta sa pripadnicima hrvatske zajednice u New Yorku u hrvatskoj župi sv. Ćirila i Metoda i sv. Rafaela. - Ovdje u okviru Ujedinjenih naroda razgovaramo o uzrocima koji su natjerali ljude da napuste svoje domove i krenu put Europe za boljim životom. Pomoć ne treba samo onima koji su došli do granica Europske unije, nego i onima koji su ostali na području Mediteranskog bazena i Bliskog istoka - kazala je okupljenim Hrvatima predsjednica Grabar-Kitarović, izvijestili su iz njezina Ureda. "Pomognite koliko možete" Naglasila je da je potrebno zaustaviti sukobe i rat te da je za to potrebno osigurati pristup obrazovanju te iskorijeniti siromaštvo, radikalizam i ekstremizam koji vode ka terorizmu i ratu. Smatra da Hrvatska može u tim naporima imati puno važniju ulogu nego je imala do sada. [ZAJEDNO SMO JAČI] KGK - "Jedna jedina Hrvatska, jedno biće koje se ogleda u tolikom talentu, od sporta do znanosti." Predsjednica je susrela pripadnike naše zajednice u hrvatskoj župi u New Yorku. - Ja vjerujem u Hrvatsku blagostanja, jer za to imamo sve preduvjete, i zato pozivam posebno vas, našu iseljenu Hrvatsku koja je dio tog jednog hrvatskog bića, da pomognete koliko možete - kazala je predsjednica Hrvatima te naglasila da se zalaže za snažnu Hrvatsku koja će se brinuti o svakom čovjeku. Istaknula je kako moramo nadići prijepore po ideološkim crtama koji nas dijele i u duhu zajedništva graditi našu Domovinu. Naglasila je kako su mentalitet koji smo naslijedili iz prošlih sustava i loše upravljanje jedini razlozi koji stoje na putu Hrvatske da postane prosperitetna država, izvijestili su iz Ureda predsjednice.   Sve priče o izbjeglicama čitajte u našem specijalu Izbjeglička kriza >>Predsjednica s Ban Ki-moonom razgovarala o izbjegličkoj krizi 