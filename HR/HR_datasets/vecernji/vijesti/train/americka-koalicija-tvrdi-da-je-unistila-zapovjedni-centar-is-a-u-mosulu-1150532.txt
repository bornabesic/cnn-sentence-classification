Koalicija pod vodstvom Sjedinjenih Država priopćila je u subotu da su njezine snage uništile zgradu u glavnom medicinskom kompleksu u zapadnom Mosulu, za koju se vjeruje da se u njoj nalazi zapovjedni centar militanata samoprozvane Islamske države (IS). Napad, izveden u petak, slijedio je nakon izvješća da su se militanti ubacili među civile na zapadnoj strani Mosula te da oružje čuvaju u bolnicama, školama, džamijama i crkvama kao taktiku da izbjegnu napade. Militanti su pod opsadom u zapadnom Mosulu, zajedno s, procjenjuje se, 650.000 civila, nakon što su koalicijske snage istjerale snage IS-a iz istočnog dijela u prvoj fazi ofenzive koja je završila prošli mjesec. "Koalicija je na temelju obavještajnih podataka, nadzora i izviđanja procijenila da zgrada više ne služi u medicinske svrhe te da ondje nema civila", navodi se u izjavi koalicijskih snaga. Međutim, IS tvrdi suprotno i objavio je u priopćenju postavljenom na internetu da je u napadu u petak ubijeno 18 ljudi, većinom žene i djeca.   