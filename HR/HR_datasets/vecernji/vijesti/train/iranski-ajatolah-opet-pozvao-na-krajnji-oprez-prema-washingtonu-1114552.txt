Vrhovni iranski vođa Ali Hamenei ponovo je u nedjelju pozvao na "krajnji oprez" prema Sjedinjenim Državama, odbijajući bilo kakvu mogućnost pregovaranja s njima o regionalnim pitanjima. "Zdrav razum nam nalaže da budemo krajnje oprezni prema onima koji su se pokazali neprijateljima" Irana, rekao je vrhovni vođa obraćajući se u Teheranu zapovjednicima Čuvara revolucije, elitne vojske Islamske Republike. "Amerikanci uporno traže da pregovaramo s njima o regionalnim pitanjima, napose o Siriji, Iraku, Libanonu i Jemenu", ali tražeći pregovore "njihov je jedini cilj spriječiti prisutnost Islamske Republike Irana u regiji jer je ona glavni čimbenik američkog neuspjeha" na Bliskom istoku, ustvrdio je. Usto je ocijenio da su jedini način za sprječavanje "vojnih prijetnja" Iranu uvijek "bili i ostali vojna i obrambena moć te zastrašivanje neprijatelja". Govoru je nazočio i general Gasem Sulejmani zadužen za vanjske operacije Čuvara revolucije. S obzirom na tu dužnost, redovito je prisutan u Iraku i u Siriji, gdje Iran podupire postojeću vlast. Iran u Siriji vojno pomaže režim predsjednika Bašara al Asada slanjem "savjetnika" i "dragovoljaca" na teren. >> Iran otkrio protuzračni sustav sposoban uništiti nekoliko meta istovremeno. Usporediv je s ruskim S-300! 