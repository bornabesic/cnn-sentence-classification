Predsjednik Republike Srpske Milorad Dodik izjavio je u ponedjeljak kako se ne boji uhićenja zbog referenduma koji je u tom entitetu proveden u nedjelju a najavio je kako će se za takvim izjašnjavanjem ubuduće posezati kad god se za to ukaže potreba. "Ja nisam zadužen da se bojim i promoviram strah. Nemam nikakvog straha a to je više pokriće za one koji su pokušavali zaustaviti referendum", kazao je Dodik u intervjuu za regionalnu televiziju N1. Tužiteljstvo BiH tijekom dana je potvrdilo kako je Dodik pozvan dati iskaz u statusu osumnjičenika u sklopu istrage o referendumu koji je proveden mimo ustava i zakona a aktualni predsjednik RS ustvrdio je kako njegov kazneni progon neće doprinijeti učvršćenju BiH kao države iako ju je nazvao "državnom zajednicom" a atribut država ponovo je koristio za RS ustvrdivši kako joj nedostaje još samo međunarodno priznanje. "BiH se kao država ne može napraviti tako što će se nekoga politički progoniti", kazao je Dodik ponovivši ranije optužbe na račun državnog suda i tužiteljstva da rade po političkim nalozima. Kazao je i kako su sve druge optužbe na njegov račun poput onih za financijski kriminal izmišljene. "Potpuno je jasno da ne mogu naći nikakvu moju kaznenu odgovornost", kazao je Dodik ustvrdivši kako se glavnog državnog tužitelja Gorana Salihovića sada pokušava zamijeniti nekim tko će optužnice podizati bez oklijevanja. Ustvrdio je kako u kupnji njegove vile na Dedinju koju također istražuje Tužiteljstvo BiH nije bilo nikakvog kriminala dodajući kako je Srbija koju smatra svojom "matičnom zemljom" ujedno jedina država osim BiH u kojoj posjeduje imovinu. Ponovio je kako je zadovoljan provedbom referenduma kojim je iskazana potpora nastavku obilježavanja 9. siječnja kao dana RS uz konstataciju kako je za to glasovalo 70 posto Srba u RS. Bude li potrebe, najavio je Dodik, organizirat će se još referenduma jer se ovim od 25. rujna pokazalo kako je to moguće izvesti. "Neka nitko ne misli da nismo spremni organizirati referendum", kazao je Dodik a za mogući referendum o otcjepljenu RS najavio je kako će se o tome razgovarati 2018. godine a sve će ovisiti o razvoju događaja u BiH. Ta je država, kazao je Dodik, za RS prihvatljiva isključivo na temelju sadržaja Daytonskog sporazuma no istodobno je izrazio sumnju kako je moguć njen opstanak. "Sve su godine pokazale da BiH nema unutarnji kapacitet da funkcionira. Ona funkcionira pod patronatom međunarodnog faktora", ocijenio je Dodik. Potvrdio je i kako kani nastaviti političku karijeru iako se 2018. godine ne može ponovo natjecati za dužnost predsjednika RS.  "Imam se namjeru kandidirati na neke druge važne političke dužnosti. Ako narod hoće bavit ću se politikom", kazao je Dodik dodajući kako se osjeća dovoljno mladim te kako je u "najboljim godinama" za bavljenje politikom. A ministar sigurnosti Bosne i Hercegovine Dragan Mektić najavio je kako će Dodik biti uhićen i priveden na saslušanje odbije li se odazvati pozivu državnog tužiteljstva koje je protiv njega pokrenulo istragu zbog organiziranja nezakonitog i protuustavnog referenduma. "Nitko nema pravo ne odazvati se pozivu suda ili tužiteljstva. Propisano je prisilno privođenje u slučaju neodazivanja na poziv ovih institucija", izjavio je ministar Mektić u programu sarajevske komercijalne televizije TV 1. Pojasnio je kako je postupak jasno preciziran zakonom a propisano je da svatko tko se ne odazove pozivu bez opravdanog razloga može biti priveden. U slučaju državnih pravosudnih institucija za privođenje bi bila zadužena Državna agencija za istrage i zaštitu (SIPA). >> Tužiteljstvo BiH provodi istragu o referendumu: Milorad Dodik dobio poziv za saslušanje >> Srbi slave, Izetbegović poručuje: Ni Dodik neće podijeliti BiH 