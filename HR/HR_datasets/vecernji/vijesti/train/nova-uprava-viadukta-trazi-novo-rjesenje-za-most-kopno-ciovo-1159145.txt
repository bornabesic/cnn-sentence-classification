Hrvatske ceste odgodile su donošenje odluke o tome hoće li ili ne raskinuti ugovor za gradnju mosta kopno – Čiovo s Viaduktom do kraja ovog tjedna. Ta je odluka, prema najavama iz Hrvatskih cesta, trebala biti donesena jučer, no promjene na čelu tvrtke Viadukt koje su se dogodile u petak donijele su novi moment u priči o mostu Čiovo. U petak je, naime, Nadzorni odbor Viadukta prihvatio ostavke predsjednika i člana uprave te tvrtke Joška Mikulića i Ive Jurića te je na mjesto direktora imenovan dosadašnji član NO Krešimir Mikulić. A novi direktor Viadukta spreman je ponuditi neko novo rješenje za problem dovršetka mosta koje su dosad nudili Mikulić i Jurić. Sastanci ovaj tjedan U Hrvatskim cestama kazali su nam da ih je nova uprava Viadukta zamolila da im daju onoliko vremena koliko su dali njihovim prethodnicima kako bi obrazložili svoje mogućnosti i preporuke vezane uz sporni projekt. U Cestama navode da su zbog korektnosti pristali na taj zahtjev i pružit će stoga priliku Mikuliću da predloži svoje rješenje za most Čiovo. Sastanci nove uprave Viadukta s predstavnicima Hrvatskih cesta održat će se ovaj tjedan pa će konačno rješenje za taj most biti poznato u petak. – Dajemo novoj upravi jednaku priliku kao i staroj da prezentira mogućnosti i svoje rješenje za dovršetak mosta – poručuju iz Hrvatskih cesta. Prijašnja uprava Viadukta predložila je sredinom ovog mjeseca Hrvatskim cestama 26. prosinca ove godine kao novi rok dovršetka mosta Čiovo i tako prekršila svoje obećanje da će most biti pušten u promet 15. lipnja ove godine, prije početka turističke sezone. Most je inače, prema ugovoru, trebao biti gotov do kraja prošle godine, no zbog problema s nabavom čelične konstrukcije, koja čini polovicu svih radova na mostu, taj je rok probijen. Problemi s konstrukcijom U Hrvatskim su cestama, nakon što su dobili obavijest da most neće biti gotov ni do 15. lipnja ove godine, zaprijetili da će razmotriti mogućnost raskida ugovora s Viaduktom kako bi dovršetak preostalih radova na mostu povjerili nekoj drugoj tvrtki. Sad već bivši predsjednik uprave Viadukta Joško Mikulić kašnjenje u gradnji mosta Čiovo pravdao je greškom u projektu zbog koje su morali izraditi novu tehnologiju temeljenja mosta i provoditi nova geomehanička istraživanja tla zbog čega su izgubili nekoliko mjeseci. S druge strane zbog poteškoća u poslovanju makedonske tvrtke Iskra, koja je bila podizvođač radova na čeličnoj konstrukciji, dosad je isporučena svega jedna trećina te konstrukcije. Preostale dvije trećine naknadno su ugovorene s hrvatskim tvrtkama Đuro Đaković Industrijska rješenja i ZM Vikom. Hrvatske su ceste od Viadukta prošlog tjedna zatražile da im dostavi dokaze, odnosno ugovore s podizvođačima radova kako bi im dokazao da dinamički plan dovršetka mosta prati i realan financijski plan. >> Most kopno – Čiovo neće biti otvoren do ljeta >> Mikulić: Zbog mosta Čiovo Viadukt će imati višemilijunsku štetu Ugovor za gradnju mosta Čiovo s pristupnim cestama vrijedan je 129 milijuna kuna plus PDV, a projekt je s 85 posto sredstava sufinanciran iz fondova EU. Viadukt je pobijedio na natječaju za još jedan važan most za čiju je gradnju sredinom ovog mjeseca položen kamen temeljac. Riječ je o mostu Svilaj koji povezuje Hrvatsku i BiH na koridoru Vc. Ukupna vrijednost projekta je 22,308.000 eura plus PDV. Viadukt je taj posao dobio s tvrtkom Hering iz Širokog Brijega. Gradnju tog mosta zajednički financiraju Hrvatska i BiH. 