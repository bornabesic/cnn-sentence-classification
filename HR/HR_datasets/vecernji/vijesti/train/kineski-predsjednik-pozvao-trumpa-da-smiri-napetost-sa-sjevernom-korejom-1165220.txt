Kineski predsjednik Xi Jinping pozvao je u ponedjeljak u telefonskom razgovoru s američkim kolegom Donaldom Trumpom na "suzdržanost" prema Sjevernoj Koreji, prije nego američki nosač zrakoplova uplovi u vode korejskog poluotoka. Razgovor se događa u prilikama sve veće napetosti između Sjeverne Koreje i Sjedinjenih Država. Pjongjang bi usto u utorak mogao izvesti još jedan nuklearni ili balistički pokus kako bi obilježio 85. obljetnicu svojih oružanih snaga. Kina se "nada da će sve strane biti suzdržane i da neće činiti ništa što bi moglo potaknuti napetosti na poluotoku", rekao je Xi Jinping, navodi se u priopćenju kineskog ministarstva vanjskih poslova. Donald Trump je prije nekoliko tjedana najavio da će se "pozabaviti problemom" sjevernokorejskog nuklearnog programa i rekao da američki nosač zrakoplova Carl Vinson plovi prema korejskom poluotoku. Sjeverna Koreja je upozorila da će "na svaki nuklearni napad uzvratiti nuklearnim napadom" a tijekom vikenda zaprijetila je da će potopiti američki nosač zrakoplova. "Rješavanje pitanja sjevernokorejskog nuklearnog programa i nuklearnog razoružanja poluotoka moguće je jedino ako svaka strana preuzme svoj dio odgovornosti", rekao je Xi Jinping Donaldu Trumpu. Ovo je drugi telefonski razgovor Xija i Trumpa nakon njihova susreta početkom travnja u rezidenciji američkog predsjednika na Floridi. Amerika smatra da Kina kao zemlja koja najviše gospodarski i diplomatski pomaže Sjevernoj Koreji može utjecati na njezinu politiku. Peking niječe da ima tolik utjecaj i redovito odgovara da se sukob tiče samo Washingtona i Pekinga i da te dvije strane moraju razgovarati. Japan je u nedjelju objavio kako će poslati dva japanska razarača da se pridruže američkoj floti na putu za korejski poluotok, a Južna Koreja također je objavila kako pregovara o sudjelovanju u zajedničkim vojnim vježbama s dvije zemlje.   Trump je u ponedjeljak razgovarao o Sjevernoj Koreji i s japanskim premijerom Shinzom Abeom. "Suglasili smo se da snažno zahtijevamo od Sjeverne Koreje, koja stalno opasno provocira, da pokaže suzdržanost", kazao je Abe novinarima. "Sjevernokorejsko nuklearno i balističko pitanje predstavlja veliku sigurnosnu prijetnju ne samo međunarodnoj zajednici nego i našoj zemlji", rekao je Abe nakon 30-minutnog razgovora s Trumpom. >> Sjeverna Koreja objavila da je spremna potopiti američki nosač zrakoplova >> Ruski mediji: Trump je gori od Kima, za dlaku smo udaljeni od nuklearnog rata 