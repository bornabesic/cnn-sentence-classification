Život je kao hodočašćenje migrantske, selilačke, duše, a vjera je kao sidro u nebu, kazao je papa Franjo u katehezi tijekom  današnje opće audijencije na Trgu sv. Petra, te upozorio kako su svijetu, često, draži egoistički zakoni. Dva izraza, „selilačka duša“ i „sidro na nebu“, su bili okosnicom papine kateheze.  „Naša opstojnost je hodočašće, hod. Čak i oni koji su motivirani čisto ljudskom nadom, uočavaju zavodljivost obzora, što ih potiče na istraživanje ​​svjetova koje još ne poznaju. Naša duša je duša selilačka“, kazao je Franjo.  Papa je govorio o sidru kao kršćanskom simbolu nade kojeg najviše voli. Kršćanska nada je sigurnost u ono što je Bog obećao. „Naša vjera je sidro usidreno na nebu. Naš je život usidren u nebu. Što nam je činiti? Dohvatiti uže koje je uvijek tu. I idemo naprijed, jer smo sigurni da je naš život poput sidra na nebu, na obali, gdje ćemo pristati“, kazao je Franjo. Općoj audijenciji prisustvovali su i polaznici 19. naraštaja Vojnog učilišta u Hrvatskoj koje je papa Franjo pozdravio: „Radosno pozdravljam sve hrvatske hodočasnike, a na poseban način zapovjednike i polaznike 19. naraštaja Vojnog učilišta u Hrvatskoj, kao i djelatnike Vojnog ordinarijata zajedno s njihovim biskupom, monsinjorom Jurom Bogdanom. Dragi prijatelji, neka Božji blagoslov bude uvijek nad vama i nad vašim poslanjem, kako biste se svakodnevno trudili biti istinski mirotvorci u vašemu okruženju. Hvaljen Isus i Marija!“.  >> Papa u Egiptu bez blindiranog automobila: 'Nismo zabrinuti, idemo naprijed vedro' >> 'Zašto hrvatski političari ne govore o stradanju Hrvata u Banjoj Luci? Gdje su moji katolici?' 