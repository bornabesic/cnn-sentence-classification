– Vlada afera zaustavila je natječaje vrijedne 15 milijardi kuna. Nije zaštitila građane i bavila se isključivo osobnim interesima. Posljedice njihova nerada i nereda osjetit će građani ove zemlje tek za šest mjeseci – kažu u Slavonsko-baranjskom regionalnom savezu Hrvatske narodne stranke. Glavni tajnik ove stranke Srećko Ferenčak, predstojnica Središnjeg ureda Barbara Zvonar te predstavnici županijskih organizacija sa sastanka u Slavonskom Brodu poručili su kako je HNS u nekoliko prethodnih izbornih ciklusa svoju snagu demonstrirao brojevima. 'Posljedice vlade HDZ-a i Mosta osjećamo svi' Tvrde kako iza njih stoje kontinuiran rad i zajedništvo. Svoju će vrijednost, kažu, ponovno potvrditi na rujanskim prijeveremenim izborima, bez obzira na to hoće li izaći samostalno, za što "imaju apsolutnu snagu i vjerodostojnost", ili u koaliciji, za koju su uvjereni da će pobijediti. – Svima je jasno da posljedice vlade HDZ-a i Mosta, koja se potvrdila kao opasan eksperiment za državu, osjećamo svi i to zemlju ne vodi u dobrom smjeru – istaknuo je član predsjedništva HNS-a i čelnik Slavonsko-baranjskog saveza Stjepan Čuraj.  