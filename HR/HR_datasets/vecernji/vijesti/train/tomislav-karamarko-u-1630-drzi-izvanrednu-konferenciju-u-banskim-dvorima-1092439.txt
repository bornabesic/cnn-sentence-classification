Prvi potpredsjednik Vlade i predsjednik HDZ-a Tomislav Karamarko objavio je da je dao ostavku na mjesto prvog potpredsjednika Vlade te još jednom pozvao potpredsjednika Vlade Božu Petrova i premijera Tihomira Oreškovića da i oni daju ostavke. Karamarko je na konferenciji za novinare u središnjici HDZ-a potvrdio da će se u četvrtak u Hrvatskom saboru odlučivati o Oreškovićevu opozivu, nakon čega će se, kazao je, ići u preslagivanje Vlade. Stanje krize vlasti zadnjih mjesec dana nazvao je "negledljivim folklorom". Odluku Povjerenstva za odlučivanje o sukobu interesa da je bio u sukobu interesa nazvao je "napola nakaradnom" jer podsjeća na verbalni delikt i ustvrdio da je isforsirana pritiskom. Najavio je da će se zbog toga obratiti Upravnom sudu. – Dao sam ostavku na mjesto prvog potpredsjednika Vlade. To sada činim i pred hrvatskom javnošću, smatram da je to dobar potez – kazao je Karamarko. – Nakon ove  faze sutra idemo na preslagivanja i vjerujem da ćemo dobiti većinu koja će imati Vladu koja će biti svjesna teške situacije u državi – kazao je Karamarko i pozvao Petrova i Oreškovića da daju ostavku.  – Odluka o ostavci donesena je prije tjedan dana, a objavljena na Predsjedništvu prije dva dana, nema veze s odlukom Povjerenstva za sprječavanje sukoba interesa – kazao je Karamarko.  – Odluka o ostavci je donesena kao posljedica odnosa u Vladi – rekao je Karamarko. Na pitanje je li njegova pozicija u HDZ-u uzdrmana odgovorio protupitanjem: Zašto bi bila uzdrmana? Ostavka je simbolični čin – Već neko vrijeme razgovaramo s potencijalnim političkim suradnicima, to ide jako dobro. Vidjet ćemo sljedećih tjedana kako će se to odviti – kazao je Karamarko o preslagivanju većine te dodao da je uvjeren da će uspjeti u preslagivanju.  – Ostavka je jedan simbolični čin, htio sam njime reći: dajte i vi ostavku. Nemojte se više mrcvariti po Vladi i Saboru, dajte drugim ljudima priliku – rekao je Karamarko te upitao kako bi mogli opozvati opoziv Oreškovića.  –  Povjerenstvo je danas razmatralo ovaj moj tzv. slučaj, i zadovoljan sam i nezadovoljan onim što su rekli. Nezadovoljan sam jer su konstatirali sukob interesa, a zadovoljan sam jer je on realiziran na neformalnom sastanku na Vladi gdje nije vođen zapisnik i nije odlučeno ništa. Odlučili su da sam u sukobu interesa jer imam stav. Ne bi me veselilo ako smo se vratili u vrijeme verbalnog delikta. Imam stav. Mislim da je ta odluka na neki način isforsirana pritiskom ne znam koga i čega, na Upravnom sudu ću je pobiti jer ona ne govori ništa. Govori da realnog sukoba interesa nema – kazao je Karamarko.  – Dobivam na desetke poruka koje me ohrabruju. Jučer sam spomenuo termin da će to biti nakaradno. Ovo je na pola nakaradno – kazao je Karamarko.  – Sutrašnji dan je dan kada ćemo glasovati o opozivu premijera Tihomira Oreškovića. Već smo govorili o razlozima zbog kojih smo pokrenuli pitanje opoziva, nefunkcionalnost Vlade u onom gornjem dijelu. Odnos Mosta prema nama nije bio korektan i došli smo do samog ruba. Odnos premijera prema nama nije bio prema demokratskim standardima. Smatramo da je moglo biti puno bolje i da smo više mogli učiniti – kazao je Karamarko.  Jučer je objavljeno da će Karamarko danas podnijeti ostavku, a Povjerenstvo za odlučivanje o sukobu interesa na današnjoj je sjednici utvrdilo da je Karamarko iznošenjem osobnih stavova i prijedloga za povlačenje iz arbitraže bio u sukobu interesa. – Zbog osobnih i poslovnih odnosa s Petrovićem, Karamarko se nalazi u situaciji u kojoj privatni interesi mogu utjecati na njegovu nepristranost i u situaciji mogućeg sukoba interesa zbog koje ne može sudjelovati u donošenju odluka o arbitraži i Ini – rekla je predsjednica povjerenstva Dalija Orešković. >> Sutra ćemo glasati za opoziv Vlade ako ta odluka bude u Saboru. Naš cilj su novi izbori Nakon konferencije za medije, predsjednik HDZ-a Tomislav Karamarko oglasio se i na Facebooku te je poručio da je "uvjeren da" će "uspjeti presložiti Vladu".  "Podnosim ostavku na mjesto prvog potpredsjednika Vlade, a pozivam Božu Petrova i Tihomira Oreškovića da i oni to naprave. Kao što sam najavljivao, ovim simboličnim činom ću pokazati da sam spreman na kompromis kada je u pitanju stabilnost Vlade i hrvatska budućnost", napisao je Karamarko na Facebooku. "Uvjeren sam da ćemo uspjeti presložiti Vladu i do kraja provesti naš program kojeg smo pripremali toliko dugo. I dalje ću se gorljivo zagovarati za napredak Republike Hrvatske, a za navodni sukob interesa za koji me se tereti iskoristit ću sva pravna sredstva da dokažem da sukoba interesa nije bilo", zaključio je Karamarko u statusu. (I.Kri.) 