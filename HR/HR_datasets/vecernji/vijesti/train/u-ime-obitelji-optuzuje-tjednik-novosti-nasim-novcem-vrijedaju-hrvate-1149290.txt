Aktivisti udruge U ime obitelji optužili su danas tjednik Novosti Srpskog narodnog vijeća (SNV) da novac koji im je putem Savjeta za nacionalne manjine koriste protivno propisanim kriterijima te da, umjesto promicanja kulturnog identiteta srpske manjine, potiču netrpeljivost prema većinskom hrvatskom narodu. Tjedniku Novosti za 2016. dodijeljeno je 3,2 milijuna kuna, a osnovni opći kriterij koji je za dodjelu tog novca propisao Savjet za nacionalne manjine je da se njime potiče kultura i jezični identitet manjina. Posebni kriterij kaže da će se udrugama i ustanovama nacionalnih manjina za koje se utvrdi da svojim radom i aktivnostima potječu netolerantnost unutar svoje manjine prema drugim nacionalnim manjinama ili većinskom narodu obustaviti daljnje financiranje te da će izgubiti pravo na prijavu programa za financiranje putem Savjeta za iduće tri godine – kazala je Željka Markić, na konferenciji za novinare pred zgradom Sabora. Ivo Džeba naveo je primjere iz kolumni objavljenih u Novostima za koje smatra da vrijeđaju hrvatski narod i promiču netoleranciju. Citirao je, tako, Milorada Krstulovića, koji je u kolumni u siječnju napisao kako je hrvatska suverenost "atavizam, evolucijski ostatak za koji nije sigurno je li ikad imao svrhu" te Borisa Dežulovića, koji je u prosincu napisao kako "nema identitetski sluđenijeg i sjebanijeg naroda od Hrvata". Džeba je usporedio i nekoliko naslovnica Novosti s naslovnicama časopisa koje izdaju udruge drugih nacionalnih manjina i zaključio kako svi manjinski časopisi promiču kulturu svoje manjine, a da se jedino Novosti bave politikantstvom. I Krešimir Planinić tvrdi kako se kroz Novosti "našim novcem vrijeđaju Hrvati". Zastupnika srpske manjine i predsjednika SNV-a Milorada Pupovca prozvao je za sukob interesa, jer sudjeluje u odlučivanju o dodjeli novca putem Savjeta za nacionalne manjine svojoj udruzi, a istodobno kao saborski zastupnik nadzire trošenje tog novca. Aktivisti su najavili da će analizu financiranja Novosti koju su načinili tijekom dana poslati premijeru Andreju Plenkoviću, a očekuju da se postupi po kriterijima koje je propisao sam Savjet za nacionalne manjine te da se Novostima uskrati financiranje kroz naredne tri godine. >> "U ime obitelji" od suda zahtijeva reviziju komunističke presude Filipu Lukasu 