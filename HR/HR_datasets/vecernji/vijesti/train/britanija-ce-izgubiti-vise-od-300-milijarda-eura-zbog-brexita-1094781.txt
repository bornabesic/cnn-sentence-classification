Odluka Britanaca da izađu iz Europske unije pogodit će gospodarstvo cijele Unije, a sama Britanija bi trebala izgubiti više od 300 milijarda eura do 2030., rekao je u subotu njemački ekonomist agenciji dpa. "To je situacija u kojoj svi gube, države članice EU-a, a najviše sama Britanija", rekao je Andreas Esser, čelnik ekonomske sekcije u Zakladi Bertelsmann sa sjedištem u Gueterslohu. Ako preostalih 27 članica EU-a ostanu pri svom obećanju o oštrim mjerama protiv Britanije, gospodarska izolacija te zemlje mogla bi imati ozbiljne posljedice, kaže Esser. Predviđa da bi njemačko gospodarstvo isto tako moglo izgubiti više od 55 milijarda eura. Ove brojke su prikupljene su za studiju objavljenu 2015., a sada su se ti scenariji pokazali istinitim nakon što je Britanija odlučila izaći iz EU-a unatoč upozorenjima o gospodarskim posljedicama. "Britanci su glasovali za neizvjesnost", rekao je stručnjak dodajući kako će ta neizvjesnost imati negativni utjecaj na trošenje i investicije što će dovesti do nižih gospodarskih rezultata narednih mjeseci i godina. Bruto domaći proizvod u Britaniji bi mogao pasti do 14 posto do 2030., vremena koje će biti potrebno da se osjete pune posljedice gospodarskih odluka. Više od 50 posto britanske trgovine je s drugim zemljama EU-a, prema ovom izvješću. Ako Britanija izgubi svoje trgovinske povlastice unutar Unije, carine će učiniti razmjenu roba i usluga skupljim. Među sektorima koji će biti najteže pogođeni Brexitom su strojogradnja i autoindustrija kao i farmaceutika i kemijska industrija. Bankovni sektor, koji ima ključnu važnost za britansko gospodarstvo, isto tako će biti pogođen izolacionizmom, a investitori će se vjerojatno povući. S druge strane, drugi financijski centri u Europi, poput Frankfurta i Pariza mogli bi imati koristi ako se investicije presele iz Britanije na kontinent, rekao je Esser. 