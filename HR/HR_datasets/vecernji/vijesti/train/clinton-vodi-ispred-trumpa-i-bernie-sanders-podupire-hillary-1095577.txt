Demokratska kandidatkinja na američkim predsjedničkim izborima Hillary Clinton u prednosti je pred republikanskim protivnikom Donaldom Trumpom za 11 postotnih bodova, pokazalo je istraživanje Reuters/Ipsos.   Anketa provedena između 24. i 28. lipnja pokazala je da 45,3 posto Amerikanca podupire Clinton, 34,1 Trumpa, dok još njih 20,5 ne podupire ni jednog od kandidata. Iako je prednost Clinton iznosila 14 postotnih bodova u petak, može se ipak reći da ona generalno gledano povećava svoju prednost od polovice svibnja kada su bili vrlo blizu. Bivša državna tajnica, senatorica i prva dama posljednjih dana jača i zbog potpore nekih članova republikanskog establišmenta. Bernie Sanders, američki senator iz Vermonta, rekao je prošli tjedan da bi glasovao za Clinton kako bi se porazilo Trumpa, no još uvijek ju nije službeno podupro, te i dalje vodi svoju kampanju za kandidaturu. Povjerenstvo američkog Kongresa kojim dominiraju republikanci objavilo je u utorak izvješće o napadu na američku misiju u Bengaziju 2012. koje optužuje Hillary Clinton, tadašnju državnu tajnicu da je podcijenila ekstremističku prijetnju u Libiji. To izvješće otežava zadatak demokratske kandidatkinje za predsjedničke izbore i dodatno zaoštrava kampanju. >>Obama javno podržao Hillary Clinton: 'Odana je ispravnim vrijednostima Amerike' 