Priče o napuštenim životinjama su tužne, no mnoge od njih ipak imaju sretan kraj. Nadamo se da će takva biti i priča i o Chikiti, kujici koja svojom dobrotom to zaslužuje. Chikita je, kažu u Društvu za zaštitu životinja Rijeka, koje o njoj skrbi, jedan od najljepših psećih karaktera koje su imali priliku upoznati, a upoznali su ih mnogo. Obožava ljude i druge životinje, poslušna je, vedra i privržena. I zahvalna svakome tko joj posveti pažnju, jer ona je pas kojeg život nije mazio. Chikita dosad nije imala sreće u životu. Nakon smrti voljene vlasnice, zbunjena i tužna završila je na ulici. Životarila je tako više od godinu dana, gladna i svega željna. I kao da joj nije bilo dovoljno teško, udario ju je auto. Samo ona zna kakve je bolove trpjela mjesecima! Doslovno je gazila po slomljenoj kosti, sve dok kost nije krivo zarasla. Nakon više dojava o izrazito mršavom psu koji čudno hoda, počela je potraga za njom i Chikitinim se mukama nazirao kraj. Zahvaljujući akciji dobri ljudi prikupili su novac i noga je ubrzo uspješno operirana. Ružna sjećanja blijede Chikita je danas potpuno zdrav i sretan pas, a njena ružna sjećanja blijede. Puna je ljubavi prema životu, vedra i privržena, a do sreće koju zaslužuje nedostaju samo ljudi koji bi je trajno udomili. - Iako je Chikita vrlo jednostavan pas i kućni ljubimac za poželjeti, svih ovih mjeseci koliko joj tražimo dom nitko za nju nije pokazao interes. Riječani su se pokazali u dobrom svjetlu kada je trebalo prikupiti donacije za liječenje nesretne kujice, no čini se da za nju u Rijeci ne postoji udomitelj. Chikitinu priču prevodimo i na druge jezike, sve kako bismo za ovu prekrasnu kujicu našli obitelj i dom - kaže Vilena Bruketa Matković iz riječkog azila. Chikita je pas za poželjeti, ona razveseljava svojom vedrom naravi, a njezina dobrota i zaljubljenost u svijet oko sebe svim volonterima je uzor. Svima se veseli - Chi je divna i prezahvalna! Kao da nas cijeli život poznaje. Poslušna je i obožava se družiti. Svim psima koje srećemo u prirodi Chi prilazi s najboljim namjerama, poziva ih na igru i neizmjerno im se veseli. Ona naprosto širi ljubav oko sebe. Onaj tko je izabere za kućnog ljubimca bit će najsretniji na svijetu, jer Chi je jednostavno savršen pas - kažu volonteri koji kujicu vode na izlete u prirodu. Njihovo mišljenje dijeli i jedna od privremenih udomiteljica: 'Od mnogih dragih psića koje sam upoznala, Chikita je najposebnija.' Cijepljena, čipirana i sterilizirana, Chikita čeka svoj dom u kojem će je zauvijek voljeti, a ona će uzvratiti ljubavlju i privrženošću. To može biti obitelj s djecom, kao i neka starija osoba kojoj će Chikita biti najljepše društvo. Tko god da je udomi, dobit će pristojnu, vrlo mirnu i urednu kujicu. I puno više od toga - vedru i odanu prijateljicu za cijeli život. Za dodatne informacije nazovite 091/51-91-049. 