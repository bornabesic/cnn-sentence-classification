Na današnji dan 16. listopada 1991. godine u herojskoj obrani Vukovara poginuo je legendarni zapovjednik s Trpinjske ceste Blago Zadro. Blago Zadro rođen je mjestu Donji Mamići - Ledinac pokraj Gruda 31. ožujka 1944. godine. Obitelj se 1954. godine seli u Borovo naselje, industrijsku četvrt Vukovara gdje Blago završava osnovnu i srednju školu te se zapošljava u Kombinatu Borovo. Ženi se Katicom s kojim ima tri sina: Roberta, Tomislava i Josipa. Nakon prvih demokratskih izbora kao član HDZ-a uključuje se u politiku i postaje prvi dopredsjednik HDZ-a u Vukovaru. Aktivno se uključuje u organiziranje obrane pred nastupajućom velikosrpskom agresijom. Zbog njegove iznimne sposobnosti kao organizatora i zbog odlučnosti kojom je zračio dvostruko mlađi branitelji vrlo rado ga prihvaćaju za svog zapovjednika, omiljen je kod svih branitelja Vukovara. Blago Zadro postaje zapovjednik obrane Borova naselja. Jedan je od rijetkih zapovjednika koji je svoje vojnike osobno predvodio u bitci, uvijek prvi, svjedoče njegovi suborci. Poginuo je pokošen neprijateljskim rafalom ujutro 16. listopada 1991. godine, na raskrižju Kupske i Vinogradske ulice. Prvi hrvatski predsjednik dr. Franjo Tuđman posmrtno je odlikovao legendarnog junaka Trpinjske ceste činom general-bojnika. Danas njegovo ime nosi Zapovjedno-stožerna škola "Blago Zadro" u Zagrebu te Osnovna škola "Blago Zadro" u Borovu naselju. Po njemu su imenovane i ulice u Grudama, Zagrebu i Vukovaru. Simbolično, 21 godinu kasnije u Haagu je počelo suđenje Goranu Hadžiću, ratnom zločincu i jednom od najodgovornijih za srbočetničku pobunu u istočnoj Slavoniji i razaranje Vukovara te kasnija ubojstva, silovanja i protjerivanja svega s hrvatskim predznakom. 