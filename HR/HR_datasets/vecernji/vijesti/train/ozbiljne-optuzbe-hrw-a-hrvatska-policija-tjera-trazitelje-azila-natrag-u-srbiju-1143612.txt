Hrvatska policija tjera tražitelje azila natrag u Srbiju, a u nekim slučajevima primjenjuje i silu i ne daje im priliku da zatraže zaštitu, priopćila je u petak organizacija Human Rights Watch (HRW), koja temelji svoje zaključke na razgovoru s deset izbjeglica iz Afganistana. HRW navodi razgovore s deset Afganistanaca, među kojima je bilo dvoje djece bez pratnje, koji su opisali kako su otjerani natrag u Srbiju nakon što su uhvaćeni na hrvatskom teritoriju. To se zbivalo od studenoga 2016.  Rekli su da im je uskraćeno pravo da zatraže azil iako su to željeli učiniti. Od njih 10, kako dalje navodi HRW, devet je reklo da su ih policijski časnici udarili, a svi su rekli da su im oduzeli osobne stvari, uključujući novac ili mobitele. "Izvješća o šokantnom i okrutnom postupanju Hrvatske prema tražiteljima azila na njezinoj granici nisu dostojna jedne države EU", izjavila je Lydia Gall, izvjestiteljica HRW-a za Balkan i istočnu Europu. "Vlasti u Zagrebu moraju osigurati da svi dužnosnici obavljaju svoju dužnost tako da zaštite tražitelje azila, a ne da ih silom tjeraju natrag u Srbiju", istaknula je. U četiri slučaja opisi koje su dali tražitelji azila glede odora i oznaka koje su imali muškarci koji su ih potjerali natrag u Srbiju odgovaraju onima koje nosi hrvatska policija, tvrdi HRW. U tri druga slučaja, tražitelji azila rekli su da su se ti muškarci predstavili kao hrvatska policija i da su nosili odgovarajuće odore. U jednom je slučaju tražitelj azila opisao odoru kao "vrlo tamnu, poput crne", a u drugom je tražitelj azila opisao policijska vozila. Jedan od tražitelja nije mogao dati detaljan opis odore ili oznaka. HRW navodi da bi hrvatske vlasti trebale istražiti navode da su policijski časnici zlostavljali tražitelje azila i pozvati počinitelje na odgovornost. Također je priopćio da je pisao hrvatskom ministarstvu unutarnjih poslova 20. prosinca i izvijestio dužnosnike o tome te zatražio komentar, ali da ga dosad nije dobio. "Europska komisija trebala bi izvršiti pritisak na Zagreb da ispunjava svoje obveze u skladu sa zakonom EU i zakonom o izbjeglicama, da istraži navodna zlostavljanja i omogući traženje azila i pravične postupke za one na njezinu teritoriju i njezinim granicama", rekla je Gall. 