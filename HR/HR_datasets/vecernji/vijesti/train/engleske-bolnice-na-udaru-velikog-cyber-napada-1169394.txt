Britanski zdravstveni sustav NHS našao se na udaru velikog cyber-napada diljem Engleske, piše BBC. Napadom su zahvaćene bolnice u Londonu, Blackburnu, Nottinghamu, Cumbriji i Hertfordshireu. Neki kirurzi morali su isključiti sustave za telefone i IT, dok su hitne službe pozvale građane da ne dolaze osim ako nije riječ o pravom hitnom slučaju. NHS je priopćio da nemaju dokaze da su hakeri došli do podataka o pacijentima. Dodali su da ovaj tzv. ransomware napad nije bio specifično usmjeren na NHS, te da je zahvatio i druge organizacije iz niza sektora. Kako prenosi Independent, internetom kruži komentar jednog liječnika koji je napisao: "Naša bolnica je pala". - Primili smo poruku koja kaže da su naša računala sad pod njihovom kontrolom te da moramo platiti određeni novčani iznos. I sada je sve nestalo - piše u poruci. Na računala je stigla obavijest da korisnici moraju uplatiti 300 dolara u bitconima kako bi izgubljene podatke dobili nazad. 