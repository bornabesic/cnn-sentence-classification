Predsjednik Uprave Atlantic Grupe Emil Tedeschi smatra da Ante Ramljak ima relevantna iskustva iz financijskog i realnog svijeta, da ima povjerenje hrvatske Vlade i da će raditi svoj posao na zadovoljstvo svih dionika.  – Za svaki Vladin izbor, moramo vjerovati da je pravi izbor – kazao je Tedeschi. Na upit hoće li novac koji se očekuje od banaka biti dostatan, Tedeschi je rekao da prvo treba razgovarati o mogućnostima koje pruža zakon, "a to je da na prvo mjesto stavlja zaposlenike sustava Agrokor, poreze i doprinose koje država treba naplatiti i onda nove isporuke, i isto tako obaveze prema svježem kapitalu, koji očekujem da daju banke". "A onda zakon dopušta povjereniku da se u sljedećem redu naplate servisiraju obveze Agrokora prema dobavljačima i to je najvažnija stavka ovog zakona, koji je Sabor usvojio prošli petak. Znači stavlja poziciju dobavljača ispred pozicije financijskih institucija i banaka. Mislim da je velika stvar da je hrvatska Vlada predložila takvu stvar, a da je Sabor to prihvatio", ustvrdio je Tedeschi.  Istaknuo je da mnogo malih, srednjih i velikih dobavljača izuzetno loše stoji financijski, da nisu likvidni stoji, i zato je primjena zakona potrebna od danas. Tedeschi je kazao i da je Atlantic grupa u odličnoj situaciji te da može s aspekta likvidnosti podnijeti sve ovo što se događa. "Mi smo možda i najveći dobavljač Agrokora, uključujući i njegove podružnice i zavisne kompanije u inozemstvu, ali nismo ulazili ni u kakve financijske aranžmane s Agrokorom, samo smo isporučivali robu. Mi smo poprilično striktni u naplati te robe i danas nemamo financijskih izazova, što ne znači da nas ova situacija ne pogađa. Ako u sustavu hrvatskog gospodarstva i šire u regiji veći dio toga ne funkcionira, onda ni pozicija onih koji stoje bitno bolje nije baš sretna i ne možemo biti zadovoljni, jer je situacija teška i zabrinjavajuća", rekao je. Zakon je, prema njegovu mišljenju, jedina mogućnost spasa Agrokora s obzirom na činjenicu da banke, dobavljači i uprava Agrokora u zadnjih mjesec dana nisu mogli naći kvalitetno rješenje. "Ponosan sam na hrvatsku Vladu da je imala mudrosti donijeti zakon koji je dao mogućnost da se stare obveze Agrokora prema dobavljačima stave ispred interesa banaka i financijskih institucija. Stanje gospodarstva i briga hrvatske Vlade za poslovne subjekte, prije svega briga za proizvođače i trgovce, primarna je i mislim da je to dobro", zaključio je Tedeschi.  >> Tko je Ante Ramljak – posebni povjerenik za Agrokor >> Ramljak: Svi smo ugroženi u ovoj situaciji, prijeti nam vrlo ozbiljan ekonomski problem 