Njemačka je dala azil nekim turskim vojnim dužnosnicima i njihovim obiteljima koje imaju diplomatske putovnice, objavili su njemački mediji, dok je Ankara optužila Berlin da štiti sudionike neuspjelog državnog udara u srpnju 2016. Njemačko ministarstvo unutarnjih poslova nije za sada dostupno za komentare, ali prema pisanju dnevnog lista Suddeutsche Zeitung i regionalnim tv-kanalima WDR i NDR, njemačke vlasti su obznanile da su dale pozitivan odgovor na traženje tih turskih državljana. Radi se o turskim vojnicima NATO-a smještenim u Njemačkoj, koji imaju diplomatske putovnice. Nakon neuspjelog državnog udara u srpnju 2016. godine, 414 vojnika, diplomata, sudaca i visokih turskih dužnosnika su zatražili azil u Njemačkoj, prema podacima ministarstva unutarnjih poslova koje su objavila ta tri medija. Među njima su i članovi njihovih obitelji. Nakon puča je vlada islamsko-konzervativnog predsjednika Recepa Tayipa Erdogana krenula u čistke u svim područjima društva. U siječnju je tursko ministarstvo obrane vršilo pritisak na Berlin da odbije molbe za azilom četrdesetak turskih vojnika NATO-a. Turska također zahtijeva izručenje navodnih pučista koji su izbjegli u Njemačku. To stanje mjesecima krvari odnose između dviju zemalja i turska vlada je čak optužila Njemačku da je pružila utočište teroristima. Berlin kritizira opseg čistki u Turskoj.     