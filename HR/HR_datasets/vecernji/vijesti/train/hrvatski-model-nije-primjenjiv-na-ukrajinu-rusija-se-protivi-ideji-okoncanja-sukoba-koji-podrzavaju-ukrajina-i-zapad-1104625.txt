Ideja da se problem sukoba na istoku Ukrajine rješava po istom modelu kakvim je prije dvadeset godina istočna Slavonija reintegrirana u granice Republike Hrvatske sve se češće spominje u javnosti. No dok takav prijedlog nailazi na odobravanje u samoj Ukrajini te na zapadu, službena Moskva s druge strane upozorava da takvo što nije moguće. I za to navodi razlog – sporazum iz Minska potpisan prije godinu i pol dana u velikom dijelu nije proveden, a situacija na istoku Ukrajine daleko je od normalne. U prvoj točki taj dokument predviđa hitan prekid vatre. Iako više nema velikih borbi, svakodnevna je razmjena artiljerijske i puščane vatre s obje strane, a većina civilnih žrtava strada na području Donjecka i Luhanska koji su pod kontrolom proruskih separatista. – Prema posljednjim podacima OESS-a koji provodi nadzor na tom području, 75 posto napada, projektila i granata dolazi s teritorija koji kontrolira ukrajinska vojska. Uz to, artiljerijska oružja iz skladišta ukrajinske vojske sada su “nestala”. Od 1258 oružja koja su prijavljena da se nalaze u skladištima nedaleko od područja sukoba, za njih 804 nitko ne zna gdje su – kaže Anvar Azimov, veleposlanik Ruske Federacije u Hrvatskoj. Ipak, trzavice na crtama razdvajanja dvaju strana nisu jedini problem. Velika kočnica u cijelom procesu eventualne normalizacije je i to što Ukrajina nije spremna na amnestiju sudionika sukoba na istoku zemlje. Pri tome se ne misli na amnestiju za one ljude koji su počinili ratni zločin ili zločin protiv čovječnosti, već Ukrajina želi procesuirati sve koji su na bilo koji način sudjelovali u pobuni protiv vlasti u Kijevu. – Sa zločincima nema pregovora i nema oprosta. A zločinci su svi koji su nosili oružje ili bili aktivno uključeni u pobunjeničke postrojbe. Postoji program uvjetnog oprosta, ali on se odnosi samo na ljude koji su silom bili regrutirani u proruske jedinice, ali koji su potom, prvom prilikom odbacili oružje, pobjegli na našu stranu i javno se pokajali za svoja djela. Iskreno, takvih nema baš puno – pričao mi je prije 20-ak dana tijekom sastanka u Kijevu Aleksej Rijabčin, zastupnik u ukrajinskoj vrhovnoj Radi, koji i sam potječe s istoka Ukrajine. Kako kaže, to je nešto o čemu nema pregovora, no pri tome zaboravlja da je zakon o amnestiji predviđen upravo ugovorom iz Minska koji je, u ovome trenutku, zacementirao status quo u odnosima ukrajinske vlade i proruskih separatista. Još u trenutku potpisivanja sporazuma u Minsku nije bilo potpuno jasno na koji će način biti osigurano izvođenje svih njegovih točaka. Pogotovo provođenja demokratskih izbora na cijelom području Ukrajine, na što se Kijev obvezao. No u stvarnosti je gotovo nemoguće osigurati izbore u dijelu zemlje pod kojim Ukrajina nema kontrolu. Ujedno, službeni Kijev već dulje vrijeme svojevrsnim gospodarskim sankcijama pokušava slomiti paravojne, separatističke vlasti na istoku zemlje, a to je vrlo jasno u Odesi tijekom listopada 2014. potvrdio i ukrajinski predsjednik Petro Porošenko – Mi ćemo imati posao, oni ga nemaju. Naša će djeca ići u škole i vrtiće, a kod njih će sjediti po podrumima jer ne znaju ništa raditi. Upravo na taj način dobit ćemo ovaj rat – ustvrdio je Porošenko u govoru čija je snimka i danas na YouTubeu. Ujedno, velik je problem implementacija sporazuma i prisutnost ruskih vojnih postrojba na istoku Ukrajine, za koje Kijev tvrdi da broje oko sedam tisuća pripadnika. – Ta brojka jednaka je polovici svih pripadnika Oružanih snaga RH, no kako to da nijedan član misije OESS-a nije na terenu vidio nijednog ruskog vojnika? Toliki broj ljudi treba negdje jesti, spavati, tolike postrojbe nije moguće sakriti. Gdje su uostalom detaljne satelitske snimke ruskih postrojba? – pita ruski veleposlanik Azimov. Na istoku Ukrajine u tijeku je velika geopolitička igra u kojoj cijenu, nažalost, plaćaju civili s obje strane crte razdvajanja. Prema procjenama UN-a, do sada je u tom sukobu poginulo više od 30 tisuća ljudi, dok je oko 2,3 milijuna izbjeglo iz svojih domova na obje strane. I pitanje je koliko će te brojke narasti dok istokom Ukrajine doista ne zavlada mir, po hrvatskom modelu reintegracije ili nekom drugom. >> Rusija tvrdi da je meta napada hakera: 'Špijunirali su znanstvene i vojne ustanove' 