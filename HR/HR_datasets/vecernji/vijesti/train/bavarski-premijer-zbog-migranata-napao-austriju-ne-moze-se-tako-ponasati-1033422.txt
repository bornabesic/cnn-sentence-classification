Austrija će izgraditi "tehničke prepreke" na granici sa Slovenijom kako bi olakšala kontrolu priljeva tisuća migranata koji svaki dan prelaze na austrijski teritorij, rekla je u utorak austrijska ministrica unutarnjih poslova Johanna Mikl-Leitner. U Europu je od početka godine stiglo više od 680 tisuća migranata s Bliskog istoka, iz Afrike i iz Azije, a Austrija i Slovenija su dio koridora od Balkana do zapadne Europe. "Zatražila sam izradu planova za posebne građevinske mjere. Ovdje je situacija osobito dinamična. Dosad je dnevno granicu prelazilo između tri i osam tisuća ljudi, ali se moramo pripremiti i za slučaj da se te brojke povećaju na 12 tisuća", rekla je novinarima Mikl-Leitner na graničnom prijelazu Spielfeld. Ministrica nije precizirala vremenski rok u kojem bi te mjere bile provedene. Stotine migranata ostavljeno je na ničijoj zemlji na austrijsko-slovenskoj granici u utorak nakon što su proveli noć na otvorenom kad ih je Austrija odbila primiti. Migrante su do granice u ponedjeljak dopratili slovenski vojnici, koji su ih tamo i ostavili. Bili su bez vode i hrane, a palili su vatre kako bi se zagrijali. Mnogo je obitelji s djecom u gomili koju se zadržalo iza ograde. Oni su uglas uzvikivali – "Želimo ići!". Glasnogovornik austrijskog kancelara Josef Ostermayer rekao je kako Austrija nastoji postići dogovor s Njemačkom oko migranata i da je kancelar Werner Faymann u bliskom kontaktu s njemačkom kolegicom Angelom Merkel u trenucima rasta napetosti između dviju zemalja oko migrantskog problema. Premijer Bavarske žestoko napao Austriju Premijer Bavarske Horst Seehofer žestoko je napao Austriju da šalje na tisuće migranata u Njemačku, ne upozoravajući prethodno bavarske vlasti te je pozvao Merkel da intervenira. – To ponašanje Austrije opterećuje međususjedske odnose – rekao je Seehofer u razgovoru za regionalni dnevnik Passauer Neue Presse. – Ne može se i ne smije tako ponašati – dodao je konzervativni čelnik. Vlasti te regionalne države koja, zbog zemljopisnog položaja, upravlja gotovo cjelokupnim priljevom migranata po dolasku u Njemačku, optužuju Austrijance da ih ne izvješćuju o dolasku novih migranata što ne dopušta bavarskoj policiji da organizira njihov pravovremeni prihvat. Oko 2.000 migranata tako je stiglo u ponedjeljak navečer pješice u Bavarsku iz susjedne zemlje, a da bavarska policija prije toga nije bila obaviještena. Ključ rješenja je zaustavljanje migranata da uopće krenu na put – Sada je na kancelarki da razgovara s Austrijom – rekao je Seehofer koji se protivi politici Angele Merkel otkad je odlučila širom otvoriti vrata Njemačke izbjeglicama iz zona sukoba u Siriji i Iraku. Ostermayer je na te kritike odgovorio. – Kad izbjeglice jednom krenu, odluka se zapravo svodi na to hoćemo li im omogućiti zdravstvenu zaštitu i hranu ili ćemo ih pustiti da umru od smrzavanja. U tako zahtjevnoj situaciji moramo se ponašati ljudski – dodao je, istaknuvši da je ključ rješenja zaustavljanje migranata da uopće krenu na put, pri čemu je neophodna suradnja Turske i založivši se da migranti budu upisani već na vanjskim granicama.  Sve priče o izbjeglicama čitajte u našem specijalu Izbjeglička kriza.               >>'Radije ćemo umrijeti od metka nego od gladi u izbjeglištvu'        >>Milanović o izbjegličkoj krizi: Nekima smeta što smo preefikasni i prebrzi 