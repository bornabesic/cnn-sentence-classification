Kada je Dario Šarić, hrvatski košarkaški reprezentativac svojevremeno prelazio iz Zagreba u Cibonu, bila je to jedna od sportskih senzacija. Jer bila je riječ o mladom i darovitom košarkašu, s perspektivom igranja u NBA. Uz to, za dolazak darovitog košarkaša u svoje redove, Cibona je Zagrebu isplatila 550.000 eura, a novac za taj transfer posrnulom košarkaškom divu koji  godinama  grca  u financijskim problemima dao je Josip Klemm, vlasnik zaštitarske  tvrtke  Klemm Security. I dok se priča oko prijelaza Šarića iz jednog zagrebačkog kluba u drugi odvijala pod svjetlima reflektora, Klemm i Ivica  Lovrić,  pročelnik  Gradskog ureda  za obrazovanje, kulturu i sport Grada  Zagreba  te  ujedno i predsjednik  KK Cibona, u velikoj tajnosti dogovorili su uvjete pod kojima je Klemm dao novac za Šarićev transfer. A  tim  uvjetima,  koji pokazat će se kasnije, osim Lovriću i Klemmu, nikom nisu bili poznati, Cibona se obvezala da će Klemmu, odnosno njegovoj tvrtki 550.000  eura  vratiti  uz  kamatu  od  osam  posto. Obvezali su se i da će isplata  biti  do 1. rujna 2014. (pregovori o transferu vodili su se krajem 2012., op.a.). No osim toga, Cibona se obvezala i da će Klemmu, kao dodatnu nagradu,  isplatiti polovinu  od ukupnog iznosa odštete, a radilo se o 1,2 milijuna  eura,  koja  bi  pripala  Ciboni,  ukoliko  bi  Šarić jednostrano raskinuo ugovor radi prelaska u drugi klub ili odlaska u NBA. I upravo zbog te odredbe i Klemm i Lovrić te Klemmova tvrtka našali su se pod udarom istražitelja.  Istraga je na koncu u lipnju ove godine okončana podizanjem optužnice protiv njih, a o pravomoćnosti optužnice zagrebački Županijski sud  će  raspravljati danas. Tijekom istrage, Lovrić i Klemm su se branili šutnjom, dok je predstavnik Klemm Securityja naveo da je tvrtka sve radila po  zakonu. Klemma USKOK tereti za poticanje na zloporabu o gospodarskom poslovanju, dok se Lovrić tereti za pokušaj zloporabe u gospodarskom poslovanju. Optužen je i za trgovanje utjecajem jer je od Dragutina Kosića voditelja podružnice  Zagrebačkog holdinga - Upravljanje sportskim objektima - tražio da zaposli neke djelatnike KK Cibona, bez obzira zadovoljavaju li uvjete za zaposlenje ili ne. Među njima je bio i proslavljeni košarkaš Mihovil Nakić, a USKOK smatra da je podružnica koju je Kosić vodio oštećena za oko 660.000 kuna. Kosić je  također  optužen, a  kako je on u aferi Agram, gdje je prvooptuženi Milan Bandić, priznao krivnju te se nagodio s USKOK-om, biti će  zanimljivo vidjeti  hoće li se na takvu  taktiku odlučiti i u ovom postupku.  Što se tiče Lovrića i Klemma, iz iskaza svjedoka proizlazi da za njihov  mali dogovor nije znao ni Nikša Prkačin, kao sportski direktor Cibone,  koji  je  sudjelovao u dovođenju Šarića u Cibonu, ali ni skupština Cibone  jer je Lovrić o tome nije izvijestio. Kada su se policija i USKOK zainteresirali za tu priču Cibona je tužila Klemmovu tvrtku zbog lihvarskog ugovora. Istragom je ustanovljeno i da je Klemm Security Ciboni osim za transfer Šarića, u još dva navrata pozajmljivao novac. Pa im je tako uz kamatu od četiri posto  2. listopada 2013. pozajmio 170.000 kuna, dok im je uz istu kamatu 18. rujna 2013. pozajmio 271.500 kuna. Oba iznosa su vraćena, no kao sredstvo  osiguranja izdane su tri bianco zadužnice, koje je Klemm Security iskoristio za naplatu kamata. Zanimljivo je da je pozajmice Ciboni davala i Škola  košarke Cibona, pa im je tako od 7. siječnja do 14. prosinca 2012. dala 5,5 milijuna kuna pozajmica, a dodatnih 3,7 milijuna kuna dali su im od 7. siječnja 2013. do 30. rujna 2013.  No možda najzanimljivije  je da je pozajmice Ciboni davao i GNK Dinamo s kojim je  imala ugovor o kratkoročnom zajmu. Kako nogometni klub koji nije registriran za obavljanje financijskih transakcija može pozajmljivati novac nije  baš najjasnije, no sukladno  ugovoru GNK Dinamo je 19. rujna 2011. pozajmio osam milijuna kuna uz kamatu od četiri posto, a Cibona se obvezala daće taj novac vratiti do 31. prosinca 2011. Rok za povrat novaca je više puta  prolongiran, dio je novca vraćen. Ono što nije vraćeno, a radilo se o pet milijuna  kuna, riješeno je  kompenzacijom - Dinamu ili njegovim klijentima  osigurano je promotivno i propagandno oglašavanje  na svim utakmicama Cibone u sezoni 2013./2014.  Drugim  riječima, mogli su se oglašavati u vrijednosti od pet milijuna kuna. >> Štetić: Klemm je priznao pa sam i ja optužen 