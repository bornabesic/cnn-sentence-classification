Pred Županijskom skupštinom u Splitu pretučen je novinar Radio Brača, Siniša Vickov. Na sjednicu Skupštine, na kojoj se odlučivalo o dodjeljivanju koncesije za plažu Zlatni rat u Bolu na Braču, oko 13 sati ušao je uznemireni Vickov i izjavio da su ga pred vratima pretukli zaštitari Sokol Marića. Postavljeno je pitanje tko je i zašto angažirao zaštitare.  Nakon incidenta stigla je policija, a zaštitari su službenicima rekli kako su novinara zamolili da se predstavi, što on nije učinio, nego je nastavio hodati prema Skupštini. Na upit ima li novinarsku iskaznicu odgovorio je negativno, pa su ga zaustavili. Prema njihovim navodima, tada je Vickov udario u glavu jednog zaštitara, a oni su ga pokušali zaustaviti i pritom mu potrgali jaknu.  Na strašan incident reagirao je saborski zastupnik Mosta, Miro Bulj.  - Ovdje se pred našim očima događa bezobzirna prodaja nacionalnog blaga, kao da je djedovina župana Ževrnje. Župan Ževrnja štiti se od naroda i medija kako bi lakše pogodovao tvrtki bez ikakvog iskustva i kompetencija - rekao je Bulj.   Dodao je kako je sramotno da zaštitari napadaju novinara koji je došao istražiti istinu. - Ne samo da prodaju ono što nije njihovo, nego se sad i tuče pojedince koji o tome žele izvijestiti - navodi saborski zastupnik.   Ističe da je ovo bio napad na sve građane. - Incident pred Županijskom skupštinom nije napad na jednog novinara, nego udarac svim građanima koji ne daju da kojekakvi muljatori i nekome podobni zarađuju na njihov račun i račun neponovljivog prirodnog okoliša - završava Bulj u priopćenju.  Podsjećamo, županijski čelnici odlučili su da koncesiju nad popularnom plažom Zlatni rat u Bolu na Braču dobije zagrebačka tvrtka Sport B, koja je osnovana prije dvije godine, a nema prihoda ni zaposlenih. >>Bulj: Natječaj se mora ponoviti zbog sumnjive odluke povjerenstva >>'Vujčić je stav o Mostu donio u društvu s Todorićem i ostalim muljatorima na partijima HNB-a' 