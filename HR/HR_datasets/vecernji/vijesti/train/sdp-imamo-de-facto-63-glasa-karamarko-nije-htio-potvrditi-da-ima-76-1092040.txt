Tomislav Karamarko sutra će podnijeti ostavku na mjesto prvog potpredsjednika u Vladi, potvrđeno je Večernjem listu iz HDZ-a. Ranije danas je Karamarko kazao je da će HDZ i Domoljubna koalicija imati 76 zastupnika za novu Vladu. – Imat ćemo, zato i radimo što radimo. Kada bude vrijeme. Idemo korak po korak. To bi moglo trajati 10-15 dana – kazao je Karamarko. Glavni tajnik HDZ-a Domagoj Ivan Milošević kazao je da je prvi korak je u četvrtak izglasavanje nepovjerenja Oreškoviću te da je Domoljubna koalicija jedinstvena u svojim stavovima. Na pitanje imaju li sada samo 65 ruku, Milošević je kazao 68. – Od tuda krećemo, to je ono što imamo sada – kazao je Milošević te dodao da su svi dobrodošli. – Općepoznato je da sada imamo 65 članova i točno se zna gdje postoje ruke – kazao je Milošević te dodao da govore da "vjeruju u parlamentarnu većinu". – Imamo 76 ruku za glasovanje, vidjet ćete u četvrtak. Ne računamo na oporbu – zaključio je Milošević. Danas se sastao i uži kabinet Vlade bez potpredsjednika Vlade i predsjednika HDZ-a Tomislava Karamarka, nakon čega je ministrima stigla poruka da se otkazuje sutrašnja sjednica Vlade. U Saboru se u četvrtak očekuje izglasavanje nepovjerenja premijeru Tihomiru Oreškoviću, koje je inicirao HDZ. Predsjedništvo HDZ-a jučer je potvrdilo Zdravka Marića, ministra financija u Oreškovićevoj Vladi, za kandidata za mandatara. Premijer Orešković će se u Saboru, najvjerojatnije u četvrtak, obratiti zastupnicima i odgovoriti na optužbe HDZ-a, što je najavio prošli tjedan, kada je neke od optužbi nazvao čistim spinovima. SDP istodobno prikuplja potpise za prijedlog za raspuštanje Sabora. Tijekom vikenda prijedlog su potpisala trojica IDS-ovaca, podršku raspuštanju najavili su i Živi zid i HDSSB, pa su u SDP-u jučer tumačili da imaju de facto podršku 63 zastupnika te da je potreban još samo jedan kako bi odluka o samoraspuštanju "pala" na 12 zastupnika Mosta. U nastavku pratite tijek današnjih događaja: 21.45 - - Mi ćemo glasati za opoziv Oreškovića. No, niti Milošević i HDZ nemaju dovoljno ruku za novu Vladu, niti Milanović i SDP za raspuštanje Sabora – rekao je saborski zastupnik Radimir Čačić u emisiji Veto Sanjina Španovića na Jabuci TV. Opširnije OVDJE 21.40 - "Priču o velikoj koaliciji slušam već dugo, ali u takvoj koaliciji HDZ gubi jedino što ima - priliku da lupa po SDP-u. Kad HDZ na izborima izgubi trebao bi reći da neće više s ekstremnim desničarima", napisao je predsjednik SDP-a Zoran Milanović na Facebooku. Opširnije OVDJE 20.37 - Tomislav Karamarko sutra će podnijeti ostavku na mjesto prvog potpredsjednika u Vladi, potvrđeno je Večernjem listu iz HDZ-a. Opširnije OVDJE 18.15 – Predsjednik HDZ-a Tomislav Karamarko kazao je da će HDZ i Domoljubna koalicija imati 76 zastupnika za novu Vladu. – Imat ćemo, zato i radimo što radimo. Kada bude vrijeme. Idemo korak po korak. To bi moglo trajati 10-15 dana – kazao je Karamarko i dodao da ne može reći s kim pregovaraju zato što "ti ljudi očekuju diskreciju", ali je i naglasio da su "pregovori pri završetku". – Što je brojio pred vama. Kako se dao tako jeftino navući – kazao je Karamarko o izjavi glavnog tajnika HDZ-a Ivana Domagoja Miloševića koji je danas rekao tri različite brojke kojima raspolažu za smjenu Oreškovića i slaganje nove Vlade. Na pitanje imaju li sada samo 65 ruku, Milošević je kazao 68. – Od tuda krećemo, to je ono što imamo sada – kazao je Milošević te dodao da su svi dobrodošli. – Općepoznato je da sada imamo 65 članova i točno se zna gdje postoje ruke – kazao je Milošević te dodao da govore da "vjeruju u parlamentarnu većinu". – Imamo 76 ruku za glasovanje, vidjet ćete u četvrtak. Ne računamo na oporbu – zaključio je Milošević. Karamarko od Povjerenstva za odlučivanje o sukobu interesa očekuje da donese "normalnu i pravičnu odluku". – A to je da nisam bio niti jesam u bilo kakvom sukobu interesa. Ne mogu vjerovati da bi odluka mogla biti drukčija, to bi bilo doista nakaradno – poručio je. Na pitanje što će biti ako odluka bude da je u sukobu interesa, Karamarko je uzvratio da će onda potražiti druge načine da dokaže istinu i pravdu da se obrani. 16.50 – Nakon sastanka Domoljubne koalicije glavni tajnik HDZ-a Domagoj Ivan Milošević kazao je da je prvi korak je u četvrtak izglasavanje nepovjerenja Oreškoviću te da je Domoljubna koalicija jedinstvena u svojim stavovima. – Domoljubna koalicija je jedinstvena u stavovima, kao i oko poteza koje ćemo u idućim danima poduzimati. U četvrtak će biti izglasovano nepovjerenje Oreškoviću. Složili smo se oko toga da je kandidat za mandatara Marić. Uvjereni smo da u parlamentu postoji većina onih koji će glasovati za Marića koji će nakon toga sastaviti Vladu – rekao je glavni tajnik HDZ-a Ivan Domagoj Milošević. Predsjednik HSS-a Krešimir Beljak kazao je da će njihovi zastupnici glasovati za opoziv premijera Oreškovića, a potom će dati HDZ-u "palicu u ruke" da krenu u skupljanje nove parlamentarne većine. Predsjednik HSLS-a Darinko Kosor rekao je da se od njih kao većine očekuje da "riješimo novu većinu ili da idemo na izbore". – Očekujem da ćemo to u idućih 10 dana riješiti – kazao je Kosor. – Nema logike da netko bude premijer ako nema podršku 65 zastupnika koji čine većinu, ali hitno moramo ili sastaviti novu većinu ili reći građanima da idemo na nove izbore – rekao je Kosor. – Hrvatska nema vremena izgubiti šest do 12 mjeseci – kazao je Milošević. Na pitanje tko će činiti većinu, Milošević je kazao: – Vidjet ćete, korak, po korak. Znamo tko su parlamentarni zastupnici koji su spremni podržati parlamentarnu većinu. Svi su dobrodošli: manjine, dio Mosta, Most... Svi koji su dosad podržavali ili u nekim trenucima podržavali, s nekima smo razgovarali, za to ruke u Saboru postoje – rekao je Milošević. Kazao je i da se HSP AS slaže s potporom manjina novoj Vladi. – Ključna razlika između Marića i Oreškovića je da je Marić cijeli život živio u Hrvatskoj, da je radio dobar dio svog života i u javnom i u privatnom sektoru u Hrvatskoj. Puno bolje razumije politički kontekst, koji nije nevažan za obavljanje tako važne dužnosti – kazao je Milošević. Na pitanje pregovaraju li s nekima iz Mosta, kazao je da se zna da su trojica već napravila svoj klub. – Za razliku od SDP-a, HDZ nije razbijao Most, a ni dalje nećemo to činiti. Vrata su Mostu otvorena, ali se ovaj puta mora znati redoslijed događanja. Postoji HDZ, odnosno Domoljubna koalicija, zajedno s Bandić Milan 365 sa 65 mandata i od tuda krećemo – rekao je Milošević. Na pitanje imaju li sada samo 65 ruku, Milošević je kazao 68. – Od tuda krećemo, to je ono što imamo sada – kazao je Milošević te dodao da su svi dobrodošli. -–Općepoznato je da sada imamo 65 članova i točno se zna gdje postoje ruke – kazao je Milošević te dodao da govore da "vjeruju u parlamentarnu većinu". – Imamo 76 ruku za glasovanje, vidjet ćete u četvrtak. Ne računamo na oporbu – zaključio je Milošević. 15.50 – Još se ne zna hoće li sjednica Vlade, koja se ipak neće održati sutra, biti sazvana u četvrtak ili petak, rekao je Hini izvor iz Vlade. Pojašnjenje zbog čega planirana sjednica nije sazvana nije se moglo dobiti, kao ni odgovor na pitanje hoće li Vlada zasjedati u četvrtak ili petak. 15.45 – U središnjici HDZ-a u 15 sati počeo je sastanak čelnika stranaka Domoljubne koalicije, na kojem bi trebalo biti riječi o odluci Predsjedništva HDZ-a da ministar financija Zdravko Marić bude njihov kandidat za mandatara. – Četiri mjeseca nije bilo sastanka Domoljubne koalicije pa sam radoznao što ćemo doznati od predsjednika HDZ-a – rekao je novinarima čelnik HSLS-a Darinko Kosor prilikom dolaska na sastanak. –Prva faza je glasovanje u četvrtak o premijeru i Vladi – rekao je Kosor. Upitan kako neki u Koaliciji tvrde da već u ovoj fazi imaju 76 ruku, Kosor je odgovorio: "Ja ne tvrdim!" Na pitanje kako će glasovati o premijeru Tihomiru Oreškoviću, podsjetio je kako se HSLS nije potpisao na zahtjev za opoziv premijera te dodao kako u srijedu imaju Predsjedništvo stranke, dok će u četvrtak odlučiti kako će glasovati. – Ako cijeli Sabor bude protiv premijera, onda će za to biti i HSLS – poručio je Kosor. Čelnik HSS-a Krešimir Beljak novinarima je rekao da je su koalicijski partneri pozvani kako bi im se objasnilo što će se dogoditi. – Mi (HSS) nismo faktor koji odlučuje i prema tome ćemo se postaviti. Mi ćemo biti za opoziv premijera – rekao je Beljak. Vidjet će, kaže, imaju li oni koji su inicirali cijelu priču o preslagivanju Vlade tih 76 ruku, napominjući kako HSS neće u novu Vladu koja bi iz toga proizašla. – Mi imamo jednog saborskog zastupnika i bilo bi licemjerno od nas da sukreiramo državnu politiku. To bi bila politička trgovina kojom se ja neću baviti – rekao je Beljak. – Čelnik HSP-a AS Ivan Tepeš kazao je kako očekuje da "kolege pokažu većinu, da se složi Vlada i Hrvatska krene u bolje sutra". – U politici je sve moguće, osim to da mi prihvatimo SDSS u Vladi – rekao je glavi tajnik te stranke Pero Ćorić. 15.40 – Ne znam. Nisam vidoviti Milan – rekla je ministrica socijalne politike i mladih Bernardica Juretić danas u Vukovaru odgovarajući na novinarski upit o špekulacijama kako se njezino ime ne spominje među kandidatima za ministre u restrukturiranoj Vladi. Govoreći na ovu temu, rekla je još samo kako radi dok bude trebala. 14.50 – Sutrašnja sjednica Vlade otkazana je, doznaje Večernji iz dva neovisna izvora iz Banskih dvora. Nakon što je održan uži kabinet Vlade, na kojem su uz premijera Tihomira Oreškovića i potpredsjednika Bože Petrova (prvi potpredsjednik Tomislav Karamarko opet nije došao na uži kabinet) bili i HDZ-ovi i Mostovi ministri, naši izvori kažu kako im je došla obavijest iz ureda predsjednika Vlade kako se sutra neće održati sjednica. Zasad se ne zna koji je razlog otkazivanja jer, kako doznajemo, na užem kabinetu ministri su prošli kroz točke dnevnog reda i izašli sa sastanka uvjereni kako će se sutra održati sjednica Vlade. 14.05 – Zagrebački gradonačelnik i predsjednik stranke MB 365 Milan Bandić rekao je danas kako o HDZ-ovu kandidatu za mandatara Zdravku Mariću može reći sve najbolje, poručivši da će u Saboru biti "ruke u zraku" za novu vladu budu li u njoj predloženi ljudi koji jamče "spajanje pameti i ljepote Hrvatske", a ako ne, bit će novi izbori. Više čitajte ovdje. 13.45 – Ministar zaštite okoliša i prirode Slaven Dobrović izjavio je u Slavonskom Brodu kako se u Mostu nadaju da će se u Hrvatskoj podići razina političke odgovornosti ili će u suprotnom biti potrebni novi izbori. – Za nas je mandatar gospodin Orešković, on rukovodi ovim orkestrom i vlada pod njegovim vodstvom može ići dalje i početi stvarati rezultat – kazao je Dobrović, dodavši da njihov partner u vladi "trenutačno ide u smjeru koji ne vodi ničemu". Poručio je kako vjeruju da će razum prevladati i da će se okrenuti rješenjima, odnosno da će se složiti kako je potrebno podići nivo političke odgovornosti u Hrvatskoj. – Ako ne, onda će očito biti potrebni novi izbori – zaključio je Dobrović. To je, kaže, i njegov osobni stav jer Mostovi ministri djeluju kao tim. 13.25 – Danas se sastao uži kabinet Vlade bez Tomislava Karamarka. – HDZ je jedinstven i snažan – rekao je ministar vanjskih poslova Miro Kovač, prenose 24 sata, a ministar gospodarstva Tomislav Panenić rekao je da očekuje da će HDZ-ovi zastupnici glasovati po svojoj savjesti. 12.40 – Glavni tajnik HSP-a dr. Ante Starčević i saborski zastupnik Pero Ćorić rekao je na sastanku u Vukovaru kako su protiv SDSS-a u Vladi. – Kaže jedna narodna kako je u politici daleko do zore te su dopušteni politički obrati koji bi iznjedrili dobrobit svih građana. HSP AS je prepoznat u ovom sazivu Hrvatskog sabora kao nepromjenjiva politička vertikala i na tom tragu se ni do zore ne može promijeniti ništa. Prihvatljiv nam je svaki kompromis unutar trenutačne saborske većine, a strana nam je svaka politička trgovina. Vlada RH u kojoj bi sjedili predstavnici SDSS-a ili drugih političkih stranaka koje su doveli do gospodarske, moralne i demografske devastacije Hrvatske za HSP AS je neprihvatljiva i taj stav se neće promijeniti! – rekao je Ćorić, navodi HSP AS u priopćenju. 12.05 – Žestoka kritika glavnog urednika Glasa Koncila mons. Ivana Miklenića u posljednjem broju toga katoličkog tjednika, iz koje proizlazi da je Crkva okrenula leđa predsjedniku HDZ-a Tomislavu Karamarku, nije stav crkvenog vrha i biskupa, nego osobni stav glavnog urednika Glasa Koncila, kažu naši crkveni izvori. Više čitajte ovdje. 12.00 – Ministar poduzetništva i obrta Darko Horvat izjavio je kako je uvjeren da će preslagivanje Vlade biti provedeno uspješno, i da će Zdravko Marić biti odličan novi premijer. Na često pitanje ovih dana ''ima li HDZ 76 ruku'' u Hrvatskom saboru te misli li da će i za njega biti mjesta u budućoj Vladi, Horvat je kazao kako se "danas jako puno priča", a da će se do četvrtka znati gotovo sve. – Pričekajmo da se neke stvari provedu u djelo. Do kraja četvrtka znat ćemo gotovo sve – odgovorio je Horvat, a na dodatno pitanje što ako preslagivanje ne prođe uspješno i Hrvatska dobije tehničku vladu, kazao je kako onda treba "pričekati ponedjeljak i vidjeti što dalje". Komentirao je i odabir Zdravka Marića, trenutačnog ministra financija, za budućeg mandatara, ocijenivši da je to odličan izbor. – Gospodin Marić ima veliko iskustvo u financijskom svijetu i bit će odličan premijer – zaključio je ministar poduzetništva i obrta Horvat. 11.00 – Nezavisni saborski zastupnik Stipe Petrina ocijenio je danas kako je cilj aktualne "politički bolesne situacije" uništavanje bilo kakvog trećeg političkog puta, ističući da Most nikada nije bio ni stvoren s ciljem da postane istinski treći put, već je njegova uloga bila da "zgadi biračima svaku pomisao" na takvu nezavisnu političku scenu. Više čitajte ovdje. 9.20 – Dubrovački gradonačelnik Andro Vlahušić (HNS) rekao je za N1 da treba oformiti koaliciju SDP-a i HDZ-a. – Nama su nužni novi izbori, a mislim da je nakon njih nužna depolitizacija i potpuna profesionalizacija društva. Treba oformiti veliku koaliciju SDP-a i HDZ-a koja bi trajala najmanje osam godina – rekao je Vlahušić, koji smatra da HDZ neće skupiti glasove za rušenje Oreškovića. Vlahušić je rekao da HNS treba ostati uz SDP, a za Karamarka je rekao da ga poznaje dugo, da "nije crn koliko ga neki žele prikazati" te da se našao "u nekim škarama iz kojih ne može izaći". Također je rekao da Ina više nije strateški interes, da je treba pustiti privatnicima, a samo prirodne rezerve ostaviti u vlasništvu države. 8.30 – U 10 sati održat će se konferencija za medije Gradskog odbora SDP-a Zagreb. >> Orešković će progovoriti o svemu s čime se susreće otkako je premijer >> Milanović: Zdravko Marić obična je udica kojom HDZ blefira i kupuje vrijeme 