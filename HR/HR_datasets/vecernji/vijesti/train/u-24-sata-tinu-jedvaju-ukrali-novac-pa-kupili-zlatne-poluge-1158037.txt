Da ukradu novac hrvatskog nogometnog reprezentativca Tina Jedvaja (21) i njime kupe zlatne poluge vrijedne preko 2,2 milijuna kuna, prevarantima Davoru Bakoviću (52) i Čedi Mavrincu (59) nisu trebala niti 24 sata. Mladom stoperu koji trenutačno igra u njemačkom prvoligašu Bayer Leverkusenu s računa su 5. listopada prošle godine skinuli 136 tisuća kuna, a dan poslije još 370 tisuća kuna. Učinili su to tako da su krivotvorili dokumentaciju u kojoj je bilo prikazano kako Tin Jedvaj tvrtki “Andatog usluge” duguje 1,3 milijuna kuna. Tvrtku Andatog usluge otprilike dva tjedna ranije prevaranti su otkupili od jednog bračnog para kako bi preko nje naplatili lažne ovrhe, a formalni vlasnik je 21. rujna postao Čedo Mavrinec. Nakon toga su krivotvorili i rješenje o ovrsi s kojim su otišli u poslovnicu FINA-e i tražili prisilnu naplatu, a s obzirom na to da službenik FINA-e nije posumnjao da se radi o sumnjivim poslovima u roku od nekoliko sati novac hrvatskog nogometaša našli su se na računu Andatog usluga. Potpuno istim obrascem Baković i Mavrinac su ovršili i tvrtku Cipro d.o.o. s čijeg računa su skinuli čak 1,9 milijuna kuna. Čim se novac našao na njihovu računu, u Zlatarni Dodić kupili su osam poluga za koje su platili 2,2 milijuna kuna, a u tvrtki za trgovinu plemenitim metalima Moro&Kunst čija je poslovnica na jedanaestom katu zagrebačkog Eurotowera nedavno opljačkana, kupili su jednu manju zlatnu polugu vrijednu 29 tisuća kuna. U svemu tome Baković i Mavrinac imali su i dvojicu pomagača čiji identiteti su i dalje nepoznati. Dvojica prevaranata u srijedu su se našla na optuženičkoj klupi Općinskog kaznenog suda. – Osjećam se krivim za sve što mi se optužnicom stavlja na teret, a branit ću se šutnjom – kazao je na početku suđenja drugooptuženi Čedo Mavrinac, dok je Davor Baković izjavio kako se ne osjeća krivim. >>'Dok sam igrao za Dinamo, nije bilo navijača. Sad će mi se ispuniti dječački san!' 