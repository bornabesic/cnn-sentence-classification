Hrvatska ostaje pri odluci o razvrgavanju Arbitražnog sporazuma, pri čemu se poziva na članak 60. Bečke konvencije. Taj mehanizam dosad nije aktivirala nijedna država, već su, najčešće, jednostavno suspendirale međusobne sporazume. No procedura predviđa da je u roku od tri mjeseca notificira druga strana, što je Hrvatska učinila i dobila odgovor da Slovenija ne želi razvrgnuti sporazum. Odmah nakon toga teče rok od godine dana u kojem se države mogu pokušati dogovoriti o načinu mirnog rješavanja spora. Hrvatska je u tom smislu dva puta službeno pozvala Sloveniju na razgovor, što je Slovenija odbila. Nakon godine dana, ako se ne nađe rješenje, počinje mirenje pod okriljem UN-a. Glavni tajnik imenuje miritelje koji, u stvarnosti, imaju vrlo ograničen mandat. Hrvatski ministar vanjskih poslova Miro Kovač prije nekoliko mjeseci ponovio je kako je arbitraža za Hrvatsku gotova stvar te pozvao slovenske kolege da pitanje riješe bilateralno i da nađu novi model. 