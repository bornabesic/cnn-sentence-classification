Ni godinu dana od pada prošle Vlade i velikih najava tadašnjeg predsjednika HDZ-a Tomislava Karamarka o preslaganju nove, HDZ-ove većine bez Mosta, Hrvatsku je dočekao vrlo sličan scenarij. Umjesto Karamarka to sada najavljuje njegov nasljednik Andrej Plenković, koji je na konferenciji za novinare poručio da će HDZ i bez dosadašnjeg partnera imati parlamentarnu većinu, no nije htio otkriti na koga računa. HNS neće u Vladu Pukim zbrajanjem ruku u Saboru, uz pretpostavku da Andrej Plenković sa sigurnošću može računati na potporu onih koji su Vladu podržali pri donošenju važnih dokumenata poput državnog proračuna, dolazimo do brojke od 74 zastupnika iz klubova HDZ-a, nacionalnih manjina, HDSSB-a, HSLS-a i HKD-a, reformista i zastupnika Bandićeve stranke.   S obzirom na to da je nezavisna Bruna Esih već najavila da neće glasovati za “oktroiranu vladu”, ta se brojka spustila na 73. Nejasno je i kako će se na kraju postaviti Zlatko Hasanbegović, koji je nakon sjednice stranačkog predsjedništva izjavio da će njegova potpora preslaganju ovisiti o tome tko će činiti novu parlamentarnu većinu pa Plenković trenutačno mora osigurati četiri glasa “sa strane”. Čim je postalo jasno da je koalicija HDZ-a i Mosta završena priča, svi su pogledi uprti u HNS, koji mediji godinama guraju u različite kombinacije s HDZ-om. Takve špekulacije jučer je dodatno podgrijala izjava predsjednika te stranke Ivana Vrdoljaka da je spreman sjesti za pregovarački stol “ako Plenković ima ideju o vladi nacionalnog jedinstva u kratkom roku”. Vrdoljak je naknadno pojasnio kako je vladu nacionalnog jedinstva spomenuo tek kao teorijsku mogućnost, ne i nešto što bi HNS priželjkivao. – HNS neće sudjelovati u Vladi, tisuću puta smo to odgovorili, prestanite nas gurati u tu priču, to prelazi granice dobrog ukusa – uvjeravao je Vrdoljak novinare. Šira potpora Ipak, za razliku od svoga stranačkog kolege Gorana Beusa Richembergha, koji jedini izlaz vidi u novim izborima, Vrdoljak ne podržava takav scenarij. Naglasio je da HNS “ne želi nalikovati hijenama koje žele raskomadati neko meso”, već dati doprinos rješavanju problema jasnom političkom porukom da mu je na prvome mjestu interes Hrvatske. Pitanje je, međutim, koliko si HNS može priuštiti podršku HDZ-ovoj vladi uoči lokalnih izbora, a pitanje je i želi li HDZ takvu suradnju. Premijer Plenković je, naime, na konferenciji za novinare nakon sjednice Vlade kazao kako tu stranku ne vidi u budućoj pralamentarnoj većini. Ustvrdio je, međutim da “apsolutno ima parlamentarnu većinu” i da novi izbori nisu realni. – Broj zastupnika koji je podržao rad moje Vlade, sve krupne korake koje ova Vlada radi, sve što činimo od samog početka ove Vlade, imalo je puno širu podršku od samog trokuta partnerstva. To nije u pitanju i mislim da ćete vrlo brzo to vidjeti – objasnio je premijer. Plenkovićeva Vlada prije šest mjeseci dobila je potporu 91 zastupnika, a među njima bilo je i pet HSS-ovaca. Manjinska vlada rješenje Predsjednik te stranke Krešo Beljak ovaj put, međutim, odbija svaku pomisao o podršci HDZ-ovoj vladi. Premijeru Plenkoviću, dakle, preostaje popuniti većinu trojkom iz stranke Promijenimo Hrvatsku, no oni su u koaliciji sa Živim zidom, čiji predsjednik Ivan Vilibor Sinčić poručuje da nikakve kombinacije s HDZ-om ne dolaze u obzir te da isti stav očekuje od koalicijskih partnera. U protivnom će, kaže, raskinuti koaliciju. Da nisu za preslaganje s HDZ-om poručuju i iz IDS-a. – Apsolutno ne, pa mi smo već u svom radu dokazali što znači biti dosljedan. IDS nikada neće biti dio nikakve vlade desnog centra, dakle, nećemo se preslagati s HDZ-om – poručio je predsjednik te stranke Boris Miletić. No, poput Vrdoljaka, ni Miletić nije za nove izbore i kaže kako bi oni neposredno uoči turističke sezone značili potpuni kolaps države. Znakovito je i to što je Miletić, po neslužbenim informacijama, u srijedu navečer bio na sastanku s Plenkovićem. Na razgovor s Miletićem Plenkovića je vjerojatno potaknulo to što trojica IDS-ovaca nisu potpisala SDP-ovu inicijativu za razrješenje Zdravka Marića. Budući da Miletić odbija bilo kakvu pomisao o sudjelovanju njegove stranke u vladi desnog centra, ostaje otvoreno pitanje jesu li dvojica čelnika razgovarala o eventualnoj IDS-ovoj potpori manjinskoj vladi, za koju je također nužno 76 ruku.       