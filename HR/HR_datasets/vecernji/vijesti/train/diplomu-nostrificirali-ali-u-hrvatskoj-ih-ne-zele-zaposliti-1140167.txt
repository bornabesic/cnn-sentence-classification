Kada su upisivali studij socijalnoga rada na Sveučilištu u Mostaru, nisu ni pomišljali da će nakon tri ili pet godina studiranja i obrane diplomskoga ili magistarskoga rada doći do diplome koja im u Hrvatskoj ne vrijedi gotovo ništa. Radi se o stotinama studenata s područja cijele Hrvatske, od kojih je najveći broj iz Slavonije. “Za sve nas ružna poruka” – Dovedeni smo pred zid i više ne znamo kome da se obratimo i tražimo pomoć. Imamo diplome, ali nam se ne dopušta stažiranje u Centrima za socijalnu skrb, ne možemo doći ni do prijeko potrebnih licencija, a samim tim ne možemo dobiti ni posao – kaže Anita Kramberger Matoković iz Požege koja je studentica pete godine socijalnog rada na mostarskom sveučilištu. Dodaje kako ne pomaže ni činjenica da im je nastavni program studija gotovo identičan programima na fakultetima u Hrvatskoj kao i da im je većina profesora dolazila iz Hrvatske. Poslije završene treće godine studija mnogi od njih nostrificirali su diplome i dobili rješenja koja izdaje Ured ENIC/NARIC o priznavanju inozemne obrazovne kvalifikacije. Na osnovi tih nostrificiranih diploma mnogi od diplomiranih studenata zaposlili su se u Hrvatskoj. – Sada se od nas traži rješenje o priznavanju inozemne stručne kvalifikacije koju donosi Ministarstvo za demografiju. Pitamo se svi koja je svrha onda nostrifikacije koju smo odradili i platili. Isto tako nejasno nam je i kako je netko mogao zaposliti se na osnovi istih diploma, a mi ne možemo ništa. I ovo je pokazatelj kaosa i neusklađenosti kod nas – ističe Kramberger Matoković. Dodaje i kako je u isto vrijeme zvanje socijalnoga radnika na popisu deficitarnih zanimanja. Uz sve to od lipnja ove godine diplomiranim studentima starijim od 29 godina obustavljeno je stručno osposobljavanje. – Svi govore o potrebi obrazovanja, deficitarnim zanimanjima i slično, a u isto vrijeme sustav nas tjera iz zemlje. Ovo je svima nama jako ružna poruka – kaže Kramberger Matoković. Iz Ministarstva za demografiju kažu kako je profesija socijalni radnik definirana kao regulirana profesija te da sukladno zakonu, ako osoba ima inozemnu diplomu, mora imati i rješenje o priznavanju inozemne stručne kvalifikacije. Stručno povjerenstvo – Za zapošljavanje u reguliranoj profesiji potrebno je imati rješenje o priznavanju inozemne stručne kvalifikacije koje donosi ovo Ministarstvo – navode iz Ministarstva. Isto tvrdi i predsjednik Hrvatske komore socijalnih radnika Antun Ilijaš navodeći kako se očekuje izmjena zakona i donošenje pravilnika koji će sve to regulirati, kao i da treba razlikovati obrazovnu i stručnu nostrifikaciju diploma. – Stručno povjerenstvo odlučit će koliko njihova stečena zvanja kvalitativno i kvantitativno zadovoljavaju kriterije propisane u Hrvatskoj. Na osnovi toga odlučit će se trebaju li radi stjecanja stručne nostrifikacije polagati neku razliku predmeta ili ne – kaže Ilijaš.      >> Sve više Hrvata studira u BiH, najčešći razlog je izbjegavanje državne mature 