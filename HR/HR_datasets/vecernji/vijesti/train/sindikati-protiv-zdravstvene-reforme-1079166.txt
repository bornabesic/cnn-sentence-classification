Uoči sjednice Gospodarsko-socijalnog vijeća (GSV), predsjednik Saveza samostalnih sindikata Hrvatske (SSSH) Mladen Novosel, koji trenutno predsjeda i GSV-om, podsjetio je da su sindikati već ranije tražili održavanje tematske sjednice GSV-a oko najavljene reforme zdravstva, jer se njome "dodatno zavlači ruka u džepove građana i nameću novi nameti". Ne umanjujući problem mirovinske reforme, mislimo da je zdravstveni sustav takvim prijedlozima stavljen u poziciju da će ga i dalje financirati najsiromašniji sloj hrvatskih građana, a pritom će biti isključivo podređen bogatima i profitu, izjavio je Novosel novinarima. "Kako drugačije protumačiti 'simbolično povećanje police dopunskog zdravstvenog osiguranja od 19 kuna' nego da se na taj način građane definitivno gura privatnim osiguravateljima i očito želi uništiti sustav dopunskog zdravstvenog osiguranja kroz javni sustav zdravstva. I kako protumačiti povećanje participacije bolničkog liječenja s dvije na tri tisuće kuna, nego da se time želi natjerati građane da prihvate takav ultimativan prijedlog", rekao je Novosel.  Očito se želi ozakoniti ono što već postoji u praksi, smatra predsjednik SSSH-a, da liječnici puno više vremena provode u privatnim poliklinikama, a u sustavu javnog zdravstva onoliko vremena koliko doista moraju. Tim mjerama će se sindikalne središnjice na sjednici GSV-a odlučno suprotstaviti, a očekujemo da će to učiniti i poslodavci. Vjerujemo kako će razgovor ići u smjeru da ministar zdravlja Dario Nakić odustane od toga, a ne bude li tako sindikati će pokrenuti akcije protiv takvih reformi, najavio je Novosel. >> Već od 2024. u mirovinu ćemo ići sa 67 godina, a u prijevremenu sa 64 godine 