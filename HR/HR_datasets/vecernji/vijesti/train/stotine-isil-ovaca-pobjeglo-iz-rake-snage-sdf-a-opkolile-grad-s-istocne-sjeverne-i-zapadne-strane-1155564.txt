Borci ISIL-a bježe sa svojim obiteljima iz glavnog grada kalifata, Rake, u periferiju Hame i provinciju Der Ar Zor. Visoki izvor iz sirijske vojske potvrdio je za Večernji list da je više od 300 boraca, većina stranaca, i njihovih obitelji već napustilo taj grad ističući da je, prema procjenama, u gradu ostalo između 5 do 10 tisuća boraca koji su se spremni boriti do smrti. Isto tako, prema izvorima kurdskih snaga koje pripremaju ofenzivu na grad teroristička organizacija Islamska država izvlači dio vodstva iz Rake i kopa tunele spremajući se za ulični rat u iščekivanju dolaska vojnika koalicije na čelu sa SAD-om. >>Oslobađanje Mosula: Hrvatska puška slama kalifat: 'Svaki vojnik odmah se fotografira i hvali na društvenim mrežama' - Imamo informacije da neprijatelj izvlači dio svojeg vodstva iz grada i kopa podzemne tunele. Očekujemo da će se utvrditi u gradu i da će se teroristička grupa oslanjati na ulično ratovanje, javlja glasnogovornica SDF-a Džihan Šeik Ahmed ističući  da sirijske snage pod američkom podrškom imaju dovoljno ljudi za preuzimanje Rake iz ruku Islamske države. Ističe i da se SDF, koalicija arapskih i kurdskih snaga, protive ulozi Turske u tom napadu. U međuvremenu, kurdske su snage uspjele potpuno opkoliti  Raku s istočne, zapadne i sjeverne strane te su od samog centra grada udaljene samo 8 kilometara. Unatoč tome što su u okruženju, borci ISIL-a uspijevaju prebacivati svoje borce i njihove obitelji čamcima preko rijeke Eufrat. Jedino što još ISIL kontrolira je južni dio periferije grada Rake koji je povezan s provincijom Der Ar Zor. Kao što je poznato ISIL još kontrolira veliki dio provincije Der Ar Zor koji graniči s Irakom. Svjedoci tvrde da je ISIL u gradu Raka naredio da svi obuku afganistansku nošnju kako se ne bi moglo razlikovati borci od civila. >>Kalif izdao kalifat i pobjegao u pustinju 