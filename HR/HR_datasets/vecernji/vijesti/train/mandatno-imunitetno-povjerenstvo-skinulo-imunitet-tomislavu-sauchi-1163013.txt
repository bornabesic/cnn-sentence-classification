Na sjednici saborskog Mandatno-imunitetnog povjerenstva odlučeno je da će se Tomislavu Sauchi skinuti imunitet na zahtjev DORH-a koji je proširio istragu vezanu uz aferu Dnevnice. SDP-ovi članovi bili su protiv, no nisu imali većinu glasova. – Mislim da neke stvari kao SDP trebamo reći. Svaki put smo redovito na svaki zahtjev DORH-a i Uskoka dizali ruke za skidanje imuniteta. Rekli smo da trebamo propitivati tu praksu – rekao je potpredsjednik Mandatno-imunitetnog povjerenstva Darko Parić. – Saucha je ekspresno završio u pritvoru, bio tamo nekoliko dana, a ono što se dogodilo kasnije je indikativno – rekao je Parić. – Mi danas nećemo kao SDP podržati zahtjev za skidanjem dodatnog imuniteta. Tražimo da DORH i USKOK završe istrage za prvo skidanje imuniteta. Nakon toga smo spremni razgovarati o skidanju dodatnog imuniteta – izjavio je Parić. Ivan Pernar rekao je da DORH nije dobro odradio posao. – Takvo brzo skidanje još nisam vidio, da tom brzinom ide postupak. Da je DORH kvalitetno obavio posao, mi ne bismo ovdje sjedili – rekao je Pernar i na kraju rekao da će glasati protiv skidanja imuniteta. – Protiv Sauche vodi se kaznena istraga. Mi smo mu skinuli imunitet, dva mjeseca je prošlo od toga, a nemamo nikakve rezultate osim što znamo da je još jedna gospođa optužena – izjavio je Gordan Maras i rekao da su tražili da se dovede predstavnike DORH-a kako bi dobili odgovore na pitanja. – Osobno smatram da je upravo u interesu Tomislava Sauche da se istraga okonča i da pokuša dokazati nevinost ako nije odgovoran za ovo – izjavio je Tomislav Klarić. Rekao je kako nije uredu da se preispituje rad DORH-a na sjednicama MIP-a. – Postoje institucije i moramo u njih vjerovati. Smatram da mu trebamo skinuti imunitet – rekao je Klarić. – Mislim da bismo trebali jednoglasno podržati zahtjev DORH-a – rekao je Felak koji se složio s Klarićem u vezi s preispitivanjem rada DORH-a. Za skidanje imuniteta izjasnio se i Josip Križanić. – Ako netko želi dodatne informacije od DORH-a, mislim da ih mi kao zastupnici možemo dobiti – izjavio je Miroslav Šimić koji je rekao kako namjerava podržati ovaj zahtjev i slične zahtjeve ubuduće. >> Ivana Saucha: Moj suprug nije glup čovjek, a proširenje istrage je doživio tragično >> SDP neće podržati novo skidanje imuniteta Sauchi 