Antonio Alvarez počeo je prvi radni dan sa svojim timom u Agrokoru, oko 8.15 ujutro viđeni su kako ulaze u zgradu Cibonina tornja. O prvim koracima nekoliko sati poslije obavijestio je javnost, obratio se pismom zaposlenicima, u večernjim satima održao je sastanak s premijerom Andrejom Plenkovićem, a u isto vrijeme dio njegovog tima imao je sastanak s dobavljačima i bankarima. Ubrzani raspored u srijedu imao je i prve rezultate – svi dionici bliže su dogovoru da se aktivira standstill aranžman kao rješenje koje bi trebalo ne samo omogućit preživljavanje Agrokora, nego ga, kako je rekao Alvarez, omogućit i napredovanje kompanije.  Smjene uprava Dan nije počeo dobro jer je velik broj tvrtki – dobavljača Agrokora – bio blokiran te se u trenutku i postavilo pitanje hoće li Alvarez imati što restrukturirati s obzirom na povećan broj blokiranih Agrokorovih tvrtki. Dodatno je i agencija Standard&Poor's snizila rejting Agrokoru. Sve je to pak utjecalo na novi potop vrijednosti dionica na burzi. No, drugi dio dana nastavljen je odblokiravanjem dobavljača, ali i dijela tvrtki Agrokorova koncerna, što je bilo ohrabrenje za tržište, dodatno i potencirano od Alvareza koji je nakon sastanka s premijerom Plenkovićem pokazao i više optimizma nego prvi dan. – Želimo ne samo da Agrokor preživi nego i napreduje. Želimo potaknuti građane Hrvatske da kupuju od nas i tako zajedno spasimo Agrokor - rekao je Alvarez na konferenciji za novinstvo, a na upit hoće li vjerovnici ubrizgati svježi novac ako se svi usuglase oko standstill aranžmana, odgovorio je kako je prije sastanka s premijerom dobio ohrabrujuće pismo jednog vjerovnika koji je izrazio spremnost na potpunu suradnju. Na pitanje premijeru koji će se scenarij primijeniti, zakon Lex Agrokor ili standstill, rekao je da se to još ne zna, ali ako se dogovor ovih dana postigne, dođe svježa likvidnost i pokrene restrukturiranje onda se zakon ne bi aktivirao dodajući kako je proces radnji u oba slučaja vrlo sličan. U večernjim satima dio Alvarezovog tima susreo se na dugom sastanku s najvećim vjerovnicima i dobavljačima među kojima je po prvi puta bio i predstavnika OPG-a.  No kao što su dobavljači poručili posljednjih dana, cilj im je postići suglasnost, ali pri tome su i postavili svojih devet zahtjeva koji se odnose prije svega na naplatu dijela starih potraživanja u procesu aranžmana. Nakon susreta s premijerom Alvarez je upitan tko odlučuje u Agrokoru, na što je odgovorio da kod restrukturiranja odlučuje on, ali da surađuje s upravom, da nema ograničenja i da ima slobodne ruke. No jučerašnje kadrovske poteze napravio je Todorić, a odluku o tome donio još neki dan. Kako nam kaže sugovornik blizak timu, Alvarez još nije imenovan u upravu, no kada bude, bit će glavni u svim odlukama. Tako je Todorić u Hrvatsku iz srbijanskog Dijamanta povukao Tea Vujčića, koji preuzima vodstvo Konzuma. Kada je radio u Zvijezdi, napravio je dobro restrukturiranje pa je upravo zato poslan u Dijamant da napravi isto. – Poslovno je usmjeren, bez milosti i zanima ga samo rezultat – kažu njegovi poznanici. Navodno će već danas Vujčić pozvati glavne proizvođače voća i povrća – dobavljače Konzuma na sastanak. Istodobno, na čelo slovenskog Mercatora postavljen je Tomislav Čizmić, dugogodišnji direktor Mercatora u Hrvatskoj. Tijekom jutra Alvarez se je obratio zaposlenicima i poručio da je cilj stabilizirati financije i obaviti strateško restrukturiranje, pri čemu je obećao i napor u zadržavanju radnih mjesta. Pismo radnicima – Na poslovima restrukturiranja već intenzivno radimo, a od velike je važnosti da se tijekom ovih procesa nastavi s normalnim poslovanjem, u čemu nam je najviše potrebna upravo vaša podrška. Mi smo ovdje da vam pomognemo. Razumijemo kako ova situacija izaziva određenu nesigurnost, ali radeći svoj posao najbolje što možete upravo je i najbolji način da zajedno pomognemo da se Agrokor spasi – stoji u pismu, a zaposlenicima je ostavio i e-mail adresu na koju mogu postaviti svoja pitanja. Ranije ujutro obratio se medijima poručivši da su krenuli s intenzivnim radom, da je posao vrlo kompleksan i da je zadataka puno te da je cilj u što kraćem roku uspostaviti stabilnost poslovanja, za što je potreban doprinos svih dionika. Iz kompanije je priopćeno da je Alvarez izravan, vrlo otvoren za komunikaciju, ali i realističan i usmjeren na konkretne rezultate te će stoga redovito informirati o svim novostima u procesu. I dok se u Ciboninu tornju zahuktavala priča o restrukturiranju koja gotovo pa ima svjetske razmjere, a u centru pažnje u zemlji postao Alvarez, u Saboru je krenula rasprava o lex Agrokoru, za koji još nije isključeno da se neće morati aktivirati. Ako tako i bude, banke vjerovnici tražit će da ne budu izuzete od upravljanja. >> Antonio Alvarez: 'Nije nam cilj samo preživljavanje Agrokora, nego želimo i da kompanije napreduje' >> Standard&Poor's snizio rejting Agrokoru na 'CC' uz negativne izglede. Večeras sastanak Alvareza III. i Plenkovića u Banskim dvorima 