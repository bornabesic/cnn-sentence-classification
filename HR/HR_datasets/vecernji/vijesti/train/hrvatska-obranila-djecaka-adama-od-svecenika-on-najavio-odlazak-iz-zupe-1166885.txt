 Svećenik Alojzije Asić najavio je da odlazi s mjesta župnika u Gradištu nedaleko od Županje. Na misi za prvu pričest u nedjelju napomenuo da je dobar dio svojih stvari već preselio, te da je “tijekom 17 godina službe u toj župi prošao svoj križni put”. Njegov odlazak uslijedio je nakon što se cijela Hrvatska digla na noge jer nije želio dopustiti 11-godišnjem dječaku Adamu Kadiću da primi sakrament prve pričesti na oltaru zajedno s drugom djecom. Jedini razlog tome je što Adam, peto dijete u obitelji Kadić, ima Downov sindrom. Majka Slavica Kadić pismeno se za pomoć obratila i Biskupiji, ali je svećenik popustio tek nakon pritiska javnosti iz cijele Hrvatske. Zabranjen pristup oltaru – Sretna sam jer je naš Adam ipak primio prvu pričest iako će nam taj gorak okus ostati zauvijek u sjećanju. Ne mogu vjerovati što nam se sve dogodilo i kroz što smo posljednjih tjedana prolazili kao obitelj. Sada nam je svima ipak lakše – rekla nam je Slavica Kadić. Kaže kako ništa tijekom proteklih godina nije upućivalo na to da bi se nešto ovako moglo dogoditi iako su znali za neke slučajeve u kojima je dolazilo do sukoba župljana i svećenika. Adam je bio redovit u crkvi, pri čemu nedjeljne mise nije propuštao. Zna i cijelu molitvu, ali na nekom svom jeziku s obzirom na to da teže govori. Ide i u osnovnu školu u selu koju pohađa uz pomoć asistentice u nastavi. Među ostalom djecom je omiljen, djeca ne daju na njega i postupak svećenika Asića iznenadio ih je i razočarao. – Kod priprema za prvu pričest vidjela sam da se nešto događa. Adam je, s još dvoje djece, išao na probe, ali nisu bili s ostalom djecom, nego sa strane. Pokušavala sam razgovarati sa svećenikom, ali nije vrijedilo. Rečeno mi je da Adam i to dvoje djece neće biti na oltaru s drugom djecom. Kada sam upitala zašto, svećenik mi je odgovorio: "Pa što će gore kada svejedno ništa ne zna ništa i ne zna ni pričati." Nije pomoglo ni to što su druga djeca govorila da ima mjesta i za Adama i ostalo dvoje djece – kaže Slavica Kadić. Pismeno se obratila u Dekanat i Biskupiju nakon čega je dobila poziv da Adamovu prvu pričest mogu obaviti u bilo kojoj drugoj župi. Poručili su da žale zbog neugodnosti, da će razgovarati sa župnikom, ali da je on "u godinama kada nije moguće savijanje grana, nego se grane pod pritiskom lome". Kadići na to ipak nisu pristali jer, kako kažu, sto posto su u pravu, Gradište je njihova župa i žele sveti sakrament obaviti u crkvi u koju redovito dolaze. Zadnja nada bilo je pokušati preko medija nešto napraviti, što je u konačnici dalo rezultata. Ipak, večer prije prve pričesti svećenik je nazvao obitelj na telefon i, kako kaže Slavica, bez ikakve mogućnosti da mu se bilo što kaže rekao: "Možete se žaliti kome god hoćete, pisati tužbe i žalbe jer bit će kako sam zacrtao." Međutim, na sam dan prve pričesti Adam je ipak bio na oltaru zajedno s ostalom djecom. ‘To je to troje bolesne djece’ Odjeven u bijelo, s osmijehom na licu, primio je sakrament prve pričesti. Adam nije želio primiti hostiju u usta, nego u ruke. Svećenik Asić je tada rekao “stvaraš gužvu meni“. Okrenuo se i prema kameri i rekao: “On neće, što da mu ja radim.“ Prišla je Slavica koja je rekla da mu hostije da u ruke, što su rekli i ostali župljani. S. Kadić kaže kako je u jednom trenutku svećenik službenom fotografu rekao: “To je to troje bolesne djece.“ Kada je sve nekako ipak prošlo, u crkvi se čuo pljesak župljana. Na propovijedi koja je uslijedila Asić se još jednom dotaknuo obitelji Kadić. Kazao je da u Francuskoj ima izreka koja kaže, ako nešto pođe po zlu, tražite ženu, kao i da, ako župljanima nešto treba, Slava (Slavica) zna sve medije. – Adam je vidio da se nešto događa, ali na sreću, nije svjestan o čemu se radi. Mi ostali, na žalost, jesmo. Mislila sam da neću preživjeti. Mi ćemo i dalje dolaziti u crkvu redovito kao i do sada jer i ne idemo tamo zbog svećenika, nego zato što smo kršćani i vjernici. I Adam će nastaviti ići u crkvu. Strah me je samo kako će proći krizma i hoćemo li tada imati neugodnosti – rekla je Kadić. Nadbiskup đakovačko-osječki Đuro Hranić toga dana služio je svetu misu pred 30.000 mladih u Vukovaru. –Žao mi je što se to dogodilo i nastojat ću stupiti u kontakt s tom obitelji. Mislim da je to stvarno na margini cijelog pastoralnog rada i vjerujem da se takvo što više neće dogoditi – rekao je Hranić. On je Adamov kum jer je bio peto dijete u obitelji Kadić. Ni to nije pomoglo da se izbjegne slučaj koji je podigao Hrvatsku na noge. I brojne udruge i svećenici osudili su taj postupak svećenika iz Gradišta.      