Bogati program događanja Dani otvorenih vrata Instituta za medicinska istraživanja i medicinu rada u Zagrebu privukao je pozornost brojnih učenika osnovnih škola i gimnazija. Institut za medicinska istraživanja i medicinu rada, Ksaverska cesta 2, Zagreb održao je 24. i 25. studenoga 2016. godine manifestaciju Dani otvorenih vrata koja je privukla veliki interes javnosti za znanstvene i stručne teme Instituta u području znanosti o zračenju, toksikologije, profesionalnih bolesti, higijene okoliša, detekcije narkotika i kontrole otrovanja. Stručni seminar o aktivnostima Instituta u području dijagnostike i tretiranja profesionalnih oboljenja te biomedicinskih istraživanja zdravstvenih poremećaja prouzročenih kroničnom izloženošću niskim dozama pesticida ili arsena okupio je većinom medicinske stručnjake i buduće zdravstvene djelatnike. Prvi simptomi profesionalnih bolesti kože kod radnika zaposlenih u sektoru osobnih usluga javljaju se već tijekom redovnog školovanja, prosječno dvije godine od početka štetne izloženosti. Rezultati istraživanja provedenog tijekom 2015. godine na hrvatskoj populaciji učenika srednje škole za zanimanja frizera i kozmetičara u dobi od 16 do 19 godina ukazuju na nedostatnu temeljitost zdravstvenog pregleda učenika prije upisa u školu (bilježenje alergološke anamneze i pregled kože šaka), rizično ponašanje učenika tijekom praktične nastave (nenošenje rukavica) te znatan postotak simptoma kožnih bolesti ruku (ekcemi/urtikarije i suhoća kože šaka).  Statistika poziva upućenih Centru za kontrolu otrovanja ističe da su najčešći uzroci otrovanja ljudi ingestija lijekova i kućnih kemikalija pod slučajnim okolnostima, dok su najrizičnija skupina predškolska djeca. Kliničke slike pacijenata uglavnom ne sadrže simptome ili pokazuju blage simptome otrovanja. Iako su pozivatelji Centra u 80 % slučajeva zdravstveni djelatnici, ova javno-zdravstvena stručna služba Instituta za medicinska istraživanja i medicinu rada, Zagreb na raspolaganju je svim građanima 24 sata dnevno za brzu inicijalnu procjenu opasnosti svakog otrovanja i potrebe daljnje dijagnostike i liječenja. Nekoliko stotina posjetitelja, većinom učenika završnih razreda osnovnih škola i maturanata gimnazija, sudjelovalo je na brojnim popularno-znanstvenim predavanjima koja su se bavila pitanjima utjecaja nanočestica na zdravlje, zdravstvenog učinka pčelinjih proizvoda, funkcije minerala u organizmu, štetnog djelovanja bojnih otrova na živčani sustav, izazova molekularne biologije u proučavanju genoma i prirodnog fenomena koji je omogućio otkriće kemijskih elemenata. Osim toga, posjetiteljima su demonstrirane mjere zaštite kože na radu te opće mjere zaštite u radu s ionizirajućim zračenjem. U Institutu za medicinska istraživanja i medicinu rada, Zagreb se od kraja 1990-tih kosa testira na prisutnost najčešćih ilegalno korištenih droga. Testiranje je moguće obaviti anonimno ukoliko se analiza traži u privatne svrhe. Statistika rezultata analize kose na prisutnost droga u posljednjih petnaest godina pokazuje da je Ecstasy najčešće detektirana droga u kosi, a naručitelji analiza u 88 % slučajeva su privatne osobe. Tijekom posjeta laboratorijima posjetitelji su imali priliku mikroskopirati vlastite bukalne stanice, odrediti razinu žive u svojoj kosi, razgledati postaju za dnevno praćenje razina onečišćenja u zraku grada Zagreba, istražiti prisutnost pesticida u površinskoj i vodovodnoj vodi te saznati zašto se laboratorijske životinje koriste u znanstvenim istraživanjima. 