Nakon što je sirijska vojska uz pomoć ruskih stručnjaka za eksploziv razminirala područja naftnih postrojenja Hayan i Jihar, sirijska vlada provodi neposredne, srednjoročne i dugoročne planove o obnovi plinskog polja Hayan, koje su u vojnim operacijama u pokrajini Homs protiv terorista Islamske države nedavno oslobodile jedinice sirijske vojske. Gašenje bušotina Kao što je poznato, početkom siječnja ISIL je u blizini Palmire postavio eksploziv i raznio dio bivših postrojenja Hayan, koja su nekada bila u vlasništvu hrvatske naftne kompanije Ine, a tijekom povlačenja pred naletom sirijske vojske i boraca Hezbollaha u zrak su digli cijelo plinsko postrojenje. Bivši guverner Homsa, danas savjetnik ministra za pomirenje i integraciju Ahmed Munir kazao je za Večernji list kako sirijski i ruski inženjeri popravljaju postrojenja koja je hrvatska kompanija Ina napustila u vrijeme kada je uvela sankcije Siriji. Između ostalog, kazao je kako se polako radi na obnovi infrastrukture na području plinskih polja Hayan i gašenju bušotina koje je ISIL zapalio tijekom povlačenja. – Unatoč tome što je šteta velika, naš je cilj plinska postrojenja što prije staviti u funkciju i proizvodnju s obzirom na to da su ona izuzetno strateški važna za Siriju. Na tim poljima, prije nego što su ih teroristi uništili, vadilo se od 10 milijuna kubičnih metara plina dnevno i time se opskrbljivao čitav teritorij Sirije koji je pod kontrolom sirijske vlade ili 60% pučanstva. Hayan je proizvodio i tri milijuna kubičnih metara čistog plina za proizvodnju električne energije te 150 tona domaćeg plina – naglasio je Ahmed Munir ističući kako trenutačno imaju problema zbog velikih redukcija električne energije te da bi povratak tih bušotina u funkciju omogućio opskrbu termoelektrana, a to bi uvelike pridonijelo normalizaciji života na području pod kontrolom sirijske vlade. Nakon što je sirijska vojska ponovno povratila Palmiru i potjerala borce terorističke organizacije Islamske države, naftna polja Jihar, Palmira, Al Mahr i Mustadira pod punom su kontrolom sirijske vojske i potpuno sigurna. Više nema razaranja – Teroristi ISIL-a više se neće vratiti na to područje. Više neće biti razaranja, već samo obnove – kazao je Munir. Na naše pitanje bi li se i kada Ina mogla vratiti na svoja polja kaže da on nije kompetentan odgovoriti. – Konačnu odluku o povratku Ininih radnika u Siriju donijet će dogovor između sirijske i hrvatske vlade. Kao bivši guverner provincije Homs, pod čijom su ingerencijom bile Inine bušotine, mogu reći da sam optimist – diplomatski je odgovorio. > > Azilant koji se vratio u Siriju i oslobađao hrvatska naftna polja: 'Hrvati su mi mnogo pomogli i bili su srdačni' 