Sramotna provala u središte zagrebačke kriminalističke policije “glave” je došla Vladi Dominiću, glavnom ravnatelju policije, i Goranu Burušiću, načelniku PUZ-a, koji su jučer odstupili sa svojih dužnosti. Osim njih dvojice s dužnosti su odstupili i Danijel Žugel, načelnik krim-policije PU zagrebačke, i Stjepan Jurenec, načelnik unutarnje kontrole u MUP-u. Spomenuta četvorica ponudila su svoje ostavke ministru policije Vlahi Orepiću, koji ih je prihvatio, a vršitelji dužnosti na te funkcije vjerojatno će biti imenovani do kraja današnjeg dana. Što se tiče Željka Dolačkog, on je udaljen iz službe i protiv njega će vjerojatno biti pokrenut stegovni postupak. Kako neslužbeno doznajemo, Dolački je za svoje udaljavanje s dužnosti doznao iz – medija. Bave se sami sobom Tako ispada da je provala u središte zagrebačke kriminalističke policije te krađa 280.000 eura i dva kilograma zlata u polugama napravila ono što Tomislav Karamarko, usprkos svim svojim naporima, nije mogao – otjerala je Vladu Dominića s mjesta glavnog ravnatelja policije. I dok se provala u zagrebačku policiju tako tektonski odražava i na kadrovsku politiku MUP-a, tko je lopov koji je pod okriljem noći počinio krađu koja je hrvatsku policiju dovela u rubriku vjerovali ili ne, i dalje je nepoznanica. Otkako je krađa otkrivena policija se bavi sama sobom ispitujući sve zaposlenike koji rade u zgradi u Heinzelovoj, njih oko 500. Takav pravac istrage nikoga ne bi trebao čuditi, jer takva krađa nije mogla biti izvedena bez pomoći nekoga iznutra. Osim što za provalu u policiju treba puno hrabrosti i još više ludosti, očito je da je za takvu operaciju trebala i informacija o tome da se spomenuta količina novca i zlata nalaze baš u tom uredu i sefu. A lopovima vjerojatno nije zgorega bilo doznati ni o kakvom se sefu radi te koliko se brzo i tiho može u njega provaliti. U MUP-u doznajemo da se utvrđuje i jesu li novac i zlatne poluge bili propisno čuvani. Policajci tumače da su vrijednosti čuvane po pravilima službe, u kasama koje su ondje postavljene otkako je zgrada prije dvadesetak godina sagrađena i u nju useljena policija. Otad je kroz tu kasu navodno prošlo oko dvadeset milijuna eura. Nije policiji sporno ni to što su euri i zlato, oduzeti još 15. veljače poduzetniku Antoniju I., bili u zgradi policije, jer im je, kažu, trebalo vremena da provjere autentičnost kupoprodajnog ugovora koji im je Antonijo I. donio, a kojim dokazuje da je novac posjedovao legalno, dobivši ga za prodaju nekretnine u Vrapču. Provjeravana je i potvrda o posjedovanju zlata kupljenog u Italiji. Antonio I. “pao” je kad su ga zaustavili pripadnici tzv. policijskih kobri, a po svemu sudeći radilo se o mjerama nadzora koje su provođene nad tvrtkom iz Hrvatske registriranom za otkup zlata kojoj je zbog sumnje u legalnost poslovanja bila izrečena mjera zabrane rada. Upravo s tom tvrtkom pod nadzorom, doznaje se neslužbeno, mladi je poduzetnik poslovao. Afera sa zlatom Prošle godine mediji su izvještavali o istrazi koju su pokrenuli Porezna uprava i Ured za sprečavanja pranja novca, a čiji je cilj bilo raskrinkavanje tvrtki preko kojih se pere ilegalno stečeni novac. Prema tim napisima, istraživalo se dvadesetak tvrtki koje su bile registrirane za trgovinu na veliko, a jedina im je djelatnost bila trgovina investicijskim zlatom. Nadzorom je navodno bilo utvrđeno da je većina takvih tvrtki bila fiktivna. Utvrđeno je i da je njihovo poslovanje bilo fiktivno te da su uglavnom bile registrirane na istoj adresi – na Radničkoj cesti u Zagrebu – te da im je jedina poslovna djelatnost bila trgovina investicijskim zlatom. Poreznici su sumnjali i da su spomenute tvrtke oprale oko 500 milijuna kuna te da taj novac potječe od narkokartela. Ima li tvrtka s kojom je poslovao Antonio I. ikakve veze s tom istragom, trenutačno se ne može sa sigurnošću reći. >> Ukradeni novac i zlato iz sjedišta policije pripadaju Antoniju I. 