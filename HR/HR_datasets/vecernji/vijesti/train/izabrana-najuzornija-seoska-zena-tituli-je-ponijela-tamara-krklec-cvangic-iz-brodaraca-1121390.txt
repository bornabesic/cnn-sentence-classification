Ne mogu opisati kako se osjećam, ovo je za mene velika radost, ali i velika odgovornost – kazala je Tamara Krklec Čvangić iz Brodaraca u Karlovačkoj županiji, najuzornija hrvatska seoska žena u 2016. godini. Tako je odlučio stručni žiri završnog izbora u Grabarju kod Kutjeva. Osim što proizvodi hranu za vlastite potrebe, Tamara (47) na svom imanju ima kuću za odmor kategoriziranu s tri zvjezdice, tako da je i ugostiteljstvo izvor prihoda njezine obitelji. Inače je vlasnica obrta za izradu narodnih nošnji, a osim izrade i restauracije nošnji, organizira i provodi radionice tkanja i vezenja te ostalih vještina ručnog rada. Tamara je bila jako iznenađena izborom, utoliko više jer sam za sebe često voli reći da kao dijete koje je odraslo u gradu nije tipična seoska žena. - Svega ovog ne bi bilo bez višegodišnjeg predanog rada. Moja obitelj i ja njegujemo tradicionalne hrvatske vrijednosti, hrvatsku kulturu i uvijek rado govorimo tko smo, što smo i odakle smo – kazala je Tamara, koju će Marijana Petir, zastupnica u EU parlamentu, kao najuzorniju hrvatsku seosku ženu nagraditi putovanjem u Bruxelles. Žiri kojim je predsjedao Josip Kraljičković za prvu je pratilju ovogodišnjeg izbora odabrao Martinu Dobošić iz Žabnica u općini Farkaševac u Zagrebačkoj županiji, dok je naslov druge pratilje pripao Aleksandri Pekici iz Štokovaca u općini Svetvinćenat, jednoj od dvije predstavnica Istarske županije na ovogodišnjem natjecanju. Inače, natjecanje je ove godine okupilo petnaest vrijednih, marljivih, uspješnih i po mnogo čemu posebnih žena. Sve su se one borile za laskavu titulu najuzornije hrvatske seoske žene na završnom izboru koji je pod medijskim pokroviteljstvom Večernjeg lista i portala agrobiz.hr održan u Grabarju kod Kutjeva. Konkurencija je i ove godine bila žestoka, a ocjenjivao se opći i posebni status kandidatkinja, uređenje gospodarstva i proizvodi te dojam koji su kandidatkinje ostavile odgovarajući na pitanja žirija. - Suprug i ja nismo bili zadovoljni životom u Zagrebu. Htjeli smo pokrenuti svoj biznis i odlučili smo se vratiti u njegovo selo. Počeci su bili teški, ali danas prodaja ide sve bolje. Naši su namazi postali pravi gastronomski hit – kazala je prva pratilja Marina Dobošić, rođena Požežanka koja je po dolasku u Žabnicu u Zagrebačkoj županiji otvorila svoj biznis i specijalizirala se za proizvodnju bučina ulja te namaza od pečenih sjemenki. Katija Stančić iz Dola kod Staroga Grada na Hvaru, jedina predstavnica Dalmacije, otvorila je restoran kako bi imala gdje plasirati svoje proizvode. Njezine masline u salamuri, maslinovo ulje, pošip, prošek, džem od smokava i mali plavac imaju markicu Hrvatskog otočnog proizvoda (HOP), na što je iznimno ponosna. - Stranci cijene kada je proizvod certificiran i to je jako važno za prodaju. Sezona na moru traje pet mjeseci, ali mi smo za naše goste stalno otvoreni – kaže Katija, kojoj je nagrada izmaknula "za dlaku". Ove su godine bez plaketa namijenjenih pobjednicama ostale i slavonske predstavnice, što je možda i najveće iznenađenje s obzirom da su bile najzastupljenije. Zato je, međutim, izbor protekao u pravom slavonskom ozračju, uz nastupe tamburaša i pjevačkih skupina, uz raskošno uređene štandoved s domaćim delicijama i vožnju zapregama. Udruga Uzorne hrvatske seoske žene već sedamnaestu godinu provodi Izbor najuzornije hrvatske seoske žene, koji se svake godine provodi u drugoj županiji, onoj iz koje dolazi prošlogodišnja pobjednica. Ove godine je to drugi put zaredom Požeško-slavonska županija, odnosno Grabarje, iz kojeg je lanjska slavodobitnica Marija Ribičić. - Danas žene na selu žive daleko ispod prosjeka koji je dostojan njihovog rada. Život na selu treba poticati na način da se osiguraju uvjeti za egzistenciju na razini pristojnog života koji bi si obitelji mogle priuštiti. Država mora shvatiti da su nam te žene i njihove obitelji jedna od najvećih dragocjenosti, jer su proizvođači i jer stvaraju nove vrijednosti – kaže Dragica Vučković, predsjednica Udruge Uzorne hrvatske seoske žene. Prema riječima Miroslava Kuskunovića, člana ocjenjivačkog žirija i urednika portala Agrobiz, izbor nije bio nimalo lagan. - Sve su to žene koje uspješno vode svoje OPG-ove i obrte bave se proizvodnjom domaće hrane, sira, mlijeka, voća, povrća, marmelade, sokova i raznih drugih proizvoda. Pri tom iskazuju veliki entuzijazam, pa uz sve te poslove koje rade pronađu vremena za bavljenje cvijećem, dekoracijama, slikanje, sudjelovanje u folklornim društvima, ekološki angažman i slično – rekao je Kuskunović. Osim Večernjeg lista i Agrobiza, od ove godine akciju izbora Najuzornije hrvatske seoske žene podržavaju i Hrvatska gospodarska komora, Hrvatska udruga poslodavaca, Hrvatska poljoprivredna komora, Hrvatska zajednica županija te vlasnik Farme Senkovac Çem Ustundag, koji je svim kandidatkinjama sponzorirao srebrni nakit. >>Marina Dobošić: Napravili smo veliki iskorak i dobar posao s tikvama >>Aleksandra Pekica: Ništa nije teško jer uz mene su uvijek moji muškarci Izbor najuzornije nseoske žene projekt je kojim se želi promociji, vrijednosti te važnosti žene na selu i gospodarstvu radi afirmacije i podizanja kvalitete života na selu. Svaja kandidatkinja predstavila je kraj iz kojeg dolazi kroz ono što ona radi i kroz način na koji ona doprinosi njegovom napretku. - Želimo očuvati obitelj i kulturnu baštinu, nasuprot starnje i odumiranju sela – kazala je Dragica Vučković, predsjednica Udruge uzorne hrvatske seoske žene. 