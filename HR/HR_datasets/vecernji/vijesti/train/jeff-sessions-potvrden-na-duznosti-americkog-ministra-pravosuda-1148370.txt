Senatora Alabame Jeffa Sessionsa američki Senat je u srijedu potvrdio na dužnosti ministra pravosuđa Donalda Trumpa kojega je protuimigracijsku politiku uvelike nadahuo. Senatori su s 52 glasa 'za' i 47 'protiv' glasovali za tog Trumpova čovjeka od povjerenja, a gotovo su svi demokrati bili protiv. Republikanska većina je bila jedinstvena u vezi s njegovim imenovanjem objavljenim 18. studenog. Taj sedamdesetogodišnji ultrakonzervativac svijetlih očiju i uredno počešljane sijede kose bio je prvi senator koji je na predizborima pružio potporu Donaldu Trumpu, a ovaj mu se odužio imenujući ga na jedno od ključnih mjesta u vladi. Zaštita građanskih prava, napose prava crnaca, bila je u središtu rasprave koja se vodila o Jeffu Sessionsu kojemu zamjeraju zbog prošlih rasističkih izjava. Demokrat Chris Murphy ga je nazvao "zaštitnikom diskriminacije i ksenofobije". Republikanci naprotiv ocjenjuju da će dolazak tog bivšeg glavnog tužitelja omogućiti depolitizaciju pravosuđa nakon osmogodišnjeg mandata Baracka Obame. Ovo je "sjajna vijest za one koji sanjaju o vladavini prava", istaknuo je senator Ted Cruz. "Attorney general" nadzire FBI, 93 glavnih saveznih tužitelja, Ured za alkohol, cigarete, oružje i eksploziv (ATF), zatvorsku upravu, Marshals Service (USMS) zadužen za potragu za bjeguncima i agenciju za suzbijanje narkotika (DEA). Sessions je 1986. trebao postati savezni sudac, ali je tada na saslušanju izbilo na vidjelo nekoliko optužaba o rasističkim izjavama, pa njegovo imenovanje zaustavlja pravosudni odbor.  Demokrati sumnjaju da će Sessions moći biti neovisan od predsjednika Trumpa, napose u istrazi o ruskom upletanju u predizbornu kampanju 2016. Sessions se od ulaska u Senat 1997. protivio imigraciji, i legalnoj i ilegalnoj. On je šesti član predsjedničkog kabineta koliko ih je dosad potvrđeno (od petnaest), budući da se demokratska manjina u Senatu koristila svim raspoloživim sredstvima da odgodi ta potvrđivanja. >> Trump smijenio ministricu pravosuđa koja nije htjela provoditi njegovu uredbu o zabrani ulaska u SAD 