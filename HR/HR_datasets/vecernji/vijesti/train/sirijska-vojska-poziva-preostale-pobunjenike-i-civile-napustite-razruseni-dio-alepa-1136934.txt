Sirijska vojska pozvala je danas posljednje preostale pobunjenike i civile u Alepu da napuste razrušeni, istočni dio grada, prenosi AFP pozivajući se na vojni izvor. "Očekuje se ulazak vojske u Alep i čišćenje tog područja nakon što ga borci napuste", rekao je spomenuti izvor. Po njegovim riječima, vojnici su preko megafona pozvali preostale pobunjeničke borce i civile koji žele otići da napuste istočne dijelove grada. Do sada je, kako govore podaci Crvenog križa, istočne četvrti Alepa napustilo najmanje 25.000 ljudi. Glasnogovornica Crvenog križa Ingy Sedky je dodala da ih još "na tisuće" čeka da ih se autobusima prebaci iz istočnog dijela grada. Evakuacija ljudi iz Alepa rezultat je dogovora Turske i Rusije postignutog prošli tjedan. Dogovor da se civilima i borcima dopusti odlazak iz posljednjeg uporišta pod kontrolom sirijske oporbe omogućuje vladi da proglasi potpunu kontrolu nad Alepom. Vladine snage pokrenule su sredinom studenoga veliku ofenzivu na Alep i do sporazuma o evakuaciji već zauzele više od 90 posto područja grada. Od izbijanja rata u ožujku 2011., u Siriji je poginulo više od 310.000 ljudi. >> Rusija, Iran i Turska kroje sudbinu Sirije bez SAD-a 