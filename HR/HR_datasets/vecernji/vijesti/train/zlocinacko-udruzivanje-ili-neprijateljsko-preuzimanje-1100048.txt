Sudsko vijeće zagrebačkog Županijskog suda objavilo je nepravomoćnu presudu u aferi Spice – Damir Polančec i sedmorica suokrivljenika oslobođeni su optužbe da su novcem Podravke pokušali preuzeti vlasništvo nad tom tvrtkom te da su je pritom oštetili za gotovo 400 milijuna kuna! Na zagrebačkom Županijskom sudu počela je objava nepravomoćne presude u aferi Spice. Očekuje se da će čitanje činjeničnog opisa, izreka presuda i njezino obrazloženje potrajati nekoliko sati. Za sada je sudac Siniša Pleše, predsjednik sudskog vijeća, počeo s čitanjem činjeničnog opisa te je naveo da su Darko Marinac, Zdravko Šestak, Josip Pavlović i Srđan Mladinić krivi za zloporabu položaja.    Za zajam SMS-u, kojim je Podravka oštećena za 65 milijuna kuna, nepravomoćno su osuđeni Marinac na dvije godine zatvora, Šestak i Pavlović na 10, odnosno devet mjeseci koje mogu zamijeniti društveno-korisnim radom, a Mladinić na šest mjeseci zatvora uvjetno, uz rok kušnje od dvije godine.  Marinac, osim toga, postane li presuda pravomoćna, Podravki mora vratiti 65 milijuna kuna, a ostala trojica nešto više od 10 milijuna kuna. Damir Polančec, Darko Marinac, Milan Horvat, Josip Pavlović, Srđan Mladinić, Zoran Marković i Saša Romac oslobođeni su optužbi za zločinačko udruživanje. Podravka će moći pokrenuti sudski postupak kojim može potraživati naknadu štete od 306 milijuna kuna.  Uskok je najavio da će se žaliti na oslobađajući dio presude te na osuđujući zbog visine kazne jer smatraju da je tijekom postupka dokazano da su optuženi počinili to za što ih se tereti. Damir Polančec prilikom izlaska iz suda rekao je da je ovo bio postupak zbog kojeg je on morao napustiti politiku jer je to, kako je rekao, nekome odgovaralo te da iz iscrpnog obrazloženja presude proizlazi kako nije imao nikakve veze s inkirminacijama za koje je bio optužen. Kad je bivši glavni državni odvjetnik Mladen Bajić u rujnu 2010. blagoslovio optužnicu s kvalifikacijom o zločinačkoj organizaciji koju je ustrojio potpredsjednik Vlade Polančec, a činili je dvojica šefova Podravkine uprave Darko Marinac i Zdravko Šestak, broker i osnivač Varaždinske burze Milan Horvat, vrhunski korporativni odvjetnik Zoran Marković, nekad vodeći privatni poduzetnik Srđan Mladinić te top-menadžeri Saša Romac i Josip Pavlović, bilo je to senzacionalno jer je jednim potezom kriminalizirao najuglednije ljude iz političkog, poslovnog i odvjetničkog miljea. Još je senzacionalnije bilo to što se u optužnici iznebuha pojavila hrvatska naftna kompanija jer su Inine dionice, koje Podravka uopće nije posjedovala, bile kolateral za jedan od kredita koji su podigli optuženi menadžeri. Sklapanje do danas spornog dioničarskog ugovora prema kojemu MOL ima upravljačku prevlast u Ini, USKOK je prikazao u svjetlu Polančecovih napora da umanji štetu za Podravku te spasi članove svoje “organizacije” od problema. Više od pet godina na Županijskome sudu raspetljava se zamršen slučaj u kojemu su se i šira javnost i pravosuđe prvi put susreli s margin callovima, put i call opcijama i drugim pojmovima dotad poznatima samo financijskim ekspertima, a obujam spisa narastao je na više od 50.000 stranica. Nakon svega, ključan će biti stav sudskoga vijeća prema samo jednoj stvari: Je li norveška tvrtka Rieber&Son prije desetak godina doista imala namjeru neprijateljski preuzeti Podravku? Potvrdan odgovor ruši temelj optužnice i odlučivanje o mogućim sankcijama kretat će se samo u okvirima pojedinačne odgovornosti optuženih za štetu od oko 400 milijuna kuna, koju je Podravka nedvojbeno pretrpjela u pokušaju “obrane”. Ocijeni li vijeće da je neprijateljsko preuzimanje samo floskula, otvoren je put za penaliziranje zločinačke organizacije, s kaznama iznad pritvorskog praga od pet godina. Tada će aktualnim postati i Podravkin zahtjev za naknadu višemilijunske štete od optuženih. Kako bilo, drugostupanjski postupak neće se izbjeći, što znači da bi do konačnoga pravorijeka u aferi Spice moglo proći još nekoliko godina. U međuvremenu Podravkin menadžer Zdravko Dimač, uz Miroslava Vitkovića ključni USKOK-ov svjedok, najavio je da će zbog klevete tužiti Antu Nobila, odvjetnika Damira Polančeca, jer ga je nazvao lažnim svjedokom. – Nisam lažan svjedok. Govorio sam istinu. Naložio sam svojim odvjetnicima da protiv Nobila podnesu tužbu zbog klevete – kazao je Dimač. >> Nobilo: Uskok nije dokazao ni jednu tvrdnju iz optužnice u slučaju Spice 