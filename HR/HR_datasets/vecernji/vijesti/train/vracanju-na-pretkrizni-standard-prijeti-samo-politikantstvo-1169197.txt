Iduće tri godine Europska unija ići će putem rasta, Njemačka bilježi rekordne iznose izvoza, a sve to pomaže Hrvatskoj da se vrati na pretkrizne razine ekonomije. Iako je Europska komisija u svojim prognozama blago umanjila očekivanja o rastu domaćeg gospodarstva, izgledno je da se projekcije ministra financija Zdravka Marića o rastu od 3,2 posto BDP-a do kraja godine ostvare. Niska nezaposlenost i rast broja zaposlenih najavljuju još bolju turističku sezonu koja će biti ključna za povećanje prihoda u proračunu, ali rashodovna strana uvelike će ovisiti o tome hoće li se Vlada odagnati pokušajima da ruku podrške u Saboru pojedini zastupnici skupo naplate. Uspostavljenu fiskalnu ravnotežu i put štednje u državnim rashodima treba zadržavati. Zbog političkih poena na kratki rok bilo bi pogubno zaustavljati dobar put kojim je Hrvatska krenula, a koji je već doveo do znatnog pada javnog duga i deficita proračuna. Prijeti Agrokor Posljedično, u srednjem roku taj put dovodi do nižih kamatnih stopa i za građane i za gospodarstvenike. Bit će to presudno za standard Hrvatske u trenucima kada se Europska središnja banka odluči na dizanje referentnih kamatnih stopa. Taj će dan doći ubrzo i zato je posljednji čas da se izborimo za rejting koji osigurava niže kamate na kredite za ulaganja poduzetnika s jedne strane, a i stvaranje prostora za manji udar na građane kojima će dugoročni stambeni krediti u tom trenutku poskupjeti. Ipak, najveći izazov i za Vladu i za ukupno gospodarstvo je Agrokor koji stoji kao prijetnja na koju upozoravaju i iz Bruxellesa. Koliko god pojedini analitičari nastojali smiriti paniku, slom Agrokora značio bi potop gospodarstva, a kako se Vlada upustila u upravljanje krizom tog koncerna, pogrešni koraci mogli bi rezultirati prenošenjem problema iz Agrokorova tornja na Trg svetog Marka. Da bi se izbjegao taj scenarij. Agrokor treba sigurno doploviti u turističku sezonu koja mu može osigurati predah do kritične 2018., u kojoj će biti razvidno hoće li sustav preživjeti uz manje žrtve. 