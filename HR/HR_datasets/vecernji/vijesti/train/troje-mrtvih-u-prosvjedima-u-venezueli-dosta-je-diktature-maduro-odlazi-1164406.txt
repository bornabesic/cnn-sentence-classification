Osamnaestogodišnji mladić, 23-godišnja djevojka i jedan vojnik ubijeni su u srijedu u Venezueli tijekom prosvjeda protiv predsjednika Nicolasa Madura obilježenih nasiljem. U prosvjedima u ovoj južnoameričkoj zemlji zahvaćenoj političkom i gospodarskom krizom ovoga je mjeseca poginulo ukupno sedam osoba, a uhićeno ih je 270. Prema izjavama svjedoka, osamnaestogodišnji student Carlos Moreno ubijen je u Caracasu dok je išao na nogomet, u trenutku kad su se naoružani pristaše vlade približili prosvjednom skupu i ispalili hice. Ranjen je u glavu, a prema izjavama sigurnosnih službi, umro je u bolnici nakon operacije. Studentica Paola Ramirez poginula je u San Cristobalu, kada je naoružana skupina muškaraca pucala na nju i njezinog prijatelja. Ured javnog tužitelja priopćio je da istražuje oba slučaja. Oporba obje smrti pripisuje skupinama poznatim pod nazivom "colectivos", naoružanim pristašama vlade koje se često optužuje da tijekom prosvjeda sudjeluju u sukobima. Oporba u Venezueli organizirala je prosvjede u Caracasu i drugim gradovima optužujući Madura za rušenje demokracije i guranje gospodarstva u kaos. Na ulicama su se okupile stotine tisuća ljudi, uključujući i Madurove pristaše koji su na njegov zahtjev u glavnome gradu organizirali kontraprosvjede, a diljem zemlje između dviju strana zabilježeni su sukobi. Maduro tvrdi da su prosvjedi zapravo pokušaj oporbe da izazove puč radi ukidanja socijalizma u Venezueli, dok oporba s druge strane optužuje predsjednika za diktaturu, a njegovu vladu da uz pomoć naoružanih civila širi nasilje i strah. Prosvjednici su mašući zastavama i uzvikujući "dosta je diktature" i "Maduro odlazi", preplavili glavnu prometnicu u Caracasu. U vrlo napetoj atmosferi, policija je blokirala prilaze glavnome gradu rastjerujući suzavcem i gumenim mecima prosvjednike koji su uzvraćali kamenjem i molotovljevim koktelima. Maduro je prosvjednike optužio da blokirajući ulice spaljivanjem smeća i uništavajući javnu imovinu pokušavaju oživjeti prosvjed protiv njegova prethodnika Chaveza 2002. U srijedu popodne obratio se okupljenim pristašama u Caracasu i izjavio da je "korumpirana i intervencionistička desnica" poražena. >> Baš kao u Monty Pythonu: Venezuela dobila ministra sreće >> Venezuela 8.12. proglasila danom 'odanosti i ljubavi' za Chaveza 