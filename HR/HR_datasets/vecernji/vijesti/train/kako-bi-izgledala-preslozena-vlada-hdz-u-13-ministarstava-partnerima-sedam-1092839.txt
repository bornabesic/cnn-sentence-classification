Najneizvjesnija politička kriza u povijesti hrvatske parlamentarne demokracije polako dobiva epilog. Još je neizvjesno hoće li završiti novim izborima ili će HDZ uspjeti sastaviti novu Vladu. Neizvjesno je i hoće li HDZ imati 30 dana za pokušaj formiranja nove parlamentarne većine ili će oporba zajedno s Mostom prikupiti 76 potpisa za raspuštanje Sabora i inzistirati da se glasanje o tome odmah (što prije) stavi na dnevni red. Ako uzmemo varijantu da će HDZ imati 30 dana da njihov kandidat za mandatara Zdravko Marić pokuša dobiti novu parlamentarnu većinu, možemo i nagađati kako bi ta eventualna nova Vlada mogla izgledati. Zasad 68 HDZ trenutačno ima 68 zastupnika (kada se zbroje Domoljubna koalicija i Klub Milana Bandića te tri odmetnuta mostovca) i sada, neslužbeno doznajemo, sve karte polaže na pet manjinaca. Oni su ključni da bi zajedno s njima pod okrilje HDZ-a dobili još troje zastupnika pa da ukupno imaju 76 ruku potrebnih za novu parlamentarnu većinu. Izvori iz HDZ-a kažu da su temeljni uvjeti manjinaca (među kojima je onda i SDSS) da nova Vlada bude Vlada centra s programom usmjerenim na politički centar, ali i da svi ministri koji bi participirali u toj Vladi budu okrenuti centru. Drugim riječima, očito u Vladi više ne bi bilo mjesta za Zlatka Hasanbegovića koji je u javnosti doživljen kao vrlo kontroverzan i vrlo desno usmjeren. Medijima su posljednjih dana već kolali obrisi konstrukcija nove HDZ-ove Vlade. Vjerojatno je tek riječ o političkim željama i mogućim rješenjima jer u ovom trenutku još nitko ne može biti siguran ni hoće li biti nove Vlade, a kamoli koji će biti njen sastav. Tako se nagađa da bi nova Vlada Zdravka Marića, za razliku Vlade koja je jučer srušena, imala četiri potpredsjednika. Tri potpredsjednička mjesta pripala bi HDZ-ovim ministrima – Olegu Butkoviću, koji bi ostao ministar prometa, Tomislavu Tolušiću, ministru regionalnog razvoja i fondova EU, Miri Kovaču, ministru vanjskih poslova, dok bi četvrto mjesto bilo rezervirano za predstavnika nacionalnih manjina. Upitno je bi li to bio Milorad Pupovac, predstavnik srpske nacionalne manjine, jer i kad bi se SDSS pridružio novoj HDZ-ovoj većini, moguće je da Pupovac ne bi sudjelovao u Vladi. HDZ bi, u odnosu na Vladu HDZ-a i Mosta, imao 13 umjesto 14 ministarstava, a ostalih sedam pripalo bi partnerima. Ova skica nove Vlade ne predviđa Most, izuzev tri odmetnuta mostovca, ali obuhvaća HDSSB, iako iz te stranke danima poručuju da neće u HDZ-ovu Vladu i da su za nove izbore, kao i Radimir Čačić, koji je otvoreno priznao da trenutačno razgovaraju svi sa svima. Uz pet manjinaca i dva zastupnika HDSSB-a, kao i Radimira Čačića, HDZ bi imao 76 zastupnika za novu većinu. Ona bi bila iznimno tanka te je pitanje koliko bi bila funkcionalna i bi li u Saboru padao kvorum. Riskantna igra S druge strane, iz HDZ-a uvjeravaju da će, ako ili kada prikupe novu većinu, ona ići i do 80 zastupnika. Nitko iz HDZ-a još nije službeno otvorio karte ni dao naslutiti tko su točno zastupnici na koje bi mogli računati. U idućih 30 ili možda 15 dana sve će biti jasnije. Ima li HDZ većinu ili idemo na nove izbore. Budući da se HDZ upustio u vrlo riskantnu igru i srušio Vladu, moguće je da ima skrivene adute. A moguće je i da blefira. 