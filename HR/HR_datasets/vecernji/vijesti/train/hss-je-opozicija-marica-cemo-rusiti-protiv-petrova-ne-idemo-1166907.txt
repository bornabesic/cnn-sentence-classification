Premijer Plenković otvorio je karte i javno pozvao HSS da bude dio nove većine. Pitali smo Krešu Beljaka što kaže na ponudu, ali i kako vidi rasplet političke krize. Premijer kaže da ste sestrinska stranka i da su vam otvorena vrata. Hoćete li prihvatiti poziv? Meni je jasno da premijer Plenković pokušava složiti novu većinu. Ali HSS je opozicijska stranka od 11. rujna i to ćemo i ostati. Zadnji ste put dali pet potpisa Plenkoviću kao mandataru, a potom i podržali Vladu uz objašnjenje da im dajete 100 dana mira. Mi smo nakon prošlih izbora bili vrlo korektni, pokazali smo dobru volju i dali Plenkovićevoj Vladi 100 dana mira. Ali sve što se kasnije događalo u HSS-u, svi napadi na mene, pokušaji moga rušenja s čela stranke, izlasci iz stranke, daju mi danas za pravo misliti da su u svemu tome neke druge silnice imale svoj utjecaj. Mislite na HDZ? Netko sa strane morao je imati veze s tim. Ono što je činjenica jest da mi na predstojećim lokalnim izborima u rijetkim sredinama idemo s HDZ-om. Ali je činjenica da je HSS sat vremena prije potpisivanja sporazuma za Split i Splitsko-dalmatinsku županiju odustao od koalicije s HSU i Laburistima, navodno zbog HDZ-a. To je pitanje za HSS-ovu organizaciju u Splitu i Splitsko-dalmatinskoj županiji. Sve lokalne organizacije imale su apsolutnu slobodu u odlučivanju s kime će na predstojeće lokalne izbore i bit će i odgovorne za rezultate. Postoji li šansa da HSS podrži HDZ-ovu manjinsku Vladu? Mi nećemo ulaziti u Vladu. Ali postoji li opcija da podržite manjinsku Vladu iz Sabora? Ne znam što će se događati idućih dana, ali mislim da to nije opcija. Treba li se prije lokalnih izbora rasplesti pitanje ima li Plenković većinu ili bi li odugovlačenje s time za period poslije lokalnih izbora bilo prijevara birača? Božo Petrov diktira tempo što će se i kada naći na dnevnom redu. Kako će HSS glasati o ministru financija Zdravku Mariću? HSS će biti za opoziv ministra Marića. On u Vladi ne može biti zbog svoje prošlosti i svojih veza s Agrokorom. A što ćete napraviti kada na red dođe izglasavanje nepovjerenja predsjedniku Sabora Petrovu? Nećemo biti za razrješenje gospodina Petrova. Nismo bili za njega pa nećemo biti ni protiv njega. Nismo dali ni potpise za njegovu smjenu. Hoćete li biti u sabornici kada ta točka bude na dnevnom redu? Bit ćemo u sabornici. Hoće li HSS-ovci biti za Jandrokovića, ako se smijeni Petrov? Nećemo glasati za Jandrokovića. Predložili ste opciju preslagivanja nove većine na način da je okupi šef SDP-a Davor Bernardić. Je li taj scenarij izgledan? To je na Bernardiću da pokuša. On se u načelu slaže s tom idejom, ali to ne ovisi jedino o tome. HNS je protiv? Ne znam. Bernardić je razgovarao s Vrdoljakom. Kako gledate na izjavu bivšeg ideologa Mosta Relkovića da više nitko neće riskirati s Mostom? Ne poznam te ljude i ne poznam njihove odnose. No znam da Most više neće s HDZ-om. Ako i treći put budu s njima, onda je to doista sumrak svih ideala. Upravo zbog toga, jer Most neće s HDZ-om, i smatram da nema razloga da se ide na nove izbore. Zašto bismo išli na njih ako se Most i sada može dogovoriti s nama. Mislite li da nakon svega što se događalo zadnje dvije godine Most i HNS doista mogu zajedno? Ja sam za to. To je bolja opcija nego da se ide na nove izbore. Skupi su, uzeli bi Hrvatskoj još šest mjeseci, a što je najgore, ništa se ne bitno ne bi promijenilo. A i nema Zorana Milanovića na čelu SDP-a pa da HSS-u ponovno dade pet sigurnih saborskih mandata? Nitko nama ništa ne treba dati. Mi smo svoje unutarstranačke probleme riješili i jači smo nego prije. Ako u SDP misle da mogu postići rezultat bez nas i bez sinergije s nama, onda ćemo sami ići na izbore. Dakle, dođe li do novih izbora HSS, opet ide s SDP-om? Spremni smo ponovno na koaliciju sa SDP-om. 