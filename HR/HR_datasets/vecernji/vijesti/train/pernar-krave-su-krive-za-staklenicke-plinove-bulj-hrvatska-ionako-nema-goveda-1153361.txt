Saborsku raspravu o prijedlogu zakona o provedbi Uredbe EU-a o fluoriranim stakleničkim plinovima zastupnik Živog zida Ivan Pernar iskoristio je u četvrtak kako bi upozorio da krave emitiraju veću količinu plina s učinkom staklenika od one koja se emitira upotrebom fosilnih goriva, na što je zastupnik Mosta Miro Bulj rekao da Hrvatska nema problema s time jer je govedarstvo gotovo potpuno uništeno.   Krave emitiraju metan koji djeluje na zatopljenje, a zbog uzgoja stoke ruše se šume i time doprinosi globalnom zatopljenju, kazao je Pernar, apelirajući na građane da smanje mesnu ishranu i na taj način pomogu okolišu. >>VIDEO Pernar šutio 8 minuta, Reiner opomenuo Bunjca zbog vrijeđanja zastupnika Na njegovo izlaganje reagirao je Miro Bulj (Most) ustvrdivši da Hrvatska nema problema sa stakleničkim plinovima od govedarske proizvodnje, budući da je ona gotovo uništena. "Broj proizvođača mlijeka pao je sa 64.000 na 4600. Hrvatska nema govedarsku proizvodnju pa u tom smislu nema problema sa stakleničkim plinovima", kazao je Bulj. Uredba EU-a o fluoriranim stakleničkim plinovima sadrži mjere koje imaju za cilj smanjiti emisije tih plinova do 2030. godine na dvije trećine današnje razine tih plinova u EU, pojasnio je državni tajnik Ministarstva zaštite okoliša i energetike Ante Čikotić. Dodao je da se fluorirani plinovi kao radna tvar najčešće koriste u rashladnim i klimatizacijskim uređajima, protupožarnim aparatima i elektroničkoj industriji.  Sabor sjednicu nastavlja u petak. >>Veliki intervju Ivana Pernara: Kako se zaljubio u 20 godina stariju Njemicu i zašto nije ustao na himnu 