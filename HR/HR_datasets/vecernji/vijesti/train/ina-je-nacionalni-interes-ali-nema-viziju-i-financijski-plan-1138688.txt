Početni entuzijazam kojim su oporbene stranke dočekale najavu premijera Andreja Plenkovića da će država krenuti u otkup MOL-ovih dionica Ine, kako vrijeme protječe, dobiva sve više ograda. Uz nepoznat model po kojemu bi država mogla financirati otkup dionica, kao problem u oporbi ističu i činjenicu da Hrvatska nema strategiju razvoja Ine, kao ni energetsku strategiju pa općenite izjave da je riječ o vrhunskom nacionalnom interesu tako ostaju bez suvislog obrazloženja. Iz SDP-a i dalje poručuju kako će podržati povratak Ine u ruke države, barem kad je riječ o njezinim strateškim dijelovima, proizvodnji i zadržavanju radnih mjesta, “ali ne na neviđeno”. – Trebamo prije svega imati jasnu viziju kakvu Inu želimo, ali i jasan financijski plan – kaže predsjednik te stranke Davor Bernardić. Drži da je ključno zadržati proizvodnju u rafinerijama u Sisku i Rijeci i zaštititi radna mjesta. – To možemo ili tako da Vlada upravlja Inom kroz postojeći vlasnički udio i prisili MOL na modernizaciju, što je i dio ugovorne obveze, ili tako da Vlada preuzme većinski paket dionica. U tom slučaju je ključno pitanje gdje pronaći novac za to – tvrdi Bernardić. Sumnjičav je prema rješenjima koja dolaze iz HDZ-a jer su, podsjeća, ključni ljudi te stranke svojim odlukama kroz godine pripomogli srozavanju Ine. I bivši SDP-ov ministar financija Boris Lalovac upozorava kako je nejasno kojim će novcem država otkupiti Inu, ali i hoće li Ina biti u državnom vlasništvu ili će se tražiti novi strateški partner. Vladi zamjera i što je objavom namjere otkupa uzburkala tržište i digla cijenu Ininih dionica. – Postavlja se pitanje kolika će biti konačna cijena. Ovo mi se više čini kao nekakav spin ili kontrainformacija toga da smo izgubili arbitražu, ali ništa se nije dogodilo, ništa se nije promijenilo, jer država zadnjih pet, šest godina nije upravljala Inom. Ovo što se događa u medijima ide samo u korist MOL-a – upozorio je Lalovac u intervjuu televiziji N1. Uvjeren je da je MOL time došao u poziciju da može ucjenjivati Vladu i “pumpati” cijenu dionice. Prvi HNS-ovac i bivši ministar gospodarstva Ivan Vrdoljak i dalje je potpuno uvjeren da je otkup dionica od mađarskog MOL-a dobra odluka. – Gospodarska i energetska situacija trenutačno je toliko nestabilna i nepredvidiva da je jedina naša potencijalna sigurnost u tome da proizvodnju energenata imamo u svojim rukama – kaže Vrdoljak. Čelnik vladajućeg Mosta i predsjednik Sabora Božo Petrov ističe kako država mora sama voditi strateške resurse pa i energetiku. – Hrvatska je u takvom zemljopisnom položaju da može biti lider u regiji, što je s Inom i dokazano ranije, prije nego ju je preuzeo MOL i počeo uništavati. Osim što je Ina nacionalni interes, ona može biti i značajan generator gospodarskog oporavka – uvjeren je Petrov. Napominje, međutim, da prije bilo kakve odluke o budućnosti Ine treba procijeniti što i kako napraviti te naći najpovoljniji model za preuzimanje. U HDZ-u nisu skloni javno govoriti o mogućim modelima po kojima bi se otkupila Ina, kao ni o smjeru njezina budućeg razvoja. Na Lalovčevo upozorenje da će državi nakon otkupa dionica trebati i novac za dokapitalizaciju Ine, što bi Europska komisija mogla smatrati nedopuštenom potporom, odgovaraju kako su mogući i drugi modeli razvoja. U HDZ-u, ali i u dijelu oporbe, tumače da je moguće naći strateške partnere za pojedina područja, nekoga tko će modernizirati riječku rafineriju ili ulagati u istraživanje naftnih polja u Slavoniji ili Jadranu. Država bi se obvezala na otkup proizvedenog tijekom nekog razdoblja, a rafinerije bi ostale u njezinu vlasništvu. Kao mogućnost spominju i davanje Ini koncesija za istraživanje nafte i plina, a uvjereni su da za to ima interesa.      >> Lalovac protiv otkupa dionica Ine: Nema jasnog plana, kupnja ide u korist MOL-u 1. Ulaganje u Inu nakon otkupa dionica Europska komisija mogla bi smatrati nedopuštenom potporom 2. Moguće je tražiti strateške partnere za pojedina područja, primjerice za modernizaciju riječke rafinerije  3. Ini bi se mogle dodijeliti i koncesije za istraživanje nafte i plina u Slavoniji, ali i u Jadranu  4. Država bi se obvezala  na otkup derivata za određeni period  i time otplatila investiciju      