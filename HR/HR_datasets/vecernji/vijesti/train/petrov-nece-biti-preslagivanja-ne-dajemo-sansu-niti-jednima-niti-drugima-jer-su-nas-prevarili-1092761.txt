– Mogu samo reći da čestitam i HDZ-u i SDP-u jer u zadnjih šest mjeseci dvije najvažnije odluke koje su ostvarili donijeli su zajednički – i izbor ustavnih sudaca i danas odluku o predsjedniku Vlade. Svim građanima RH je jasno na koji način i tko surađuje: oni koji su trebali s nama surađivati u Vladi nisu, ali su zato surađivali s onom drugom stranom pa im u ovom trenutku također čestitam i nadam se da će to građani prepoznati nakon ovoga što se događalo. Nisu pružili pravu priliku ovoj Vladi i držali su figu u džepu – kazao je čelnik Mosta Božo Petrov nakon pada Vlade.  – Mi ćemo se vidjeti na izborima. Most ide sada na izbore, ostaje samo dogovor za termin ako uspijemo postići dogovor kada će biti izbori – rekao je Petrov te dodao da će sada predsjednica Kolinda Grabar-Kitarović imati ključnu riječ.  Na pitanje kada će predati potpise saborskih zastupnika za samoraspuštanje Sabora, Petrov je kazao: u trenutku kada se postigne dogovor kada će se održati sljedeći izbori.  – Ne dajemo apsolutno nikakvu šansu ni jednima ni drugima jer su nas i jedni i drugi prevarili. Jedni za vrijeme pregovora, a drugi su pokazali kakvi su u ovome trenutku – rekao je Petrov na pitanje daju li sada šansu za suradnju SDP-u, nakon HDZ-a.  – Tako da nema apsolutno nikakvog govora o bilo kakvom preslagivanju s bilo kime. Oni mogu puštati priče o nekakvim preslagivanjima, no mogu samo sanjati da će doći do broja 76 i mislim da je i njima, ako ne jučer onda danas, postalo jasno da nemaju 76 glasova. Prema mome mišljenju, skočili su u provaliju, ali njih morate upitati za razlog zbog kojeg su s punom sviješću to napravili – kazao je čelnik Mosta i dodao da još nije dobio poziv za konzultacije kod predsjednice Kolinde Grabar-Kitarović.  Na pitanje je li mu žao što je na kraju ušao u Vladu s HDZ-om, Petrov je odgovorio da mu nikada nije žao kada stekne novo iskustvo. – Nažalost, to je iskustvo u koje smo ušli s dobrom vjerom jer smo htjeli promijeniti stvari. Zaista smo uložili ne sto posto već 250 posto sebe da napravimo neke stvari, a drugi su ih opstruirali. Ja mogu govoriti o svojim iskustvima, žao mi je zbog onoga što se dogodilo, iskreno, ali vjerujem da će to građani honorirati Domoljubnoj koaliciji – kazao je Petrov i dodao da s Tihomirom Oreškovićem nisu razgovarali o zajedničkom izlasku na izbore.  >>Predsjednica Grabar-Kitarović već sutra započinje konzultacije s političkim strankama 