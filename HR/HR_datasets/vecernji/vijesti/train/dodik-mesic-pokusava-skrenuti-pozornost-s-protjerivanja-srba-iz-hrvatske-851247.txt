Predsjednik Vlade Republike Srpske Milorad Dodik izjavio je u utorak da su optužbe hrvatskog predsjednika Stjepana Mesića, koji je ponovno rekao da Dodik nastavlja politiku Slobodana Miloševića, motivirane skretanjem pozornosti s činjenice da su Srbi "etnički očišćeni" u Hrvatskoj i Mesića nazvao najvećom smetnjom u suradnji RS-a i Hrvatske.  - Hrvatska je ta koja ima dosta problema i ona je ta koja je izvršila etničko čišćenje u prošlosti, a Srbe onemogućuje da se vrate, dok Mesić pokušava stvari skrenuti na neku drugu stranu ističući mene i Republiku Srpsku kao najveću opasnost u jugoistočnoj Europi - kazao je Dodik novinarima entitetskih medija za posjeta Višegradu.  Dodik je time odgovorio na optužbe što ih je na njegov račun izrekao predsjednik Mesić za posjeta New Yorku, kad je pozvao međunarodnu zajednicu da zaustavi sadašnje vlasti RS-a u pokušajima da taj entitet odcijepe od Bosne i Hercegovine.  Dodik je ustvrdio kako je Mesić time zapravo samo pokušao skrenuti pozornost s činjenice da su Srbi masovno protjerani iz Hrvatske te da im se i danas onemogućuje povratak.  Premijer RS-a poručio je hrvatskom Predsjedniku kako "nema pravo držati lekcije Srbima" i da Srbi "nisu opasnost za mir".  Dodik je dodao kako će bez obzira na sve pritiske nastaviti jačati RS, a za BiH je kazao kako je priznaje onoliko koliko to predviđa Daytonski sporazum.  (Hina) 