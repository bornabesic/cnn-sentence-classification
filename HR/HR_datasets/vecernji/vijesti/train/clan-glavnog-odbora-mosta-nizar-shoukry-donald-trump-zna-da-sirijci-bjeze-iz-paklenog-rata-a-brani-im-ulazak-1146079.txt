“Uvjeren sam da ovakva Trumpova politika neće dugo trajati jer Amerika ne može promijeniti svoju kožu. Ona je simbol demokracije i poštovanja ljudskih prava, bori se za slobodu u cijelom svijetu, a u nekim dijelovima svijeta zbog toga vodi čak i ratove”, kazao je za Večernji list dr. Nizar Shoukry, član Glavnog odbora Mosta i dobitnik nagrade Ponos Hrvatske, ističući kako kao humanist porijeklom iz Sirije, koji prati događaje u Siriji i u svijetu, osuđuje takve postupke. – Amerikanci igraju važnu ulogu u rješavanju sukoba u Siriji i točno znaju zašto ljudi bježe. Amerikanci, koji su simbol demokracije u svijetu, ne smiju zatvoriti vrata svoje zemlje ljudima koji bježe iz paklenog rata u Siriji. Svi mi znamo da je predsjednik Trump šoumen i voli predstave te nas svaki dan šokira nekom svojom odlukom. Vidite što je izveo s Meksikom, pa sad zabranio ulazak državljanima sedam muslimanskih zemalja, među njima i Sirije, to je apsolutno za osudu – naglasio je Shoukry, jedan od 110 Sirijaca koji imaju i hrvatsko državljanstvo. – Licemjerno je da zemlja koja najviše proizvodi terorizam, kao što je Saudijska Arabija, čiji su državljani izvršili napad na SAD 11. rujna, nije na Trumpovoj listi. Izgleda da Trumpa ne zabrinjava ulazak u njegovu zemlju ljudi koji donose vehabijsko-selefijsku ideologiju, kakvu imaju Al-Qa’ida i ISIL, već ga “zabrinjavaju” napaćeni sirijski i irački narod. I to je dokaz da Trumpa ne zanima pravda – govori Shoukry napominjući kako su deseci tisuća prosvjednika izašli na ulice gradova diljem SAD-a kako bi prosvjedovali protiv Trumpove zabrane ulaska u SAD osobama iz sedam muslimanskih zemalja – Sirije, Irana, Iraka, Libije, Somalije, Jemena i Sudana. – Brojni prosvjednici okupili su se u zračnim lukama jer je Trumpova odredba dovela do deportacije stotina ljudi koji su stigli u američke zračne luke. U isto vrijeme dozvoljava ulazak u SAD državljanima nekih zaljevskih zemalja koje financiraju terorističke skupine, a s druge strane zabranjuje ga jadnim Sirijcima koji bježe iz pravog pakla – naglasio je dr. Nizar Shoukry tvrdeći kako unatoč kritikama koje neke “demokratske” zemlje upućuju Hrvatskoj da je zemlja puna rasizma i nedemokratska te da krši ljudska prava, njegov izbor u Glavni odbor stranke Most, koja je postala treća stranka u Hrvatskoj, to demantira. – Dobio sam veliko povjerenje članova Mosta, pa čak i veće od jačih i moćnijih i zvučnijih imena članova i osnivača Mosta. Ponosan sam na to i želim dati svoj doprinos Hrvatskoj koja je meni puno dala i u kojoj sam stekao svoju punu afirmaciju i gdje se nikada nisam osjećao kao stranac – zaključio je Nizar Shoukry. >> Nizar Shoukry: Moramo znati tko živi uz nas 