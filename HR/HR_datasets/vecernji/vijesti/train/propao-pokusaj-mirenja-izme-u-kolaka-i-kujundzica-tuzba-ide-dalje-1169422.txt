U prilogu koji je zamišljen kao očitovanje u tom trenutku već smijenjenog ravnatelja KB-a Dubrava Tonija Kolaka, a koji je emitiran 8. ožujka 2017. godine na RTL-u, Kolak je prilikom javljanja uživo dao izjavu koja je nezapamćena u komunikaciji s medijima u dijelu liječničke struke. On je svjesno iznio niz lažnih tvrdnji protiv prof. dr. Milana Kujundžića i to stilom koji je bez presedana u javnim nastupima. Usprotivio se odlikovanju Te rečenice dio su obrazloženja privatne tužbe koju je ministar zdravstva Kujundžić podnio protiv Kolaka, a u petak je na zagrebačkom Općinskom kaznenom sudu održano ročište za mirenje između tih dvojice bivših kolega. – Nismo se pomirili i tužba ide dalje – kratko je na sudskom hodniku nakon ročišta koje je potrajalo petnaestak minuta kazao Kujundžić, a njegov odvjetnik Danijel Papak dodao je kako “je u sudnici svaka strana ponudila svoje uvjete koji bi se trebali ispuniti da bi došlo do mirenja, ali da ti uvjeti nisu prihvaćeni pa do mirenja nije došlo”. Na upit koje su to uvjete postavili Kolaku, tek je kratko dodao kako će se “sve utvrditi na glavnoj raspravi koja je javna, a zakazana je za 13. srpnja”. – To je klasični sukob jednog lažnog branitelja i dvostrukog dezertera s jednim normalnim ratnim liječnikom. Znači gospodin Kujundžić je za svoje dezerterstvo kad se vratio iz Amerike dobio mandat ravnatelja KB-a Dubrava u dva mandata u koja je potpuno upropastio bolnicu – kazao je, među ostalim, Kolak prilikom javljanja uživo odgovarajući voditeljici koja ga je pitala je li njegova smjena u biti Kujundžićeva osveta zato što se svojedobno usprotivio Kujundžićevu odlikovanju izjavivši da nije točno da je Kujundžić bio više od 260 dana na prvoj crti bojišnice. Osveta i nezakonite radnje Dan nakon te izjave ministar je izjavio kako nije smijenio Kolaka zbog osvete, već zbog njegovih nezakonitih radnji koje su KB Dubrava nanijele veliku štetu. Kolak mu je ponovno uzvratio 10. ožujka govoreći kako je “ministar dobio svoj ratni status zahvaljujući svom prezimenjaku koji je organizirao ubojstvo Ante Paradžika”. – Izjave koje je Kolak dao 10. ožujka iznesene su s nizom laži i mržnje koja je vidljiva u svakoj riječi, a tako nešto nisam nikada ni od koga doživio, a kamoli od kolege liječnika – navodi Kujundžić u tužbi. 