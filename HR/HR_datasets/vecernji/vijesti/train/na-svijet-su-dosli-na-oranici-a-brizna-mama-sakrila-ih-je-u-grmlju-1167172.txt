Oranica je nesigurno mjesto za dolazak na svijet, a upravo na njoj hrvatska ovčarka oštenila je svoje mlade. Sakrila ih je od pogleda prolaznika u grmu koji je pronašla uz cestu. Prolaze tu automobili, a u njima su ljudi koji ne vide tugu i očaj dva hrvatska ovčara. Brižna mama pokušava zaštititi svoje potomstvo, ne miče se od njih. Gladna je i žedna, ali majčinski instinkt jači je od njezinih potreba. Drugi hrvatski ovčar vjerojatno im je tata, njegova uloga je zaštita cijele obitelji. Ni on nema vremena da krene u potragu za hranom. - Naišla sam na njih sasvim slučajno, na putu između Nove Lipovice i Kule. Do malenih nisam uspjela ni doći. Nemam rješenje za njih, mogu im samo donositi hranu i vodu da ne uginu od gladi – kaže Bernardica B. koja ih je pronašla i pozvala sve koji mogu da im pomognu. Ostanu li na oranici, kaže, za njih nema budućnosti. Imate li smještaj za malu obitelj hrvatskih ovčara, ili nudite neko rješenje, možete je nazvati na 091 793 8743. 