Član Predsjedništva Bosne i Hercegovine Bakir Izetbegović izjavio je da stalno prima prijetnje, čak i prijetnje smrću te strahuje i za život članova obitelji i zbog toga je njegova supruga prošli tjedan za putovanje koristila službeni automobil registriran na Predsjedništvo BiH. "Moja supruga doživljava razne neugodnosti i nemam je namjeru pustiti nezaštićenu. Ako je neće štititi država kao što štiti supruge državnika koji dolaze u posjet BiH onda ću se ja snaći i privatno je zaštititi", kazao je Izetbegović. On je u Sarajevu odgovorio tako novinarima koji su ga "pritisnuli" da napokon objasni zašto je njegova supruga Sebija prošlog tjedna u Tuzlu putovala limuzinom namijenjenom članovima državnog vrha. Gospođa Izetbegović putovala je u svojstvu ravnateljice Kliničkog centra u Sarajevu u posjet tuzlanskoj bolnici, automobilom kojim je upravljao vozač zaposlen u Predsjedništvu BiH. Lokani su mediji pokrenuli priču o zloporabama jer ne postoji zakonska osnova po kojoj se članovi obitelji državnih dužnosnika mogu koristiti službenim automobilima. Izetbegović sada tvrdi kako je i njemu život ugrožen te da mu stalno prijete. "Za šest i pol godina koliko sam član Predsjedništva BiH dobio sam više od trideset prijetnji, od toga devet smrtnih", kazao je Izetbegović. Objasnio je da je kod jedne od osoba koje su mu prijetile policija pronašla eksploziv te da je u blizini kuće u kojoj stanuje uhvaćen snajperist. "Nisam samo ja ugrožen nego i moja obitelj. Sve je dokumentirano", kazao je Izetbegović i objasnio da je do sada namjerno izbjegavao o svemu tomu govoriti. >>Izetbegović: O reviziji presude protiv Srbije odlučit će pravo, a ne politika   