Čedo Grbić, umirovljenik iz Banje Luke, izumio je uređaj za stavljanje kapi u oči, medicinsko pomagalo koje bi, prema njegovim procjenama, u svijetu moglo imati oko 80 milijuna korisnika, a u Bosni i Hercegovini oko 35.000, prenosi Vecernji.ba. On se od 1967. godine bavi znanstveno-istraživačkim radom, a ovim izumom počeo se baviti krajem 2008. godine kada mu je dijagnosticiran glaukom. S obzirom na to da živi sam, bilo mu je teško stavljati kapi za oči, a nije želio obvezivati nekog drugog, pa je prvu varijantu svog izuma napravio modifikacijom sunčanih naočala. Prvi rezultati bili su mu poticaj da nastavi rad na ovoj ideji, ali je razmišljao o tome kako da napravi rješenje za serijsku proizvodnju.   "Onda sam došao na ovu ideju pa iako je tražila dosta novca, imao sam osjećaj da će to uspjeti, a htio sam i da dokazati se", ispričao je Čedo Grbić, javlja Anadolija.   Konačna varijanta njegovog izuma "kapalica" sastoji se od rama, školjki za oči, ručica i adaptera za bočice, a na sredini se nalazi plastični dio koji svaki korisnik može prilagoditi svom obliku glave, nosa i očiju. Adapteri za bočice omogućavaju da se koristi bilo koji oblik bočice za kapi koje farmaceutske tvrtke koriste u proizvodnji. On svoj izum koristi od drugog dana otkako mu je postavljena dijagnoza, a zahvaljujući pravilnom ukapavanju kapi za oči, uspio je sniziti očni tlak i popraviti vid, iako prognoze nakon dijagnostike glaukoma nisu bile pozitivne. Smatra da bi njegov izum pomogao mnogima, osobito starima koji najčešće i koriste kapi za oči, a pošto su uglavnom sami, "kapalica" bi im omogućila da redovito pravilno stavljaju kapi u oči. Uz ovaj izum, nemoguće je da kap završi na trepavici, izvan oka. No, iako je osvojio i neke nagrade za ovaj izum, te uz činjenicu da je već dokazan pozitivan učinak ovog patenta, Grbić još uvijek nije pronašao investitora i put za plasiranje ovog pronalaska na tržište do krajnjih korisnika. "Trenutačno u svijetu jedan posto ljudi ima potrebu za ovim tehničkim pomagalom, medicinskim sredstvom, a to gledano kroz brojke iznosi nevjerojatan broj od 80 milijuna ljudi", kaže Slavko Grbić. S obzirom na to da BiH ima oko 3,5 milijuna stanovnika, na ovom području živi oko 35.000 potencijalnih korisnika. Čedo Grbić kaže da njegov patent obećava, jer ništa slično ne postoji ni u Americi, ni u Njemačkoj, ni u drugim zemljama. 