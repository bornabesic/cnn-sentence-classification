- Svaka treća žena u EU žrtva je nekoga od oblika nasilja, istaknula je voditeljica Sigurne kuće u Vukovaru Ivana Sučić tijekom današnjeg prigodnog programa na središnjem gradskom trgu kojim je obilježen Međunarodni dan borbe protiv nasilja nad ženama kojega je organizirala udruga B.a.B.e. Dodala je kako je nasilje nad ženama danas raširena pojava u društvu te da primjera nasilja ima na svakom koraku kao i da nema pravila koji je profil nasilnika. Prema njenim riječima među nasilnicima ima neobrazovanih osoba koje su vrlo često i loše situirane ali i onih obrazovanih i financijski stabilnih. – Zlostavljanja ima u svim društvima, u svim slojevima. Ono se događa svima. Žrtve obiteljskog nasilja su i naše susjede, prijateljice, majke, kćeri…, rekla je Sučić dodajući kako je potrebno širiti svijest o nasilju kao lošem obrascu u društvu kao i da svi zajedno treba da budemo aktivniji u suzbijanju nasilja. – U deset godina ubijeno je 300 žena od strane supruga, partnera ili nekog člana obitelji, istaknula je Sučić napominjući kako se nasilje lako prepoznaje, posebno ono fizičko, kao i da uz fizičko razlikujemo psihičko, seksualno, verbalno i ekonomsko nasilje. Ukazala je kako žene vrlo često odustaju od prijava doživljenoga nasilja radi ''lošeg sustava'' ali i jer ostaju bez podrške obitelji i okolice. – Imamo niz čudnih primjera. Tako je jedna osoba kažnjena s 250 kuna kazne jer je šakom u glavu udarila suprugu pred kućom što je vidjelo i više svjedoka. Zamijetili smo i problem kada je riječ o ženama strankinjama koje su se udale za hrvatske državljane i žive u Hrvatskoj. Kod slučajeva obiteljskog nasilja one su nepovoljnom položaju kao strankinje s privremenim boravkom. Nemaju pravo prijave na HZZ-e kao ni na dječji doplatak. Najčešće se ne uspijevaju zaposliti pa ostaju bez djece. Mnoga prava su im uskraćena. Ako se odluče za povratak u svoju matičnu državu moraju tražiti pristanak bivšeg supruga da povedu i djecu ili bi u suprotnom bili optuženi međunarodnu otmicu djeteta, rekla je Sučić. Sigurna kuća u Vukovaru trenutno je sigurno utočište za tri žene i 11-ero djece. >>Tatjana Jurić progovorila o svom iskustvu: Bila sam žrtva nasilja >>Budi protiv nasilja nad ženama - To je i tvoja stvar - O nasilju nad ženama progovarao sam od početka svog mandata, jer se za borbu protiv svakog oblika nasilja zalažem još od vremena dok sam kao aktivist radio na promicanju ljudskih prava. Iako je još 2003.g. Hrvatska formalno definirala nasilje u obitelji kao sveopći društveni problem i počela stvarati mehanizme i okvir za njegovo suzbijanje, zbog ratnih trauma, ali i sve teže ekonomske situacije, obiteljsko nasilje se ne smanjuje - upozorio je predsjednik Ivo Josipović povodom današnjeg dana. Podsetio je da je samo prošle godine život izgubilo 11, a u prvih šest mjeseci ove godine 3 žene. - Zahvaljujući velikom angažmanu nevladinih ženskih udruga, kao i Vladinog Ureda za ravnopravnost spolova, Hrvatska je odavno uskladila svoje zakonodavstvo s europskim i time, barem deklarativno, zaštitila ženska prava. No, nakon godina kontakata s predstavnicama civilnog društva i žrtvama nasilja, duboko sam svjestan činjenice da u provedbi donesenih zakona i strategija za suzbijanje nasilja u obitelji ima mnogo problema. Stoga je potrebno mijenjati sudsku praksu, ubrzati kažnjavanje nasilnika, i posebno obratiti pažnju na prevenciju nasilja kroz obrazovni sustav. Trebamo se usmjeriti prema mladim generacijama kako bi nasilje učinili društveno neprihvatljivim ponašanjem.U nadi da će nasilje nad ženama jednog dana postati nezamislivo, na Međunarodni dan borbe protiv nasilja nad ženama ponovno pozivam Hrvatski sabor da ratificira Konvenciju o suzbijanju i borbi protiv nasilja nad ženama - poručio je Josipović. 