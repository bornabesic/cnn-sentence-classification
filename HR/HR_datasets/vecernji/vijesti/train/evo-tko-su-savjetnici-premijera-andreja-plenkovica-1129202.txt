Premijer Andrej Plenković zaokružio je kadrovsku križaljku u Banskim dvorima. Imenovao je četvero najbližih savjetnika, od kojih troje dolazi iz sustava državne uprave. Tomislav Pokaz, Sonja Žerjav, Dubravka Vlašić-Pleše i Karlo Ressler savjetovat će premijera, ali neće biti državni dužnosnici, nego državni službenici s plaćom između 11.000 i 12.000 kuna. Plenković je tako zadržao Pokaza koji je bio zamjenik šefa kabineta bivšeg premijera Tihomira Oreškovića. Pokaz je prije angažmana u Banskim dvorima radio u Ministarstvu gospodarstva kao načelnik sektora za jačanje konkurentnosti industrije. Sonja Žerjav dolazi iz Ministarstva pravosuđa gdje je bila načelnica Sektora za europske poslove i međunarodnu suradnju, a bila je i predstojnica ureda SDP-ovu Nevenu Mimici dok je bio potpredsjednik Vlade. Dubravka Vlašić-Pleše dolazi iz Ministarstva vanjskih poslova gdje je bila načelnica Sektora za europsko pravo. Karlo Ressler jedan je od najbližih Plenkovićevih suradnika kada je riječ o njegovim asistentima dok je bio eurozastupnik. Mladi Ressler (28) diplomirao je pravo, a trenutačno radi na doktorskoj disertaciji na Pravnom fakultetu u Zagrebu. Da Plenković posebno uvažava Resslera, bilo je očito kada je baš u njegovu društvu otišao na Pantovčak k predsjednici Kolindi Grabar-Kitarović po mandat za sastavljanje Vlade. Plenkovićevi savjetnici neće biti zaduženi za posebna područja, barem u formalnom smislu, ali iz njihova područja dosadašnjeg rada očito je u kojim će segmentima Plenkoviću biti najznačajniji. Od četvero savjetnika troje su pravnici – Ressler, D. Vlašić-Pleše i S. Žerjav, s tim da su savjetnice usmjerene prema vanjskim poslovima i pravosuđu. Pokaz, s obzirom na svoju karijeru u Ministarstvu gospodarstva, više bi mogao biti usmjeren na taj segment. U HDZ-ovim krugovima i prije se čulo da Plenković uvažava Resslera i da ga taj mladi pravnik i savjetuje o pravnim pitanjima. Od Plenkovićevih asistenata angažirana je i Tena Mišetić, koja je nedavno imenovana zamjenicom šefa Plenkovićeva kabineta. Dolaskom Plenkovića za predsjednika HDZ-a s njim su u središnjicu stranke stigli i njegovi asistenti u koje očito ima povjerenje, a kako se i očekivalo neki su sada i angažirani u Banskim dvorima.      >>Plenković: Nismo u poziciji da ono što mi želimo bude apsolutno 