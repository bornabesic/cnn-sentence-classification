U Siriji je na snagu stupilo desetodnevno primirje postignuto nakon što su se Rusija i SAD dogovorili da će zajednički izvoditi napade i djelovati protiv terorističke organizacije Islamske države i ostalih militantnih radikalnih skupina koje imaju istu ideologiju. Sirijski predsjednik Bashar al-Assad koji je na bajramskoj molitvi sudjelovao u gradu Daraya, kojeg su nedavno pobunjenici napustili, pozdravio je dogovor koji je postignut u Ženevi nakon višemjesečnih pregovora. Međutim, analitičari su uvjereni kako je još daleko okončanje rata u kojem je za sada poginulo više od 300 tisuća ljudi i pitanje je da li će se uopće uspjeti održati prekid vatre s obzirom da se sve pobunjeničke grupe još nisu izjasnile o prekidu vatre. I dok je slobodna sirijska vojska objavila kako će poštovati primirje, pripadnici islamističke militantne frakcije kao što su Ahrar al-Sham, Jaish Al Fateh (bivša Nusra front) kazali da ga neće poštovati jer ne mogu prihvatiti polovična rješenja. Odmah nakon što je primirje stupilo na snagu raketirali su kršćanski kvart u Damasku Bab Touma – ubijene su dvije osobe, a ranjeno je više od 100 ljudi, većinom kršćana. Plan koji su SAD i Rusija usuglasili kojim bi se ponovno oživio mirovni proces u Siriji uključuje primirje u cijeloj državi te poboljšanu dostavu humanitarne pomoći i dogovor o početku zajedničkih napada na ISIL i Nusra front kako bi stekli uvjeti za oslobađanje od ISIL-a Rake u Siriji i Mosula u Iraku.  >> Sirijski režim prihvatio rusko-američki sporazum o primirju 