Dok šef HDZ-a Andrej Plenković na Predsjedništvu HDZ-a kao poželjnog partnera za preslaganje nove parlamentarne većine predstavlja HSS, seljaci u utorak imaju Glavni odbor stranke na kojem bi trebali potvrditi stratešku suradnju sa SDP-om. Potegnuo veze Iako nam je Krešo Beljak, šef HSS-a, jučer rekao da je riječ o redovnoj sjednici Glavnog odbora i da će dnevni red utvrditi tek u utorak, neslužbeni izvori tvrde da će se najvjerojatnije na GO-u donijeti odluka o dugoročnoj suradnji sa SDP-om. To bi, dakle, značilo da se seljaci kane dugoročno i strateški vezati za SDP i kao strateški partner sa SDP-om izaći na eventualne izvanredne ili pak redovne parlamentarne izbore. Donese li se takva odluka na Glavnom odboru, to bi i značilo da HSS s HDZ-om, zaista, ne kani ići u nikakvo preslaganje parlamentarne većine. To bi značilo da je šef HDZ-a Andrej Plenković u priličnom problemu jer je potegnuo i veze u Europskoj pučkoj stranci, čiji je član i HSS, da nagovore Beljaka na savezništvo s HDZ-om kako bi se održala politička stabilnost u Hrvatskoj i izbjegli izvanredni parlamentarni izbori. HDZ-u bi HSS svjetonazorski najbolje odgovarao kao partner, a što je još važnije Plenković bi savezništvom s HSS-om izbjegao pobunu u stranci jer bi mu, pogotovo, desno krilo HDZ-a stvaralo probleme ako bi se upustio u bilo kakve dogovore s HNS-om. U slučaju suradnje s HNS-om mogao bi zaboraviti na podršku nezavisnih Hasanbegovića, Glasnovića, ali i Brune Esih, uspije li nju privući na svoju stranu jer ona ne čini većinu od 76 zastupnika koji su dali potporu za izbor Jandrokovića za šefa Sabora. Iako Plenković obećava da će nakon lokalnih izbora na sjednici Sabora (iza 4. lipnja) predstaviti četiri nova ministra, izgleda da su mu svakim danom sve manje šanse da oformi novu većinu. U HDZ-u se uzdaju u rezultat lokalnih izbora i računaju da bi im se njihovim dobrim rezultatom povećale šanse da sastave novu većinu. Dio sugovornika s kojima smo jučer razgovarali priznaju da trenutačno nema ništa novo po pitanju nove većine te da se čeka da prođu lokalni izbori pa da se objavi ima li se nova parlamentarna većina ili ne. Plenković nije Karamarko – Mi smo na Predsjedništvu stranke izglasali da su opcija i novi izbori, ali izbori društvu neće donijeti ništa dobro ni novo, može se ponoviti jednaka politička situacija kao i nakon zadnjih dvaju parlamentarnih izbora – komentirao je jedan sugovornik iz HDZ-a. On je osobno, priznaje, vrlo skeptičan i prema tankoj većini od jednog ili dva čovjeka (77-78 zastupnika). – U većini koju čine razni pojedinci ne vidim homogenost i ne znam kako bi to funkcioniralo – rekao je taj izvor. U slučaju da Plenković ne sastavi novu većinu, nastavio je, bit će dio nezadovoljnih u HDZ-u, ali ne smatra da bi to dovelo do veće pobune.– Po meni, da Plenković i ne oformi novu većinu, neće završiti kao Tomislav Karamarko jer je on dodana vrijednost HDZ-u – smatra taj sugovornik. U HDZ-u se ne zabrinjavaju jer su ustavnopravni stručnjaci rekli da bi premijer nove ministre trebao predstaviti do 27. svibnja, što je točno 30 dana od njihove smjene. U HDZ-u tumače da taj razumni rok, ako se izvodi iz onih 30 dana što mandatar ima da sastavi novu Vladu, može biti i 50, odnosno 60 dana, jer postoji dodatnih 30 dana ako se u prvih 30 ne sastavi Vlada. 