Lokalni izbori u nedjelju (prvi krug) nikad kao sada nisu imali toliku važnost za buduća zbivanja na nacionalnoj razini (nikada nisu ni bili u većoj sjeni nacionalnih tema), ali ni veću važnost i utjecaj na unutarstranačka zbivanja u HDZ-u, SDP-u, HSS-u pa i HNS-u i Mostu. Zamjenski “premijer” Andreju Plenkoviću, premijeru i šefu HDZ-a, lokalni izbori bit će odlučujući faktor koji će presuditi u tome može li HDZ formirati novu parlamentarnu većinu odnosno može li izbjeći izvanredne parlamentarne izbore ili će oni biti neizbježni. U krugu Andreja Plenkovića nadaju se da bi loš rezultat oporbe (SDP-a, Mosta, HNS-a, HSS-a) na lokalnim izborima, a dobar rezultat HDZ-a, omogućio toj stranci sastavljanje nove većine jer smatraju da u uvjetima loših izbornih rezultata oporba ni pod koju cijenu ne bi htjela izvanredne parlamentarne izbore. To bi dalo veće šanse HDZ-u da formira novu većinu ili možda i manjinsku Vladu. To je povoljniji scenarij. No što ako HDZ na lokalnim izborima ne ostvari zadane ciljeve – ne osvoji Split, jedini veliki grad u kojem HDZ ima šanse dobiti gradonačelnika, ne osvoji Dubrovnik i još izgubi pokoju županijsku utvrdu na koje puca Most? Što ako u Zagrebu nezavisna Bruna Esih, kojoj se pridružio bivši član Predsjedništva HDZ-a Zlatko Hasanbegović, postigne bolji rezultat od Drage Prgometa, koji je kao HDZ-ov kandidat za zagrebačkog gradonačelnika bio osobni izbor Andreja Plenkovića? Sve bi to urušilo dionice Andreja Plenkovića i u HDZ-u, kao stranačkog šefa, ali i kao potencijalnog preslagivača većine. Ne donese li Plenković HDZ-u najmanje 76 potrebnih ruku za parlamentarnu većinu, a pritom i loše prođe na lokalnim izborima, neće trebati dugo čekati da se stranačka pila okrene naopako i da poteku rijeke kritika. “Rasturi” li pak HDZ na lokalnim izborima i Plenković sastavi novu većinu, možemo se našaliti da će dobiti “faraonske moći”. I pozicija predsjednika SDP-a Davora Bernardića itekako će ovisiti o rezultatu lokalnih izbora, koji su njegov prvi test otkad je došao na čelo stranke. Članovi koji mu nisu skloni, a takvih je poprilično, pritajili su se do kraja drugog kruga lokalnih izbora da svojim postupcima ne bi dodatno štetili stranci. Nakon lokalnih izbora, a posebice budu li rezultati porazni za SDP, sa sigurnošću se može očekivati da će do određenog bunta doći, a možda se čak i krene u pokušaj rušenja Bernardića. Što je, primjerice, scenarij koji se može očekivati izgubi li SDP, primjerice, Rijeku. – Bernardić je uostalom već načet i prije lokalnih izbora, i to s dvije konkretne stvari. Kao prvo, tu je priča o Zvonimiru Mršiću kao kandidatu SDP-a za premijera u slučaju novih parlamentarnih izbora. Bez obzira na to što je to bez Bernardićeva pristanka neprovedivo. A kao drugo što kompromitira novog šefa je način ponašanja s bivšim partnerom HNS-om. Ultimatumi koje im postavlja da bi se priključili koaliciji samo jačaju poziciju Ivanu Vrdoljaku i njegovoj stranci dižu cijenu – kaže jedan visokopozicionirani član SDP-a. Sve to dovoljni su razlozi da je Bernardić itekako u strahu jer ne zna što će se sve događati u stranci, koju i ne kontrolira potpuno, nakon lokalnih izbora. Nad glavom mu visi i opcija da pet županijskih organizacija SDP-a zatraži izvanrednu izbornu konvenciju. No s druge strane, bude li rezultat na lokalnim izborima dobar za SDP, uspije li, primjerice, osvojiti još neki grad koji nije imao, poput Zadra ili čak Zagreba s HNS-ovom kandidatkinjom Ankom Mrak-Taritaš, za rušenje Bernardića nestat će argumenata. A i priča o zamjenskom kandidatu za premijera tada će vjerojatno pasti u vodu. Kome je ključ Metković Čelnik Mosta Božo Petrov, čini se, nema takvih problema sa svojom pozicijom. Unatoč percepciji da bi gubitak Metkovića automatski značio poraz Mosta, u toj stranci odbijaju svaku pomisao da bi se zbog toga mogla tražiti Petrovljeva glava. – Nismo mi Metković pozicionirali kao ključnu točku na kojoj se dobivaju ili gube izbori. Učinio je to HDZ, koji je sebi za cilj zacrtao poniziti Most upravo u Metkoviću, tako da će se prije zbog neuspjeha u Metkoviću tražiti ostavke ključnih ljudi u HDZ-u – komentira glavni tajnik Mosta Nikola Grmoja. Slično razmišljaju i drugi istaknuti mostovci, bez obzira na to radi li se o članovima stranke ili čelnicima nezavisnih lista koje čine platformu Mosta. Ističu kako vode individualnu kampanju te kako većina kandidata na njihovim listama nema nikakva doticaja s Mostom. Budući da im Petrov nije nadređen, nemaju ga, kažu, potrebu ni micati. – Mi ovisimo sami o sebi i svaki pomak u svojim sredinama smatrat ćemo uspjehom, a što će biti u Metkoviću manje nam je važno – objašnjava jedan Mostov kandidat. Andrej Plenković O lokalnim izborima ovisi preslaganje Premijeru i šefu HDZ-a lokalni izbori bit će odlučujući faktor koji će presuditi u tome može li HDZ formirati novu parlamentarnu većinu. Ne uspije li u tome, neće trebati dugo čekati da se stranačka pila okrene naopako i da poteku rijeke kritika. Božo Petrov Šef Mosta bez straha za poziciju Opća je percepcija da bi gubitak Metkovića bio težak udarac za Most, no kandidati na nezavisnim listama u sklopu Mostove platforme kažu da ih zanimaju pomaci u vlastitim sredinama. Petrov im, kažu, nije nadređen pa ga nemaju potrebu ni micati s čelne pozicije. Davor Bernardić Nad glavom mu je prijetnja rušenja Nakon lokalnih izbora, budu li rezultati porazni za SDP, Davor Bernardić može očekivati da će do određenog bunta u SDP-u doći, a možda se čak krene i u njegovo rušenje s pozicije predsjednika. S druge strane, budu li rezultati dobri, nezadovoljni će ostati bez argumenata. Krešo Beljak Prvi HSS-ovac veže stranku uz SDP Nakon godine unutarstranačkih trzavica, pred šefom HSS-a su izbori na kojima članstvu mora dokazati da je put kojim je poveo stranku na prošlim izborima ispravan. Istu taktiku – suradnju sa SDP-om, koji mu nudi čak šest saborskih mandata – Beljak priprema i za iduće razdoblje. Ivan Vrdoljak Šefa HNS-a kritiziraju da je nejasan Iako je više puta rekao da njegova stranka neće ni u kakve koalicije s HDZ-om, kritičari Vrdoljaku zamjeraju da je u porukama ostao nejasan i da je time ugrozio izborne šanse HNS-ovih kandidata, prije svega Anke Mrak-Taritaš koju podupire i SDP, od kojega Vrdoljak udaljava svoju stranku. Stav koji su čelnici parlamentarnih stranaka, pogotovo onih u oporbi, zauzeli u aktualnoj krizi vlasti znatno će utjecati na rezultat njihovih stranaka na lokalnim izborima. Posebno je to vidljivo u većim sredinama, gdje nacionalne teme često imaju prednost pred komunalnim pitanjima. Nejasne poruke koje su pritom iznosili lideri stranaka mogle bi dati vjetar u leđa brojnim nezavisnim kandidatima i listama kojih je na ovim izborima čak 79 više nego prije četiri godine i zbog kojih će većina načelnika, gradonačelnika i župana “trčati” dva izborna kruga. 