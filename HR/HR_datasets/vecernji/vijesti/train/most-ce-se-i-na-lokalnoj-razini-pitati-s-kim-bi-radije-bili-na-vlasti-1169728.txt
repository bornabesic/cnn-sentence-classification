Atribut “nezavisni” nikada do sada nije bio toliko na cijeni kod kandidata za lokalne izbore. U situaciji kada su se prosječnom biraču dobrano “zgadile” mainstream opcije koje im se nude 25 godina i nakon što su, neki i po nekoliko puta, iznevjerili njihovo povjerenje, bilo je sasvim logično očekivati da će nezadovoljni pojedinci u svojim sredinama uzeti stvar u svoje ruke. Birači su već pokazali da traže nova, svježa lica, a velike političke stranke im ih u pravilu ne nude. Rezultat je takav da u nedjelju, kada se održava prvi krug lokalnih izbora, birači imaju čak 582 nezavisne liste “na pladnju”, 79 više nego prije četiri godine, od ukupno 85 kandidata za župane, 22 je nezavisnih, a samo u tri županije – Varaždinskoj, Međimurskoj i Istarskoj – birači neće imati priliku glasati za nezavisnog kandidata. Nezavisni kandidati nisu zaigrali samo na županije. Ovog puta jurišaju i na najveće gradove poput Osijeka, Zagreba i Rijeke i to s vrlo dobrim šansama. Ono što je sigurno jest da na lokalnim izborima, čiji se prvi krug održava u nedjelju treba očekivati veliku promjenu. Teško je vjerovati da će se ponoviti scenarij iz 2013. godine kada je većina župana pobrala pobjedu još u prvom krugu. Ovog će se puta ipak morati bolje oznojiti jer je gotovo pa sigurno da ih većinu očekuju dva poluvremena. Druga novina je da će nakon lokalnih izbora biti jako teško sastaviti općinska i gradska vijeća te županijske skupštine. Svim pobjednicima itekako će trebati produžena ruka u vidu neke od nezavisnih lista. U većini slučajeva vjerojatno Mosta. Pa bi se lako moglo dogoditi da će se, kao i na nacionalnoj razini, i na lokalnoj, nakon 4. lipnja, pitati Most s kime bi radije, HDZ-om ili SDP-om, vodili brigu o tekućim komunalnim problemima gradova, općina i županija. Nema sumnje da će i ludilo koje vlada na nacionalnoj političkoj sceni utjecati na ishod lokalnih izbora. Kako, tek će se vidjeti, no nije isključeno da će i te okolnosti ići na ruku nezavisnim kandidatima, pogotovo ako u cijeloj “histeriji” nametnu teme koje birače muče svakog dana. 