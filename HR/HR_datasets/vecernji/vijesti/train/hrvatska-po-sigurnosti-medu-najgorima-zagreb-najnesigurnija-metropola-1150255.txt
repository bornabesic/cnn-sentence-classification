U Hrvatskoj je, nakon pozitivnog trenda smanjenja broja smrtno stradalih osoba u prometnim nesrećama od 2011. do 2014. godine, u 2015. došlo do značajnog pogoršanja stanja jer je te godine poginulo 348 osoba, a u 2016. broj poginulih identičan je onom iz 2014. godine – 307. Navedeni podaci, koji ukazuju na stagnaciju odnosno prekid nastavka pozitivnog višegodišnjeg trenda smanjenja broja smrtno stradalih u prometnim nesrećama, bili su povod udruzi Sigurnost u prometu i Fakultetu prometnih znanosti da jučer u Zagrebu organizira okrugli stol “Aktualno stanje sigurnosti cestovnog prometa”. Na okruglom stolu su, među ostalim, izneseni podaci da je sa 72 poginula u prometu na milijun stanovnika Hrvatska na europskom dnu. Prosjek EU je 51 poginuli na milijun stanovnika. Lani je broj poginulih vozača i putnika bio manji nego 2015., no u 2016. poginulo je 67 pješaka, šest više nego godinu prije. Hrvatski je cilj do 2020. godine smanjiti broj poginulih u prometu na najviše 213. Europsko vijeće za sigurnost prometa objavilo je podatke o poginulima u prometu u europskim metropolama. Nažalost, Zagreb je na posljednjem mjestu s najviše poginulih (6) na 100.000 stanovnika. Najsigurnija metropola je Stockholm (0,7 poginulih) a slijede Beč (1,1), Berlin (1,2) i Dublin (1,2). Ovi podaci upućuju na zaključak kako je šest puta veća vjerojatnost fatalnog stradavanja u Zagrebu nego u Stockholmu. No ostvarenju tog cilja nimalo ne pridonosi stanje hrvatskog voznog parka, čija je prosječna starost gotovo 15 godina. A starost voznog parka posljednjih godina sve je veća, pogotovo od ulaska Hrvatske u EU. Prometne nesreće imaju za posljedicu i vrlo velike troškove za društvo. Prema nekim procjenama, trošak po poginulom u prometnoj nesreći u Hrvatskoj je oko 1,3 milijuna eura, za teže ozlijeđenog 173.300 eura, a za lakše ozlijeđenog oko 13.300 eura. Ukupni trošak prouzročenih posljedica od prometnih nesreća u Hrvatskoj procjenjuje se na oko 2,5 posto BDP-a.  >>Veliki porast incidenata: U tri tjedna više od 40 napada na Uberove vozače >>I taksist i vozač Ubera prijavili napad na istom mjestu u isto vrijeme >>Zagreb: Bicikli odsad mogu u autobus od ožujka do studenoga U razdoblju od 2010. do 2015. broj poginulih na cestama smanjen je za 15 posto. S 51.5 poginulih na milijun stanovnika Europa je najsigurnija regija svijeta. Za usporedbu, u SAD-u je broj poginulih na milijun stanovnika 106, a svjetski je prosjek 174. Tijekom 2015., podaci za prošlu još nisu dostupni, na cestama EU poginulo je 26.300 osoba, a teško je ozlijeđeno njih 135.000. U čak 22 od 32 zemlje obuhvaćene istraživanjem zabilježen je porast poginulih. Troškovi društvene zajednice u vezi s prometnim nesrećama na razini EU procjenjuju se na više od 100 milijardi eura. 