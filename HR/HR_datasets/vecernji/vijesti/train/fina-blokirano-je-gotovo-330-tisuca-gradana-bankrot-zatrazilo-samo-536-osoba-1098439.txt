Krajem svibnja u blokadi je bilo gotovo 330 tisuća građana s više od 39 milijardi kuna neplaćenih dugova, i to ponajviše prema bankama, a iako je to zakonski omogućeno, pokretanje postupka osobnog bankrota zbog nemogućnosti podmirivanja dugovanja do sada je pokrenulo samo 536 građana, pokazuju podaci Financijske agencije (Fina).  Prema podacima Fine, ukupni dug građana krajem svibnja je iznosio 39,16 milijardi kuna, a više od polovice, odnosno 53 posto ili 20,76 milijardi kuna, odnosi se na dug građana prema bankama, kreditnim unijama i štedionicama. Dodaju li se tome i leasing te factoring društva, osiguravatelji i tvrtke za kartično poslovanje, dug građana prema svim financijskim institucijama je krajem svibnja ove godine iznosio 23,78 milijardi kuna ili 60,7 posto ukupnog iznosa. Drugi vjerovnik po veličini duga građana su država i jedinice lokalne samouprave, kojima su građani na kraju svibnja bili dužni 4,3 milijarde kuna, što je 11,05 posto ukupnog nepodmirenog duga blokiranih građana.  Promatrano prema ročnosti duga, pak, prevladavaju građani čija su dugovanja starija od godine dana. Takvih je krajem svibnja bilo 251.887 ili 78 posto ukupnog broja blokiranih, a dugovali su 31,3 milijarde kuna, što čini 94 posto ukupnog duga. Analiza podataka o blokiranim građanima po visini njihovih dugovanja pokazuje da njih 45 posto ili 149.434 pojedinačno duguje više od 10, a manje od 100 tisuća kuna, dok njihove ukupne nepodmirene obveze iznose 5,5 milijardi kuna. Više od 33 milijarde kuna se, pak, odnosi na 53.200 građana čiji pojedinačni dug premašuje iznos od 100 tisuća kuna. Glavnina tog iznosa, odnosno 20,7 milijardi kuna, odnosi se na 4.318 građana s pojedinačnim dugovima višima od milijun kuna.  Postupak osobnog bankrota pokrenulo 500-tinjak građana S početkom ove godine na snagu je stupio zakon koji omogućava osobni bankrot (Zakon o stečaju potrošača), a koji propisuje da je građanin, odnosno potrošač, nesposoban za plaćanje ako najmanje 90 dana uzastopno ne može ispuniti jednu ili više dospjelih novčanih obveza u ukupnom iznosu većem od 30 tisuća kuna. Postupak se pokreće dobrovoljno, na zahtjev potrošača, no podaci Fine pokazuju da se od 330 tisuća blokiranih na taj korak do početka srpnja odlučilo tek 500-tinjak građana. Naime, Fina je objavila i pregled zbirnih podataka iz sustava stečaja potrošača, koji pokazuje da je zahtjev za pokretanje izvansudskog postupka pri Fininim savjetovalištima, kao prvog koraka u postupku osobnog bankrota, do 4. srpnja podnijelo ukupno 536 građana te jedan obrtnik, koji ukupno duguju više od 208,3 milijuna kuna. Finini podaci pokazuju i da je 144 tih postupaka završilo izdavanjem Potvrda o neuspjelom sklapanju izvansudskog sporazuma. Radi se o slučajevima kada je ili istekao rok od 30 dana koliko je zakonom predviđeno trajanje ovog postupka ili je neki od vjerovnika odbio ovaj postupak, nakon čega predmet preuzima sud.  