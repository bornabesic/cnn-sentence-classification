Sedam godina od sudara dva MIG-a na vojnoj vježbi nedaleko od Plaškog 23. rujna 2010., dvojica pilota MORH-a, satnik Igor Trošelj i natporučnik Marijan Kudlik, dočekali su oslobađajuću presudu na karlovačkom Općinskom sudu. Podsjetimo, pilote se krivilo da su na vojnoj vježbi skrivili sudar dvaju MiG-ova 21 čije su krhotine rakete u Donjoj Šupici nedaleko od Plaškog teško ranile Mariju Klipu, mještanku koja je u trenutku sudara obrađivala polje, a pogodile su je krhotine raketa koje su ispaljene iz aviona. Pilote je nakon istrage Županijskog suda u Karlovcu, tužiteljstvo optužilo zbog teškoga kaznenog djela protiv opće sigurnosti, za što je predviđeno do 12 godina zatvora. Tužiteljstvo je tvrdilo da su Trošelj, koji je bio vođa grupe četiriju borbenih zrakoplova, i Kudlik upravljali zrakoplovima protivno Pravilniku o letenju zrakoplova i Pravilima o letenju OS-a i tako doveli u opasnost život ljudi i imovinu. Za Trošelja su tvrdili da je letio “na način koji nije prije dogovoren” i da nije javljao manevre pratiteljima. Manevar bez izvješćivanja po njima je provodio i Kudlik iako nije vidio Trošelja. Zato je došlo do sudara u zraku i lansiranja rakete iz lansera desnog krila Kudlikova zrakoplova. O slučaju je sudio i Vojno-stegovni sud u Splitu koji je Kudliku i Trošelja 2014. oslobodio krivnje za štetu nastalu sudarom MIG-ova. Suđenje u Karlovcu, po zahtjevu MORH-a, bilo je zatvoreno za javnost. Kako doznajemo, za ovakvu presudu bile su bitne tri stvari. Naime, vještak Ivica Ivandić ustvrdio je da Trošelj nema dovoljan broj naleta i nije bio obučavan za izvođenje vojne vježbe u grupi od četiri aviona, kao niti pilot Marijan Kudlika. Dakle, Trošelj nije bio obučen da leti u grupi od četiri aviona, a kamoli da bude vođa grupe. Ustanovljeno je i da je komunikacija između pilota te komunikacija između vođe grupe te voditelja djelovanja na zemlji bila loša. Prema vještačenju meteorologa, nisu zadovoljeni ni minimalni meteorološki uvjeti za izvođenje vježbe, jer su oblaci bili prenisko i smanjili su vidljivost. Posada je, nakon prvog preleta, upozorila voditelja djelovanja da nije vidjela metu na zemlji već da ju je gađala “napamet”. Unatoč tome, nadležni nisu odgodili izvođenje vježbe. Trošelj i Kudlik u sedam godina, koliko su dokazivali svoju nevinost, zakinuti su na niz načina, među ostalim, jer nisu mogli napredovati. Ostaje nejasno zbog čega se nije istraživala odgovornost onih koji su pilote poslali na vježbu u takvim uvjetima; a riječ je o zapovjedniku eskadrile, zapovjedniku 91. zrakoplovne baze, zapovjedniku HRZ-a i voditelju djelovanja na zemlji.        Prilikom nesreće teško je ozlijeđena Marija Klipa koju su, dok je vadila krumpire na svojoj zemlji u zaselku Šupica, pogodile krhotine ispaljene rakete iz srušenih MIG-ova. Njezino liječenje trajalo je godinama i prošla je desetak operacija u Zagrebu. MORH je odmah priznao odgovornost za njezino stradavanje, a kako se nisu mogli dogovoriti o naknadi štete, sudskim je putem MORH-u presuđeno da isplati 350.000 kuna štete, te joj je, uz kamatu isplaćeno više od 400.000 kuna. No, M. Klipa sudskim putem potražuje i doživotnu mjesečnu rentu te naknadu za oduzetu radnu sposobnost, što je ukupno oko 1,2 milijuna kuna. 