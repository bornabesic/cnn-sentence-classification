Nakon što je presudom Prizivnog suda odbijena Trumpova uredba o zabrani ulaska u SAD državljanina iz sedam muslimanskih zemalja, američki predsjednik najavio je hitno izdavanje nove uredbe, ali još nije dao nikakve detalje o novoj zabrani najavivši da bi “potpuno novi poredak” mogao biti izdan već u ponedjeljak ili utorak. Protiv je 71 od 100 Poljaka Zbog straha od mogućih novih terorističkih napada američki predsjednik Donald Trump nije usamljen u mišljenju da bi muslimanskim migrantima trebalo zabraniti ulazak u zemlju. Naime, većina Europljana želi zabranu useljavanja migranata iz zemalja s većinskim muslimanskim stanovništvom. Prema anketi koja je provedena diljem 10 europskih zemalja, čak 55 posto ispitanih želi spriječiti useljavanje ovih migranata u svoje zemlje. Istraživanje britanskog instituta Chatham House provedeno je prije nego što je Trump potpisao uredbu kojom je građanima sedam muslimanskih zemalja zabranjeno ući u SAD. Samo 20 posto ispitanih izrazilo je neslaganje sa sprečavanjem useljavanja muslimanskih migranata u EU. Španjolci najtolerantniji Najveća je podrška zabrani useljavanja u Poljskoj, podržalo bi je čak 71 posto Poljaka, zatim slijedi Austrija sa 65 posto te Mađarska i Belgija sa 64 posto. Isto tako, 53 posto Nijemaca je za zaustavljanje useljavanja muslimanskih građana te 51 posto Talijana. Među 10 zemalja koje su sudjelovale u istraživanju najmanje je onih koji žele zabranu useljavanja građanima muslimanskih zemalja u Španjolskoj, 41 posto, i u Velikoj Britaniji, 47 posto. Zanimljivo, ni u jednoj zemlji broj građana koji se ne slažu sa zabranom ne prelazi 32 posto. 