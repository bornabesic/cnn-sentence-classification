Drugog dana boravka premijera Andreja Plenkovića u Davosu prestale su spekulacije o bilateralnom susretu s premijerom Srbije Aleksandrom Vučićem, tako da je susreta bilo, ali samo na zajedničkom panelu o odnosima EU s istočnim susjedstvom u Europi. Vučić je sve to medijsko natezanje oko sastanka spremno iskoristio, pogotovu što je panel bio zatvoren za medije. Razgovori su uvijek ljekoviti – Razgovori su uvijek ljekoviti za odnose između zemalja i za očuvanje mira i stabilnosti u regiji – izjavio je u Davosu pred hrvatskim i novinarima iz Srbije Aleksandar Vučić te dodao da “premijer Plenković ima otvoren poziv da posjeti Beograd kada god to želi. Dobrodošao je u Beograd ili bilo koje drugo mjesto na teritoriju Srbije kao i predsjednica Kolinda Grabar-Kitarović”. Prethodno je Plenković objasnio da bilateralni susret s Vučićem i nije bio planiran, premda su mnogi mediji i došli u Davos s uvjerenjem da će doći do susreta predsjednika vlada Hrvatske i Srbije. Vučić je novinarima potvrdio kako je “Andrej u pravu, bilateralni susret nije bio planiran”. No, sastali su se na zajedničkom panelu u Davosu, zajedno s ukrajinskim predsjednikom Petrom Porošenkom, austrijskim ministrom vanjskih poslova Sebastianom Kurzom i Johannesom Hahnom, povjerenikom Europske komisije za proširenje. Vučić je, međutim, prije plenuma dodatno iskoristio priliku i poslao i poruku kako između Hrvatske i Srbije postoji puno pitanja koja treba riješiti, ali “za razliku od hrvatskih političara, ne želim unaprijed govoriti o svim stvarima koje bi Srbija mogla stavljati na teret svojim susjedima. Želim da mi razgovaramo otvoreno i da vidimo što možemo, a što ne možemo riješiti" – kazao je Vučić i dodao da je na njemu da “štiti interese Srbije, ali da ne ugrozi interese Hrvatske jer je u našem zajedničkom interesu čuvanje mira i stabilnosti u regiji. Hrvatska je za nas važna zemlja kao što je premijer Plenković rekao da je Srbija važna za Hrvatsku, kaže. Na panelu je bilo riječi o potrebi zadržavanja stabilnosti jugoistoka Europe, a Johannes Hahn je istaknuo kako Hrvatska u tome treba imati lidersku poziciju i biti stabilizirajući faktor. Medije je najviše zanimalo hoće li i kada doći “do stabilizirajućeg” sastanka na vrhu između Plenkovića i Vučića. Hrvatski premijer je rekao da će do tog sastanka doći tijekom ove godine, no da smatra da za takav sastanak treba provesti kvalitetne pripreme na ministarskoj razini te da Hrvatska ne želi dizati tenzije ni sa kime pa ni sa Srbijom. Dodao je i da su se Vučić i on na panelu kratko pozdravili i komunicirali, no da nije bilo sadržajnih razgovora. Ukrajinski predsjednik Porošenko kazao je da koristi "vrlo pozitivna iskustva Hrvatske u našoj borbi za neovisnost, teritorijalni integritet i suverenitet", a Plenkovića je nazvao "vrlo snažnim i strastvenim Europejcem, potrebnim sada kada populizam prijeti". Proširenje NATO-a Prije panela premijer Plenković sastao se s glavnim tajnikom NATO-a Jensom Stoltenbergom. Razgovarali su o ulozi Hrvatske u NATO-u, gdje Stoltenberg visoko cijeni naš doprinos, te smatra da smo pouzdan partner i saveznik – izjavio je Plenković i potvrdio da se razgovaralo i o prioritetima saveza u trenutku dolaska novog američkog predsjednika Donalda Trumpa. Plenković je izrazio uvjerenje da će NATO biti Trumpu “visoko na listi prioritreta”. Govoreno je i o mogućnostima suradnje i proširenja NATO-a, posebno u svjetlu pristupanja Crne Gore. Plenković se sastao i s biznizmenima, Andronicom Lukšićem Craigom, čileanskim poduzetnikom te Feritom F. Sahenkom, vlasnikom turske Dogus grupe. >> 'Plenković ima otvoren poziv za dolazak u Beograd, kao i predsjednica Kolinda Grabar-Kitarović' 