Sektor poljoprivrede i proizvodnje hrane među najkrupnijim je gospodarskim segmentima u EU, zapošljava 48 milijuna ljudi proizvodeći vrijednost od 715 milijardi eura. Usprkos brojnim i strogim propisima za sigurnost hrane, onima koje je i Hrvatska tokom pregovaračkog procesa morala unijeti u svakodnevnu praksu, povremeno izbijaju skandali. Prijevarama se, osim što one nerijetko ugrožavaju zdravlje, gubi povjerenje u proizvođače, a posljedice kriminala beskrupuloznih pojedinaca osjeća čitav sektor. Za razliku od SAD-a, EU nema opće prihvaćenu definiciju prijevare s hranom, jedino Regulativa 178/2002 propisuje kako je zabranjeno „obmanjivati potrošače“. Europski parlament sutra glasuje o prijedlogu mjera koje će zaštiti građane i kazniti prevarante. Primjerice, predlaže se da novčana kazna bude najmanje dvostruki iznos financijske koristi ostvarene prijevarom. Zastupnica Biljana Borzan, inače članica Odbora za javno zdravstvo i sigurnost hrane EP, kazala je tijekom rasprave na plenarnoj sjednici EP kako u definiciju prijevare s hranom obavezno moraju ući slučajevi u kojima je kvaliteta istih proizvoda različita u novim i starim članicama EU. - Konjsko meso u prodaji kao govedina, lažno maslinovo ulje, pokvareno meso sa svježim deklaracijama ... Drage kolegice i kolege, o ovim stvarima ne bismo trebali raspravljati u Europskom parlamentu 2014. godine. Nažalost moramo, jer je povjerenje potrošača u europsku prehrambenu industriju na niskim granama. Stoga, pozdravljam ovaj prijedlog i još jednom pozivam Europsku komisiju da se uhvati u koštac s onima koji kockaju s našim zdravljem radi profita, kazala je Borzan. Lista prehrambenih proizvoda  s najvećim rizikom prijevare prema istraživanju Spink/Moyer: 1.   Maslinovo ulje 2.   Riba 3.   Organska hrana 4.   Mlijeko 5.   Žitarice 6.   Med 7.   Kava i čaj 8.   Začini 9.   Vino 10. Voćni nektari >> EK odgovorio Borzan: GMO samo pod strogim uvjetima 