Predsjednik HAZU-a Zvonko Kusić danas je u emisiji Hrvatskog radija U mreži prvog posvećenoj radu mješovite komisije Katoličke i Srpske pravoslavne crkve o nastavku postupka kanonizacije blaženog kardinala Alojzija Stepinca poručio da široj javnosti, posebno mlađim generacijama, treba neprestano otkrivati Stepinčev lik i djelo jer mnoge činjenice iz njegova života nisu dovoljno poznate ili blijede protokom vremena. - Stepinac je bio u oporbi prema četiri totalitarna režima – fašističkom u Italiji dok je bio na studiju u Rimu, kraljevskoj diktaturi u Jugoslaviji, NDH i komunističkom režinu nakon 1945., no uspio se održati u svim tim vremenima. Nakon suđenja postao je nacionalni simbol otpora, nade i nesalomivosti, dio kolektivne svijesti hrvatskog naroda i time je prerastao svoju svećeničku ulogu - kazao je akademik Kusić, priopćio je HAZU. Dodao je da su nedvojbeno potvrđena Stepinčeva djela spašavanja Srba i Židova, podsjetivši da je među ostalim 1943. od logora i smrti spasio 58 štićenika židovskog staračkog doma Lavoslav Schvarz u Zagrebu koje je smjestio na svoje imanje u Brezovici. Akademik Kusić je odluku pape Franje o osnutku mješovite komisije nazvao malim iznenađenjem i presedanom, a osvrnuo se i na činjenicu da među predstavnicima Srpske pravoslavne crkve nema nijednog povjesničara. - Neuključivanje povjesničara sa srpske strane je poruka na koji način oni gledaju na cijelu situaciju - rekao je akademik Kusić, izrazivši nadu da će mještovita komisija uspjeti približiti stavove dviju strana i postići određeno suglasje oko Stepinca.  - Vjerujem da će se iskristalizirati i činjenica da je Stepinac bio jedini od vođa bilo koje vjerske zajednice koji je u okupiranoj Europi ustao protiv rasnih zakona - rekao je akademik Kusić, dodavši da je neprimjereno licitirati je li Stepinac u spašavanju progonjenih mogao učiniti više. >> Hoće li se biskupi i episkopi uspjeti dogovoriti o Stepinčevoj ulozi u NDH 