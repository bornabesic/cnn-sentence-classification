Predsjednik Sabora Božo Petrov, rekao je za N1 kako je sve usuglašeno oko sutrašnjeg dana i programa prije izglasavanja povjerenja Vladi. "Želim povući paralelu između ovog trenutka i onog prije 8,9 mjeseci kada nas je javnost optuživala da smo 'kočničari'. Evo, ovaj put nismo bili, nismo stavljali veto. Svaka politička stranka treba dati svoje kandidate kao što smo i mi. To su kandidati koje je predložio Plenković, mi imamo svoje iz Mosta, i idemo u zajedničku Vladu." Rekao je kako je dogovoreno da svatko da najbolje kandidate. "Ne bih da sad krene obrnutom pilom, da je problem što nismo napravili nešto. Smatram da je ovo ispravan put. Ako se dogode nesuglasice, očekujem da ćemo to rješavati kao zadnjih tjedana", kazao je. Istaknuo je kako Most nije imao nikakav utjecaj na kandidate HDZ-a i to je dogovoreno u samome početku. Petrov je rekao kako će konstituirajuća sjednica trajati dok se ne izglasa svih 7 uvjeta, a programske su sjednice usuglašavali zadnja tri tjedna. Upitan je i hoće li se ponavljati situacija kao u ponedjeljak, kada nije bilo kvoruma na Odboru za zakonodavstvo jer Mostovi predlagači nisu došli. "Ne vjerujem da će biti problema s kvorumom. Upozorio bih - problem koji se dogodio jučer nije se dogodio jer zastupnici ne dolaze na posao. Mi inzistiramo da svi ljudi u odborima i u Saboru dolaze na posao. Dogodio se čisto radi pogreške u administraciji Sabora. Neće se više događati. Drugo je ako oporba pokuša izazvati cirkus, to je uvijek opcija oporbe", rekao je. "Program je zajednički. Različito je, dramatično različito iskustvo koje smo imali u prošloj Vladi, u odnosu na zadnja tri tjedna. Vjerujem da će Vlada biti stabilna. U 11 sati kreće rasprava." >> Plenković predstavio ministre: Radi se o kvalitetnom i stručnom timu. Ne očekujem potrese u HDZ-u zbog Hasanbegovića 