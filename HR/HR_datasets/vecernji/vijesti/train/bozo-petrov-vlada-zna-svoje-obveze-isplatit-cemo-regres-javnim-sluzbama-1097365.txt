Potpredsjednik Vlade Božo Petrov danas je u Banskim dvorima izjavio da se zaposleni u državnim i javnim službama ne trebaju bojati za svoja prava odnosno da će Vlada ispoštovati obvezu isplate regresa. "Vlada zna svoje obveze tako da sigurno neće ostaviti bilo kakva dugovanja vezano uz obveze koje mora isplaćivati tijekom godine. Znam da se postavlja pitanje zbog čega nisu bile planirane u proračunu, a nisu zbog toga jer su se trebali nastaviti pregovori sa sindikatima", rekao je Petrov u kratkoj izjavi novinarima. Kaže da će se razgovori s predstavnicima sindikata nastaviti "u užem timu", a razgovarat će se o regresu, božićnici i temeljnim kolektivnim ugovorima. "Mislim da se ne trebaju ljudi koji su zaposleni u državnim i javnim službama bojati za svoja prava, Vlada će svoj dio ispoštivati", zaključio je Petrov. Regres za javne službe za sada je isplaćen samo djelatnicima u zdravstvu i dijelu zaposlenih u socijalnoj skrbi. >> Ministar smislio novi oblik regresa: S 'klimanicom' na godišnji 