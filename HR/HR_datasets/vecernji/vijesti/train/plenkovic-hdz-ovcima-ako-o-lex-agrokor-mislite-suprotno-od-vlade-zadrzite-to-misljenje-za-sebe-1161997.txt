Vlada Andreja Plenkovića suočena s krizom u Agrokoru našla se u jednoj od najtežih i najizazovnijih situacija. Ni donošenje lex Agrokor nije prošlo posve glatko. Taj je zakon izglasan u četvrtak u Saboru, a u petak je stupio na snagu. Donošenju zakona prethodilo je usvajanje još četiri amandmana, od kojih je najvažniji onaj prema kojem banke nakon aktiviranja zakona, odnosno pokretanja postupka izvanredne uprave i u slučaju stečaja koncerna imaju pravo prioriteta u naplati kredita koje su plasirale koncernu. Taj je amandman usvojen kao prijedlog Kluba zastupnika HDZ-a, iako se pojedini HDZ-ovi zastupnici žale da o tom amandmanu nisu imali pojma. Premda im je jasno da nijedna banka u ovoj kriznoj situaciji Agrokoru ne bi plasirala kredite bez tog amandmana, smatraju da se premijer Andrej Plenković ipak na neki način ogradio od tog amandmana, zbog kojeg ga proziva oporba, i prevalio ga na Klub zastupnika. U vodstvu Kluba zastupnika pak kažu da je amandman pisan u srijedu navečer nakon 22 sata i to baš u Klubu zastupnika, da je na njemu radila potpredsjednica Vlade Martina Dalić, da je bio prisutan i premijer Plenković te vodstvo Kluba kao i pravnici HDZ-ova Kluba. Objašnjavaju da bi se izgubio još jedan dan na raspravu u Saboru da je taj amandman predložila Vlada, a ne Klub te da bi zastupnici HDZ-a, da su ostali u Saboru tu srijedu do kasno navečer umjesto što su otišli kući, za amandman znali. Odbacuju da je premijer odgovornost za amandman prebacio na Klub zastupnika. I na Klubu zastupnika HDZ-a u četvrtak ujutro, uoči glasanja u Saboru, bilo je burno. No premijer Plenković, doznajemo, zastupnicima HDZ-a navodno je rekao da, ako imaju mišljenje o lex Agrokor suprotno mišljenju Vlade, u raspravi uoči glasanja mišljenje zadrže za sebe. >>Lex Agrokor na “ho-ruk– posljedice će se vidjeti tek kasnije >>Banke spremne financirati Agrokor pod uvjetima "lex Agrokora" 