Žrtva hrvatskih branitelja je u temeljima moderne, slobodne i demokratske Hrvatske. Tim velikim događajem prije 22 godine napravljena je prekretnica koja je kasnije jednako brzo i učinkovito nastavljena u operaciji Oluja - rekao je premijer Andrej Plenković prilikom svečanog obilježavanja 22. obljetnice vojno-redarstvene akcije "Bljesak" u Okučanima. Uz Plenkovića, kojeg su pratili brojni članovi Vlade, u ovaj zapadnoslavonski gradić stigla je i predsjednica Kolinda Grabar-Kitarović, ali ne i predsjednik Sabora Božo Petrov, iako je bio najavljen. Umjesto njega, obilježavanju je prisustvovao potpredsjednik Milijan Brkić. U Okučanima su se danas miješali osjećaji ponosa i tuge. Ponosa jer je prije više od dva desetljeća u briljantnoj vojno-redarstvenoj operaciji za samo 32 sata oslobođeno čak 500 četvornih kilometara okupiranog hrvatskog teritorija, a tuge zbog 42 hrvatska branitelja koja su položila svoje živote na oltar domovine, uz još deevt naknadno umrlih od posljedica ranjavanja.  – Dostojanstvo Domovinskog rata štitimo svakim našim potezom i zato mi je drago što mogu ovdje reći da je pod koordinacijom ministra hrvatskih branitelja Tome Medveda uz potporu svih drugih ministarstava u partnerstvu s udrugama hrvatskih branitelja pri kraju i finalizacija zakona o pravima hrvatskih branitelja i njihovih obitelji – istaknuo je Plenković.  Predsjednica i vrhovna zapovjednica Oružanih snaga Kolinda Grabar-Kitarović naglasila je kako je operacija Bljesak bila veoma bitna, jer je njome ponovno uspostavljena cestovna i željeznička komunikacija između Slavonije i ostatka Hrvatske. Ministar branitelja Tomo Medved najavio je kako će njegovo ministarstvo vrlo brzo izaći s nacrtom novog braniteljskog zakona koji će, tvrdi, dati odgovore na brojna otvorena pitanja važna za braniteljsku populaciju. Akcija oslobađanja zapadne Slavonije započela je 1. svibnja 1995. u 5,30 sati, napadom hrvatskih snaga iz pravca Novske i Nove Gradiške na južni i središnji dio okupiranog teritorija. Nakon akcije uspostavljen je promet autocestom Zagreb-Lipovac te je istočni dio Hrvatske napokon, nakon četverogodišnje srpske okupacije, prometno bio povezan sa Zagrebom. U akciji je sudjelovalo 7.200 policajaca i pripadnika HV-a. Mnoga izaslanstva položila su vijence pred središnji križ u Okučanima i zapalila svijeće, a održana je i misa u crkvi sv. Vida. Okupljeni su mogli vidjeti i pokazne vježbe Hrvatske vojske, tehničko-taktički zbor i Počasnu zaštitnu bojnu, a održane su i sportske igre hrvatskih branitelja.  – Bljesak je bio stvarni početak oslobađanja Hrvatske i ujedno generalna proba za Oluju, koja je bila taktički slično isplanirana, ali većeg opsega i s više sudionika. U Oluji je oslobođena puno veća teritorija, ali Bljesak je pokazao da smo mi u stanju to napraviti – rekao je umirovljeni pukovnik Anto Andrijanić. 