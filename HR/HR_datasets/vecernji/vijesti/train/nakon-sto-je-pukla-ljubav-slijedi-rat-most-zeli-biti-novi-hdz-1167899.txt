Nije se trebala raspasti Vlada HDZ-a i Mosta da bi te dvije opcije na prvim idućim izborima (u ovom slučaju lokalnim) bile na suprotstavljenim stranama. Razvod političkog braka sada je samo dodatno zaoštrio odnose i HDZ i Most postaju najljući suparnici. Razlog tome nisu samo “ljubavne rane”, razlog je puno pragmatičniji. Most ulazi u biračko tijelo HDZ-a, a prema svim porukama koje plasiraju posljednjih dana moglo bi se zaključiti da se žele pozicionirati kao “novi” ili kao svojevrsni HDZ. Dojučerašnjeg partnera pokušavaju demontirati (ili barem nagristi) na tri razine; nacionalnim interesima, temeljima stranke i u utvrdama HDZ-a (Splitsko-dalmatinskoj i Vukovarsko-srijemskoj županiji). Transformacija Mosta Večernjakov kolumnist Nino Raspudić reći će da bi se Most trebao profilirati u demokršćansku/konzervativnu stranku, verziju poštenog, nekorumpiranog HDZ-a. Kada se analiziraju udari mostovaca na Vladimira Šeksa, Nikicu Valentića ili Franju Gregurića, osim što Most predstavlja HDZ kao ekipu premreženih vječnih ljudi prisutnih od devedesetih do danas, Most zapravo udara i na temelje HDZ-a. A ako su temelji loši, onda ni kuća ne može valjati. Mostovci u posljednjih osam dana krize vlasti ne prestaju ponavljati da su oni ti koji razotkrivaju kriminal i štite nacionalne interese i u slučaju Ina - MOL, ali i slučaju Agrokor, a da je HDZ taj koji sve hoće gurnuti pod tepih. Može li se Most transformirati u konzervativnu političku stranku, može li proširiti mrežu organizacija diljem Hrvatske i u konačnici može li ozbiljno naštetiti HDZ-u? Raspudić u Večernjakovoj kolumni piše da Most dugoročno može ostati kao ozbiljan politički faktor samo ako se profilira u demokršćansku stranku i potuče s HDZ-om, a ne Živim zidom, za isto biračko tijelo. Preduvjet Mostove transformacije u konzervativnu stranku koja može ozbiljno ugroziti HDZ, smatra Raspudić, jest vrijednosno profiliranje. Ivan Aralica, svojevrsni ideolog desnice, smatra pak da Most ne može ozbiljno naštetiti HDZ-u jer je u naravi HDZ-ova biračka tijela da ono podržava opcije koje provode neku od varijanti HDZ-ovih politika, ali samo dok su te opcije korektiv HDZ-u. Kada se okrenu protiv HDZ-a, dodao je Aralica, biračko tijelo HDZ-a ponaša se poput ježa koji se stisne i vraća svojoj matici, bodljama okrenutim prema “neprijatelju”. Aralica smatra da je Most kod HDZ-ova biračkog tijela prolazio dok je funkcionirao kao dio HDZ-a ili kao neka verzija HDZ-a. – Most će teško preživjeti u opozicji – smatra Aralica. Ivica Relković, donedavni ideolog Mosta, smatra da se Most, želi li biti stranka, ne može boriti samo za pobjede nego za prosječne rezultate. – Nije poanta imati gradonačelnika u četiri ili pet gradova, nego se stranački premrežiti po cijeloj Hrvatskoj – rekao je Relković. Kada je riječ o napadima Mosta na HDZ-ove utvrde u Dalmaciji i Slavoniji, Relković kaže kako se Mostu može dogoditi da, na primjer, dobije župana Splitsko-dalmatinske županije, ali da ne osvoji ni jedan grad ili općinu u toj županiji. Relković se pita što je struktura Mosta u Vukovarsko-srijemskoj županiji. – Tamo je sve na Tomislavu Paneniću koji možda postane župan, ali da istodobno Most ne osvoji vlast u njegovim Tompojevcima – rekao je Relković. Budući da je donedavno s mostovcima bistrio političku strategiju, a potom se od njih odmaknuo, Relković nije htio ulaziti u ocjenu, odnosno otkrivanje Mostove taktike na lokalnim izborima i njihove transformacije u političku stranku. Relković je ostao pri svojoj prije plasiranoj tezi da je Most nakon drugog raspada suradnje s HDZ-om izvršio samoubojstvo svog političkog kapaciteta. Relković je u pravu jer HDZ-u više ne pada na pamet nakon budućih parlamentarnih izbora ponovno surađivati s Mostom, a pitanje je bi li se u taj brak upustio SDP. U trenutačnim okolnostima, kada su politčke rane još svježe, HDZ-u je bliža opcija velika koalicija sa SDP-om, ponovi li se jednak odnos snaga nakon izbora, nego bilo kakva ponovna suradnja s Mostom. Analitičar Žarko Puhovski smatra da Most u transformaciji prema ozbiljnoj političkoj stranci priječi to što se na vlasti ponaša kao opozicija (drveno željezo), a da bi tako funkcionirao važnija mu je metoda djelovanja od sadržaja. – Istodobno, ta ih metoda pokapa – rekao je Puhovski. Osim toga, mostovci se, nastavio je, ne mogu odmaknuti od parole “misli lokalno, djeluj globalno”. Puhovski smatra da Most nije usporediv s HDZ-om jer je alternativna stranka, koja postoji upravo zbog HDZ-a, ali i SDP-a, a kojoj je HDZ, pritom, bliži, odnosno u familiji. Svoj na svoga – A znate kako se kaže, tko će na koga nego svoji na svoga – poručio je Puhovski. Koliko je Most uspio zahvatiti HDZ-ova biračkog tijela, odnosno hoće li na političkoj krizi profitirati Most ili HDZ, vidjet ćemo već na lokalnim izborima. To će biti pravi test rejtinga stranaka nakon što je i drugi put raskinuta suradnja HDZ-a i Mosta i koja u prvom činu završava bez ponovnih izbora.   