Ministar zdravstva Milan Kujundžić odgovorio je u petak Hrvatskoj udruzi bolničkih liječnika (HUBOL), koja se kritički osvrnula na njegovu izjavu da "jedan svećenik vrijedi više od 20 liječnika", te im objasnio kako je ona izvađena iz konteksta bez ključne riječi "nekad" i poručio kako je spreman s njima otvoriti sve teme. "Vrlo rado ću se odazvati otvorenom sastanku sa članovima Izvršnog odbora HUBOL-a gdje možemo otvoriti sve teme", stoji u Kujundžićevu otvorenom pismu upućenom HUBOL-u. HUBOL je ranije u petak ocijenio kako je ministar "duhovno zdravlje stavio u fokus jer na taj način misli smanjiti troškove u zdravstvenom sustavu, koji iznose oko 8 milijardi kuna" te ustvrdio kako Ministarstvo zdravstva nije donijelo niti jednu mjeru koja bi poboljšala status i uvjete rada liječnika, a time i održivog javnog zdravstvenog sustava za građane. Upitali su ga i hoće li angažirati 215 svećenika u zdravstvenom sustavu kako biste nadoknadili nedostatak od 4300 liječnika. Ministar ističe kako je tema tribine bila politika i vjera te da je, među ostalim upitima, bilo i ono ima li mjesta svećenicima u bolnici. "Moj odgovor je bio - nekad  ima, jer u slučajevima kada je medicina napravila sve što može, timovi od dvadesetak liječnika koji u prosjeku tri hospitalizacije brinu o teškim i neizlječivom bolesniku više ne mogu napraviti ništa, jer opetujem, medicina, nažalost, ima svoje granice. Tada može više od svih nas napraviti svećenik lijepom riječi i osmijehom prema pacijentu i obitelji, posebice kod vjernika", navodi Kujundžić. "Dopustite mi još reći kako ste odabrali dobru definiciju zdravlja prema Svjetskoj zdravstvenoj organizaciji, gdje su zdravlje i briga o zdravlju više od same medicinske usluge te u tome smislu osim liječnika vrlo značajno sudjeluju medicinske sestre i drugo osoblje, kao i obitelj, te brojni drugi dionici, među kojima svoje mjesto imaju, naravno, i svećenici", zaključio je ministar zdravstva. >> Ministar Kujundžić liječnike prozvao neradnicima, HUBOL traži ispriku >> Udruga liječnika zabrinuta zbog nedavne smjene ravnatelja, traže hitnu reakciju nadležnih 