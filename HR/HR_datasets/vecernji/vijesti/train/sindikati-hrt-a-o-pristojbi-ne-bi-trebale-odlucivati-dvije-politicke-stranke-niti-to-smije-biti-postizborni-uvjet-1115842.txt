Reprezentativni sindikati u funkciji radničkog vijeća HRT-a u petak su se oglasili priopćenjem u kojem ističu da bi smanjivanje mjesečne pristojbe sa sadašnjih 80 na 65 kuna dovelo do ozbiljnih problema u funkcioniranju javnog servisa i ugrozilo njegovu temeljnu, javnu funkciju. "Reprezentativni sindikati podsjećaju kako Hrvatsku radioteleviziju obvezuju odredbe Ugovora s Vladom za razdoblje od 2013. do 2017. u kojem je naveden opseg usluga koje Hrvatska radiotelevizija mora proizvesti u zamjenu za sredstva mjesečne pristojbe, a koja za vrijeme trajanja Ugovora iznosi 80 kuna. Stoga bi smanjivanje tih sredstava dovelo u pitanje izvršavanje obveza iz Ugovora", ističe se u priopćenju. Reprezentativni sindikati podsjećaju da iznos pristojbe predlaže Hrvatska radiotelevizija, a odobravaju Nadzorni odbor HRT-a i Agencija za elektroničke medije, kao tržišni regulator. "S obzirom na navedeno, reprezentativni sindikati u funkciji radničkog vijeća smatraju kako o toj temi ne bi trebale odlučivati dvije političke stranke, a posebno kako to pitanje ne bi smjelo biti predmetom poslijeizbornih uvjeta bilo koje političke stranke", navodi se u priopćenju u kojem reprezentativni sindikati HRT-a ističu i kako plaće i materijalna prava radnika na Hrvatskoj radioteleviziji nisu povećane još od 2003. Štoviše, od 2003. do 2016. u tri navrata su smanjivana prava radnika, a smanjenje visine mjesečne pristojbe neizostavno bi dovelo do daljnjega ugrožavanja prava radnika te smanjenja broja radnih mjesta, ističu sindikati. Smatraju i da eventualno smanjenje pristojbe nije moguće provesti bez savjetovanja s koordinacijom sindikata u funkciji radničkog vijeća, ali ni bez temeljitog, objektivnog i sveobuhvatnog plana restrukturiranja Hrvatske radiotelevizije. "Također, Hrvatska radiotelevizija nije samo medij u čijem su sastavu Hrvatski radio, Hrvatska televizija i internetski portal, već i jedna od najvažnijih kulturnih institucija države bez koje ne bi bilo filmova, serija, koncerata i svega ostalog od najveće važnosti za hrvatsku kulturu i nacionalni identitet, zaključuje se u priopćenju koje potpisuju Samostalni sindikat radnika Hrvatske radiotelevizije i HURS - Sindikat tehnike HRT-a. >> Božo Petrov: Ne možemo konačno konstatirati da će Most i HDZ formirati vlast 