Za mnoge je 2016. bila godina loših vijesti, ali stručnjaci za zračni promet iz Njemačke i Nizozemske ukazuju na jednu dobru - letenje je sve sigurnije. Prošla godina bila je jedna od najsigurnijih u civilnom zračnom prometu, objavili su njemački centar za procjenu podataka zrakoplovnih nesreća (JACDEC) i nizozemska mreža zračne sigurnosti (ASN). Po podacima JACDEC-a, u zrakoplovnim nesrećama u 2016. poginuo je 321 putnik i član posade, a po ASN-u, koji se koristi nešto drugačijom metodom, žrtva je bilo 325. Dvije najgore nesreće došle su na kraju godine, u studenome u Kolumbiji kada se srušio avion s brazilskim nogometašima i u prosincu kada je pao zrakoplov s članovima zbora Crvene armije. Oko 350 milijuna letova, putničkih, teretnih, istraživačkih, vatrogasnih, zabilježeno je prošle godine, a bilo je samo 19 fatalnih nesreća, po ASN-u. U 2015. ove dvije agencije zabilježile su više od 500 žrtava u zračnom prometu. >> Otkriveno što je uzrok pada kolumbijskog zrakoplova s nogometnom momčadi 