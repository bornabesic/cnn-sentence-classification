Tjednima već traju pripreme pripadnika Oružanih snaga, MUP-a, vatrogasaca, DUZS-a i HGSS-a. Uvježbava se strojevi korak, vožnja tenkova, oklopnjaka, kamiona i motora, "šminkaju" se vozila, glačaju odore i lašte čizme. U utorak, 4. kolovoza, pogreške ne smije biti, a svaki od njih mora izgledati besprijekorno. Toga će dana, u 18 sati, u Zagrebu početi svečani mimohod kojim će se obilježiti dvadeseta obljetnica pobjedničke operacije Oluja, kojom je u samo 84 sata oslobođen velik dio dotad okupirane Hrvatske. I kao što se o Oluji sa zanosom priča i danas, i svatko se sjeća gdje je bio tog 5. kolovoza 1995. kada je čuo vijest o kretanju hrvatskih snaga, tako se organizatori i sudionici mimohoda nadaju da će se o toj svečanosti također sa zanosom pričati još godinama. Oko 3000 ljudi, 250 vozila te 30 zrakoplova dat će sve od sebe da tako i bude. Počasni plotuni Nakon što vrhovna zapovjednica Kolinda Grabar-Kitarović izda zapovijed za početak mimohoda, zatutnjat će tri počasna plotuna iz topova smještenih na livadi ispred Nacionalne sveučilišne knjižnice. Mimohod će u avionu MiG-21, popularnoj "kockici", predvoditi dva legendarna pilota Hrvatskog ratnog zrakoplovstva, Ivan Selak i Ivica Ivandić. Njih dvojica su u svibnju 1992. prebjegli iz JNA u dva aviona MiG-21, kasnije prozvanim "Osvetnik Vukovara" i "Osvetnik Dubrovnika". Oba pilota letjela su u borbenim misijama do kraja rata, i tijekom Oluje, čime su dali značajan doprinos konačnoj hrvatskoj pobjedi. Hrvatska vojska za ovu je priliku iz vojarni i sa poligona izvukla svu silu tehnike, pa će se tako, osim uvijek atraktivnih zrakoplova, a bit će tu, uz MiG-ove, i akro-skupina Krila oluje, kanaderi, zračni traktori, helikopteri, Ulicom grada Vukovara voziti oklopnjaci Patria, MRAP-ovi, Humveeji, tenkovi M-84, kamioni, a "dragulj u kruni" trebale bi biti dvije haubice PzH 2000 kalibra 155 mm. Počast braniteljima Riječ je o najmoćnijem naoružanju Hrvatske vojske, čiji domet, ovisno o streljivu, iznosi do 40 kilometara. Hrvatska je kupila 12 takvih haubica, no ostalih deset je na modernizaciji u Njemačkoj, gdje će i ove dvije biti vraćene nakon mimohoda. Posebno će mjesto, odmah nakon postroja Zapovjedništva mimohoda te službenih i ratnih zastava, imati i hrvatski branitelji, a među njima će biti pripadnici vojske i policije, vukovarski branitelji te invalidi iz Domovinskog rata. Tijekom prolaska braniteljskog postroja Ulicom grada Vukovara, šest topova na livadi ispred NSK ispalit će dvadeset počasnih plotuna kao simbol 20 godina od Oluje i dvadeset godina provedenih u miru koji su osigurali ti isti branitelji, njihova braća po oružju koja su još uvijek aktivna u vojsci, te oni koji su braneći domovinu dali najviše - svoje živote. >> Građani i po velikom pljusku pratili generalnu probu vojnog mimohoda >> Vojske po cijelom svijetu slave svoje pobjede svečanim mimohodima >> Tko će iz veteranskih krugova sjediti u svečanoj loži >> Pripreme za mimohod u punom su jeku, gradom prodefilirala vojna vozila 