Večernji list kao najutjecajnija dnevna novina u Hrvatskoj redovito pokreće društveno-odgovorne projekte u raznim sferama. Posebno smo osjetljivi na najmlađe naraštaje i uvijek pokušavamo doprinijeti odgoju i kreativnom razvoju osnovnoškolaca i srednjoškolaca. Dužnost je medija da zajedno s roditeljima i odgojno-obrazovnim institucijama mladima pobude interes za učenjem, opismenjavanjem, stvaranjem te razvojem kognitivnih sposobnosti. Napredna tehnologija omogućila nam je da pismo napišemo bez olovke i papira, da knjige čitamo na tabletima i pametnim telefonima i tako smo polako počeli gubiti interes za klasičnim, tradicionalnim stvaralaštvom, bilo da se radi o pisanju, crtanju, skladanju i sl. Razmišljajući u tom smjeru, osmislili smo projekt „Stihomanija“ kojim želimo, u prvoj godini njegova postojanja, potaknuti ravnatelje i profesore osnovnih i srednjih škola da motiviraju svoje učenike da probude svoju spisateljsku kreativnost i da se okušaju kao tekstopisci. Stoga pozivamo ravnatelje i profesore da prijave svoje škole na kreativni natječaj. U svakom razredu svake prijavljene škole tražimo po dva najbolja teksta, a njihovi autori automatski postaju polufinalisti. Svi polufinalisti jedne škole ulaze u bubanj za izbor samo jednog finalista. Stručna komisija koja će odabirati polufinaliste i finaliste sastoji se od tri člana te predsjednika komisije. Članovi komisije su poznati pisac i pjesnik Enes Kišević, skladatelj i diskograf Miroslav Rus te skladatelj i producent Nenad Ninčević, a komisijom predsjeda kantautor Ivan Zak, koji za Valentinovo, 11. veljače 2017. godine, organizira svoj najveći koncert karijere u zagrebačkoj Areni. Ulaznice za njegov koncert namijenjene su kao nagrada svim polufinalistima i finalistima natječaja. Svi finalisti ulaze potom u još jedan krug natjecanja – Ivan Zak bira jednog super finalista/pobjednika, čiji će tekst potom u narednom periodu i uglazbiti. - Ništa ne dolazi preko noći, ni slava ni uspjeh. No, uz trud svi snovi mogu postati stvarnost – poručuje Ivan Zak i hrabri sve učenike da sudjeluju u natječaju. Svi radovi trebaju biti odaslani najkasnije do 16. siječnja 2017. godine na mail adresu marketing@vecernji.net. Ravnatelje i profesore molimo, prije nego što pošalju radove na spomenutu mail adresu, da ih organiziraju i adekvatno označe (po razredima), kako ne bi došlo do zabune. Komisija će u intervalu od 16. siječnja do 22. siječnja 2017. godine odabrati polufinaliste, o čijim će imenima biti informirani ravnatelji i profesori – kontakt osobe ispred škola. 26. siječnja 2017. godine održat će se proglašenje finalista i jednog super finalista u OŠ Gračani. Točna satnica i detalji bit će komunicirani naknadno u direktnom kontaktu s ravnateljima i profesorima. 