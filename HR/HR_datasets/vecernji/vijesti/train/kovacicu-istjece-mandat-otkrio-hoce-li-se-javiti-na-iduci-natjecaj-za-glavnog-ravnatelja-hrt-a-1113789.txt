 – To je na vlasniku, odnosno na Vladi da odluči. Pravno je to pitanje, a ja se u pravna pitanja ne bih miješao – tako je v.d glavnog ravnatelja Siniša Kovačić na današnjoj sjednici Programskog vijeća komentirao što će se dogoditi nakon 1. listopada kada mu istječe već produljeni mandat.  Upitan hoće li, ako se do tada ništa ne riješi, to utjecati na rad HRT-a i stabilnost, isplatu plaća, Kovačić je rekao da ništa neće stati, da će se plaće redovito isplaćivati i kako je njemu važno da sustav normalno funkcionira, da program ide dalje i da u kući vlada dobra radna atmosfera. Na upit hoće li se javiti na idući natječaj za glavnog ravnatelja HRT-a u kojem bi vodio kuću u punom petogodišnjem mandatu Kovačić je rekao: – To je vrlo hipotetsko pitanje pa ne mogu ništa reći. Daleko je to, no stav buduće Vlade i većine u Saboru prema ovoj instituciji i RTV pristojbi bit će, pretpostavljam, jedini kriterij prema kojima će se određivati oni koji će se imati namjeru javiti na natječaj za glavnog ravnatelja. Kovačić: Nikada se nisam miješao u političke izjave pa neću ni sad Kovačić je, pritom, vezano uz mogućnost snižavanja pristojbe rekao da bi to podrazumijevalo dijeljenje otkaza na HRT-u.  Vezano uz već javno izrečeni stav Mosta da su nezadovoljni njime kao glavnim ravnateljem te su bili i protiv produljenja njegovog mandata na dodatnih mjesec dana Kovačić je tek uzvratio: – Nikada se nisam miješao u političke izjave pa neću ni sad. Podsjećamo, Kovačiću je mandat vršitelja dužnosti HRT-a prema Zakonu istekao 5. rujna, no posebnom Uredbom vlada mu je taj mandat produljila do 1. listopada. 