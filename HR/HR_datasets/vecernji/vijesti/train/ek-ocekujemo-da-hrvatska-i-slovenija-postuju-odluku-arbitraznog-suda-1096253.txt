Europska komisija je u petak pozvala Hrvatsku i Sloveniju da poštuju odluku arbitražnog suda, koji je odlučio, unatoč tome što je Slovenija prekršila odredbe arbitražnog sporazuma, nastaviti postupak rješavanja graničnog spora između dvije zemlje.  – Europska komisija nastavlja pozorno pratiti razvoj događaj u tom važnom pitanju i prima na znanje odluku arbitražnog suda. Europska komisija nije strana u arbitražnom sporazumu, ali nastavlja podržavati i ohrabrivati dijalog između dviju strana kako bi se našlo zajedničko rješenje. Očekujemo da sve strane poštuju jučerašnju odluku kako bi se postiglo trajno rješenje toga spora – rekao je glasnogovornik Komisije Alexander Winterstein, odgovarajući na novinarski  upit da komentira odluku arbitražnog suda. Arbitražni sud nastavlja postupak Stalni arbitražni sud u Haagu priopćio je u četvrtak da će suci nastaviti postupak o spornim dijelovima kopnene i morske granice između dviju zemalja iako su utvrdili da je Slovenija kršila sporazum, jer smatraju da to ne opravdava izlazak Hrvatske iz arbitražnog postupka. – Sud drži da je Slovenija, kontaktirajući sa svojim arbitrom, prekršila odredbe sporazuma, No, ta kršenja nisu takva da bi opravdala izlazak Hrvatske iz sporazuma, niti utječu na sposobnost suda da u sadašnjem sastavu neovisno i nepristrano donese odluku – navodi se u priopćenju. Reakcija Ministarstva vanjskih i europskih poslova Na tu odluku reagiralo je hrvatsko Ministarstvo vanjskih i europskih poslova. – Hrvatska više nije stranka u tom arbitražnom postupku te MVEP ne komentira namjere ili odluke arbitražnog suda, niti se Hrvatska njima smatra obvezanom, bilo da je riječ o postupovnim pitanjima ili o biti graničnog spora između dviju država – kažu na Zrinjevcu. – Arbitražni sud je propustio vratiti povjerenje u vlastitu neovisnost i nepristranost te u međunarodno arbitražno pravosuđe općenito – ocijenilo je hrvatsko Ministarstvo vanjskih i europskih poslova (MVEP).  Slovenija je, sa svoje strane, pozdravila tu odluku. – Slovenija će tu odluku poštovati, a isto očekuje i od Hrvatske – rekao je slovenski premijer Miro Cerar u priopćenju, dodavši da neriješeni spor opterećuje odnose dviju zemalja i njihovih stanovnika sve otkako su Slovenija i Hrvatska postale samostalne države, te ga je zato "neophodno riješiti".  Hrvatska i Slovenija potpisale su u studenome 2009. u Stockholmu, uz posredovanje Europske unije, sporazum o arbitraži za definiranje granične crte između dviju država. 