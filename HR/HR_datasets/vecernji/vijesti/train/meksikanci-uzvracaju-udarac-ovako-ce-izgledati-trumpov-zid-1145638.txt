Tjedan dana nakon inauguracije predsjednik SAD-a Donald Trump potvrdio je izgradnju zida na granici s Meksikom kako bi se spriječio ilegalni ulazak imigranta u Ameriku. Time želi ojačati državnu sigurnost, ali točni nacrti zida još nisu objavljeni. Meksički arhitekti iz studija Estudio 3.14 odlučili su uzvratiti Trumpovoj ideji pa su osmislili dizajn zloglasnog zida koji će se protezati duž 3 kilometra granice dviju država. Njihovi vizuali prikazuju koliko je izgradnja zida zapravo nepraktična. Dizajneri su osmislili zid ružičaste boje koji bi se prostirao od Tihog oceana do Meksičkog zaljeva. Vjeruju da bi izgradnja zida mogla stajati američku vladu od 15 do 25 milijardi dolara. Održavanje zida i zapošljavanje službenika na granici iznosilo bi dodatnih 2,1 milijardi dolara godišnje. Našalili su se da bi zid uključivao zatvor za imigrante i to njih 11 milijuna, koliko je Trump tvrdio da će ih deportirati postane li predsjednik. U drugom dijelu nalazio bi se proizvodni pogon gdje bi zaposlenici radili na održavanju zida, a unutar zida smjestio bi se i trgovački centar. - Zid na granici ne bi trebao pridonijeti rastu dobrih odnosa između SAD-a i Meksika, a planinski teren znatno će otežati izgradnju - kazao je dizajner Norberto Miranda za Business Insider. Dizajneri komentiraju da je projekt megalomanski arhitekturni zahtjev, a oslanjajući se na težinu izgradnje zida, ona bi potrajala i do 16 godina. >> Meksički predsjednik poručio Trumpu: 'Mi nećemo platiti izgradnju zida' 