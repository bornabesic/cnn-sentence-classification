Dvadeseta obljetnica prosvjeda za Radio 101 na zagrebačkom Trgu bana Jelačića, u četvrtak je obilježena multimedijskim događanjem u Muzeju suvremene umjetnosti (MSU) kojeg je posjetio i premijer Andrej Plenković, a u izjavi novinarima naglasio je da mu je kao predsjedniku Vlade "važno da sloboda medija i izražavanja bude u prvom planu, da bude poštovana i da bude u skladu s europskim standardima", a da za izgovorenu riječ svi trebaju biti odgovorni. Važno je da svi za izgovorenu riječ budu odgovorni, rekao je  Plenković, naglasivši da se to odnosi na ljude u javnom životu, ali i na medije. Premijer Plenković je za izložbu o prosvjedima protiv gašenja Radija 101 koji su održani 21. studenoga 1996., kazao kako je sadržajna i da je to obilježavanje  jednog trenutka i vremena. Svečano obilježavanje u organizaciji tjednika Nacional i Hrvatskog novinarskog društva (HND) počelo je projekcijom filma "Dan nezavisnosti Radija 101" u režiji Vinka Brešana nakon koje je zagrebački gradonačelnik Milan Bandić u obraćanju okupljenima kazao da se tih "100.000 ljudi na Jelačić-placu na takvom skupu u njegovu životu više nikada neće ponoviti". Predsjednik saborskog Odbora za informatizaciju, informatiku i medije Jasen Mesić je, otvarajući izložbu fotografija, naglasio kako je tome saborskom Odboru cilj primjena europskih standarda u slobodi medija. Glavna i odgovorna urednica Radija 101 iz 1996. godine Zrinka Vrabec Mojzeš za Hinu je prokomentirala tadašnji prosvjed u svjetlu današnje slobode medija. – Medijima je ponovno teško, pritišće ih vlast i politika. Novinari su bez posla i jednako je teško kao prije. Šteta je što nema te javnosti koja bi se ponovno digla – rekla je  Vrabec-Mojzeš. I predsjednik HND-a Saša Leković je za Hinu kazao da prosvjed protiv gašenja Radija 101 i nakon dvadeset godina nosi jasnu poruku.  – Nadam se da će mnogi pogledati film o demonstracijama za Radio 101. To je zapravo priča o otporu bilo kakvoj tvrdoglavoj militantnoj vlasti koja ne želi medije u javnom interesu. Ovo je sve podsjećanje na ono što se dogodilo, ali i upozorenje svima onima koji bi pokušali napraviti ono što je vlast prije dvadeset godina pokušala napraviti – rekao je Leković.  Multimedijalno događanje u MSU posjetile su mnoge osobe iz javnog i političkog života, ali i mnogi od aktera demonstracija iz 1996. Između ostalih, na skupu u MSU bio je i tadašnji ministar unutarnjih poslova Ivan Jarnjak i zamjenik načelnika policijske uprave Zagreb Vladimir Faber, bivši predsjednik Stjepan Mesić i i bivša premijerka Jadranka Kosor.  Kako je istaknuto, multimedijskim događajem u MSU obilježena je se dvadeset godina nakon najvećih hrvatskih građanskih prosvjeda za slobodu medija održanih 21. studenoga 1996. na središnjem zagrebačkom trgu. Kako su organizatori obilježavanja obljetnice tog prosvjednog skupa podsjetili, okupljanje u znak podrške Radiju 101 uslijedilo je nakon što je tadašnje Vijeće za telekomunikacije, pod kontrolom tadašnje vlasti, odlučilo oduzeti koncesiju za emitiranje Radiju 101, jednom od rijetkih nezavisnih elektroničkih medija koji su se kritički odnosili prema autoritarnom načinu vladanja i kršenju građanskih i medijskih sloboda. Ta odluka dovela je do kulminacije nezadovoljstva i bunta građana svih političkih opcija i ideoloških opredjeljenja. – Na poziv HHO-a upućenim kroz radijski eter, 120.000 građana sa svijećama u rukama okupilo se na Trgu bana Jelačića za opstanak Stojedinice  i dokazalo koliki mogu biti snaga i utjecaj  jednog relativno malog medija ako on istinski zastupa interese građana, ima pravedne ciljeve i nepokolebljivu volju u borbi za nezavisnost svoje uređivačke politike – isticali su organizatori događanja u MSU. Najvećim demonstracijama u novijoj hrvatskoj povijesti Stojedinica je spašena, a zahvaljujući do tada neviđenoj podršci domaće i međunarodne javnosti, ustvrdili su organizatori, "uspjela je sačuvati svoju vlasničku i programsku neovisnost". >> Galbraith: Bio je to bijeg od autoritarne države 