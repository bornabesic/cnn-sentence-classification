U drugom dijelu velike konferencije Večernjeg lista – Hrvatska kakvu trebamo održano je pet paralelnih panel diskusija: Obrazovanje i digitalno društvo, Nacionalna sigurnost, Poljoprivreda i turizam, Energetika i ekologija te Novi imidž i međunarodno pozicioniranje Hrvatske. Na panelu Nacionalna sigurnost sudjelovali su ravnatelj Državne uprave za zaštitu i spašavanje Dragan Lozančić, načelnik Glavnog stožera Mirko Šundov, bivši ministar obrane Ante Kotromanović, predsjednik saborskog Odbora za unutarnju politiku i nacionalnu sigurnost Miroslav Tuđman i dekan VERN-a i geopolitički stručnjak Vlatko Cvrtila, dok aktualni ministar obrane Damir Krstičević nije mogao nazočiti jer je na putu. Tuđman je rekao da Strategija nacionalne sigurnosti u pristojnim zemljama ima 20-ak kartica teksta, a u pozadini može biti nekoliko stotina kartica koje nisu za javnost. Ključni dokument može napisati dvoje-troje ljudi, da to bude konzistentno i cjelovito, a onda se brusi i dorađuje, dodao je.  Kotromanović je rekao da su u njegovom mandatu ministra obrane dovršili nacrt dokumenta. Pozdravio je izradu Strategije te rekao da je previše ljudi uključeno u taj proces. Šundov je rekao da je napravljen prvi draft te da je na sastanku dogovoreno da se s njim zasad ne izlazi u javnost. Dodao je da dokument nikad neće biti u konačnici gotov na način da ga se više neće mijenjati. Obranio je uključenost više ljudi u izradu dokumenta. - Vjerujem da je ovakav pristup dobar jer je široka skupina ljudi obuhvatila široki spektar gdje se postiže konsenzus - rekao je Šundov. Cvrtila je rekao da postoji više pristupa izradi ovakvih dokumenata: inkluzivni, ekskluzivni i kombinacija ta dva pristupa. Pristup koji je Vlada primijenila, inkluzivni, logično je upotrijebljen jer su uočene potrebe za promjenama u strateškom upravljanju, smatra Cvrtila. - Na kraju dana će se ipak grupa stručnjaka morati sastati i napraviti dokument koji će biti razumljiv - rekao je Cvrtila. Dodao je da ovo nije strategija svega i to ne može biti - ne može riješiti demografska i ekonomska pitanja, već se mora usredotočiti na nacionalnu sigurnost. Cvrtila je rekao da nažalost postoji niz primjera da se dokument usvoji u Saboru, pa čak i postane zakon, ali se onda ne primjenjuje. - Bojim se da bi i ova strategija mogla biti jedan veliki napor, onda ćemo odahnuti jer smo obavili veliki posao, a nakon toga nema implementacije - rekao je Cvrtila. Kotromanović se složio da je veliki hrvatski problem nepoštivanje dokumenata u koje je uložen veliki trud, a izrazio je strah da će i ova strategija trajati koliko i vlast. - Dođe do promjene vlasti, na kraju to postane mrtvo slovo na papiru - rekao je Kotromanović. Tuđman je rekao da je sustav fragmentiran, da nemamo centre za cyber-kriminal ni analitičke centre da vidimo tko vodi informacijski rat - Treba nam integracija, horizontalno povezivanje sustava - to je nešto što nam nedostaje. Sustav ne odgovara današnjim izazovima - rekao je. Naveo je i da Izrael danas ima četvrti vod vojske za cyber-ratovanje, a da smo mi od toga godinama ili desetljećima udaljeni. Kotromanović je rekao da se ne slađe s Tuđmanom te da se smatra da je naš sigurnosni sustav stabilan. - Ako imate parnu lokomotivu, ona je stabilna i funkcionira, ali u današnje vrijeme vam to nije dostatno - reagirao je Tuđman. Lozančić je rekao da imamo dobre institucije.  - Radio sam u SOA-i 3,5 godina. To je dobra institucija, imaju krasne institucije, veliki potencijal... Može li se to poboljšati? Da, svakako, da - rekao je Lozančić. Dodao je da sustav hoće i mora doživjeti transformaciju. Šundov je rekao kako je odluka o slanju kanadera u Izrael donesea u manje od 15 sati. Snage su pripremljene, ujutro u 7 sati naši kanaderi su poletjeli prema Izraelu i pokazali vrhunske rezultate i dobili priznanje vrha Izraela, naveo je. Tuđman je rekao da se prenaglašava to da smo sigurni zbog NATO-a i EU-a. Jesmo kad se radi o intervencijama izvana, ali smo daleko izloženi napadima meke moći, napadima iznutre, i ne samo mi. - Terorizam nije više uvezena stvar, nego domaći proizvod. Kod nas se ne radi o terorizmu, na sreću. Ti novi rizici ruše postojeći koncept rada izvještajnih službi. Cijeli taj koncept morate promijeniti, to mora raditi netko drugi, ili promijeniti te kompetencije. Izloženi smo novim ugrozama, novim relacijama, sumnjam da ćemo, bar u naše vrijeme, dok smo mi živi, ponovno ratovati s našim okruženjem, ali ćemo biti itekako izloženi tim napadima, političkim, informacijskim i tako dalje - rekao je Tuđman. Lozančić je rekao da analitičari zaključuju da će sve teže biti podijeliti sigurnost na unutrašnju i vanjsku, te da je EU to već prihvatio. - Također, analitičari nas obavještavaju da živimo u svijetu u kojem smo bombardiranim podacima. Više nije moć doći do podatka, nego upravljati podacima - rekao je Lozančić, koji smatra da hibridni rat nije ništa novo, da se time služio i KGB. Je li Hrvatska trebala reagirati kad je Agrokor uzeo kredit od Sberbanke? Kotromanović je rekao da tada, kad je bio ministar, a ni sada ne doživaljava Ruse kao prijetnju. - To je biznis, znali su što rade, kakvu su politiku vodili unutar firme. Ja tu ne vidim prijetnju, više me brine energetika - rekao je Kotromanović. Tuđman je rekao da je riječ o dosta provokativnom pitanju. - Naprosto, današnji sustav ne raspolaže s business intelligenceom, odnosno ne raspolaže s horizontalnim povezivanjem - rekao je Tuđman. >> Grabar-Kitarović: Nužno je osnovati zasebno Ministarstvo demografske obnove s vrlo širokim ovlastima >> Bernardić: Dajte predsjednici da koordinira tri ministarstva, da imenuje ministre >> Plenković: Trebamo Hrvatsku obrazovanih ljudi koji će svoje ambicije moći ostvariti u domovini 