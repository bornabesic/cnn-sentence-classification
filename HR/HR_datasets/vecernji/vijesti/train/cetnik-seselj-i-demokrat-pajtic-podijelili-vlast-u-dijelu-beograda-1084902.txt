Izborna kampanja jedna je priča, izbori druga, a sve ono što se događa poslije nešto je sasvim treće. Ovo je pravilo koje se ponavlja od izbora do izbora u Srbiji, a najnovija potvrda tome je i primjer „četnokracije“ koja se, nakon srbijanskih parlamentarnih izbora, dogodila u beogradskoj općini Stari grad. Udružili se neudruživi Kako bi složili većinu, u toj općini udružili su se dosad neudruživi – Demokratska stranka (DS) i Srpska radikalna stranka (SRS). Kako se radi o suradnji lijevih demokrata Bojana Pajtića, koja se zalaže za ulazak Srbije u EU i NATO, i stranke desnice kojoj je na čelu četnički vojvoda Vojislav Šešelj, primjer Staroga grada nazvan je „četnokracijom“. – Lokalna samouprava nema nikakve veze s ideologijom na republičkoj razini. Odbori SRS-a imaju odriješene ruke za koalicije u dogovoru s gradskim odborom. Mislim da je SRS napravio najpametniji i najbolji potez kad je riječ o Starom gradu – rekao je predsjednik beogradskih radikala Miljan Damjanović. Podsjetio je Damjanović i na neke ranije koalicije u Srbiji koje, kako je rekao, nisu predstavljale takav šok za javnost poput koalicije DS-a i SNS-a Vučićevih naprednjaka ili pak radikala i liberala (LDS) u Vojvodini. Komentirajući neprirodnu koaliciju DS-SRS srbijanski premijer Aleksandar Vučić kazao je kako u svemu tome ne vidi ništa čudno. – Na lokalnoj razini ljudi često vode više računa o osobnim nego o zajedničkim interesima. Možda je ovaj slučaj specifičan jer je riječ o općini Stari grad gdje ima najviše novca – rekao je Vučić. Iz SNS-a optužuju DS, koji je osvojio najviše glasova u toj općini, da je na taj način uveo radikale u vlast u općini u kojoj nikada od uvođenja višestranačja nisu bili na vlasti. Slučaj iz Staroga grada vrlo vjerojatno neće biti jedini jer se u Srbiji naveliko špekulira kako će u novu vladu predsjednik SNS-a Aleksandar Vučić pozvati i lidera LDS-a Čedomira Jovanovića. Napadi na hrvatsku Vladu Politička situacija u Srbiji dodatno se komplicira pa je tako, godinu dana prije izbora, Šešelj najavio da će se kandidirati za predsjednika Srbije. Ne smeta mu ni najava glavnoga haaškog tužitelja Sergea Brammertza da će rušiti oslobađajuću presudu četničkom vojvodi. Tijekom proteklog burnoga političkog vikenda zabilježen je i još jedan napad Aleksandra Vulina, ministra u Vučićevoj tehničkoj vladi, na Hrvatsku nakon komemoracije u Bleiburgu. – Na tome skupu nije se skupilo 200 usamljenih luđaka, nego 20.000 ljudi na čelu s državnim vrhom, članovima Vlade, predsjednikom Sabora, izaslanikom predsjednice... Ovim potezom hrvatski čelnici pokazali su da su izabrali ustašku stranu – rekao je Vulin koji zahtijeva i hitne reakcije i osude EU. >>Brammertz: Sve ćemo učiniti kako bismo dokazali Šešeljevu krivnju Ubrzo nakon parlamentarnih izbora, u kojima je Demokratska stranka najveći gubitnik, situacija u DS-u dodatno se počela komplicirati. Već se naveliko špekulira o mogućim smjenama čelništva stranke koje se optužuje za izborni krah. Već napeta situacija u DS-u koalicijom sa SRS-om u općini Stari grad dodatno je zakomplicirana. Ubrzo nakon što je objavljen sporazum DS-SRS čule su se najave da će čelništvo DS-a iz općine Stari grad, na čelu s novim predsjednikom općine Markom Bastaćem, biti isključeno iz stranke. Novinarima je kazao da je spreman na posljedice kakve god one bile, ali i poručio da se ne plaši. Međutim, javljaju se i nezadovoljni članovi stranke pa se tako pojavio i plakat koji mnogo toga govori. “Nisam više član DS-a! Neka vam Šešelj plati članarinu”, napisao je na plakatu razočarani demokrat. 