Svjetski čelnici čestitali su danas Donaldu Trumpu na izbornoj pobjedi, no neki Europljani ne skrivaju određenu dozu opreza, prenose agencije. Iako je donedavno bila kritična prema Trumpu, britanska premijera Theresa May istaknula je u čestitki da će Velika Britanija i SAD ostati i dalje "snažni i bliski partneri na području trgovine, sigurnosti i obrane"."Željela bih čestitati Donaldu Trumpu na izboru za novog predsjednika SAD-a, nakon teške kampanje", kazala je. "Velika Britanija i SAD imaju dugotrajne i posebne odnose koji se temelje na vrijednostima slobode, demokracije i poduzetništva. Mi smo, i to ćemo i ostati, snažni i bliski partneri na području trgovine, sigurnosti i obrane." Britanski ministar vanjskih poslova Boris Johnson u svojoj je čestitci također izrazio nadu u nastavak partnerstva između zemalja. "Snažno vjerujem u važnost odnosa Velike Britanije i SAD-a i uvjeren sam da ih možemo zajedno dalje razvijati", napisao je na Twitteru. Turski predsjednik Recep Tayyip Erdogan izrazio je nadu da će Trumpov izbor dovesti do pozitivnih pomaka za Bliski istok i temeljna prava i slobode u svijetu. "Nadam se da će ovaj izbor američkog naroda dovesti do korisnih pomaka za svijet kad je riječ o temeljnim pravima i slobodama, demokraciji i razvoju regije", rekao je u govoru u Istanbulu. Turski premijer Binali Yildirim kazao je kako se nada poboljšanju odnosa sa SAD-om i ponovno zatražio izručenje klerika Fethullaha Gulana kojeg Ankara smatra odgovornim za državni udar u srpnju. Renzi: Talijansko-američko prijeteljstvo je čvrsto Talijanski premijer Matteo Renzi, koji je otvoreno podržavao Hillary Clinton, također se pridružio čestitkama, izrazivši nadu da će odnosi Italije i SAD-a ostati snažni.  "Želim mu dobro. Talijansko-američko prijateljstvo je čvrsto", rekao je. Izraelski premijer Benjamin Netanyahu kazao je za novog američkog predsjednika da je "pravi prijatelj Države Izrael". "Novoizabrani predsjednik Trump pravi je prijatelj Države Izrael i radujem se suradnji s njime na promicanju sigurnosti, stabilnost i mira u našoj regiji", rekao je. Netanyahu nije u izjavi spomenuo nikakve kontroverzne teme, za razliku od nekih članova svoje vlade. Ministar obrazovanja Naftali Bennett, čelnik desničarske stranke Židovski dom, kazao je da je ideja palestinske države Trumpovim izborom mrtva. "Era palestinske države je završila", kazao je. Neke europske zemlje oprezne prema Trumpu Međutim, Francuska i Njemačka Trumpovu su pobjedu dočekale nešto opreznije. Njemačka kancelarka Angela Merkel poručila je Trumpu da se "bliska suradnja" dviju zemalja mora temeljiti na zajedničkim demokratskim vrijednostima, podsjetivši ga na globalnu odgovornost koju ima."Njemačka i Amerika dijele vrijednosti demokracije, slobode, poštivanja vladavine prava i ljudskog dostojanstva, neovisno o podrijetlu, boji kože, religiji, rodu, spolnoj orijentaciji ili političkom uvjerenju", poručila je. "Na osnovi tih vrijednosti, nudim blisku suradnju budućem predsjedniku Sjedinjenih Američkih Država, Donaldu Trumpu." Merkel, čelnica njemačkih demokršćana, je istaknula i globalne izazove koji ga očekuju, kazavši da "tko god vodio tu zemlju, goleme gospodarske i vojne snage i kulturnog utjecaja, ima odgovornost koja se može osjetiti gotovo svugdje na Zemlji." Istaknula je da "partnerstvo sa SAD-om jest i ostat će temelj njemačke vanjske politike kako bismo se mogli nositi s velikim izazovima našeg vremena." A to su, po njezinim riječima, "gospodarski i socijalni prosperitet, borba za naprednu klimatsku politiku, rat protiv terorizma, siromaštvo, glad i bolest, težnja za mirom i slobodom, u Njemačkoj, Europi i svijetu". Njemački ministar vanjskih poslova Frank-Walter Steinmeier, iz Socijaldemokratske stranke, drži da Trumpova pobjeda nije bila ono što je većine Nijemaca željela, napomenuvši da američka vanjska politika više neće biti predvidljiva kao što je bila do sada."Rezultat ne treba podcjenjivati. Rezultat je drugačiji od onoga što je većina ljudi u Njemačkoj željela. Ali naravno da ga moramo prihvatiti", rekao je. Otvara se razdoblje neizvjesnosti Francuski predsjednik Francois Hollande ocijenio je da Trumpova pobjeda "otvara razdoblje neizvjesnosti" i apelirao na Europu da bude ujedinjena. Hollande je formalno čestitao Trumpu na pobjedi, ali i upozorio na "neizvjesnosti" kad je riječ o "miru," "borbi protiv terorizma", "situaciji na Bliskom istoku", "gospodarskim odnosima" i "zaštiti planeta". "O svim tim temama bez odgađanja ću početi razgovore s novom američkom administracijom", rekao je, Na tom tragu je i izjava francuskog ministra vanjskih poslova Jean-Marca Ayraulta koji je također kazao da je Trumpova pobjeda, nakon Brexita, povećala neizvjesnost te poručio da Europa ne smije pokleknuti u zaštiti svojih interesa i ljudi. Napomenuo je da će Trump morati objasniti svoja stajališta o ključnim pitanjima kao što su sukob u Siriji, sporazum s Iranom i klimatske promjene. Trumpu je čestitala i škotska premijerka Nicola Sturgeon, ali i napomenula da su mnogi zbog toga zabrinuti. "Kod svakih je izbora normalno da su gubitnici razočarani, ali danas se mnogi u Americi i svijetu također osjećaju doista tjeskobno", kazala je. Trumpova majka je iz Škotske. Poljski predsjednik Andrzej Duda pozvao je Trumpa da ispuni obećanje Washingtona da će rasporediti snage na istočnom boku NATO-a. "Poljsko-američki odnosi postali su važan stup europske i transatlantske sigurnosti", istaknuo je u pismu s čestitkama. "Posebno smo zadovoljni što je na ovogodišnjem summitu NATO-a u Varšavi SAD odlučio povećati svoju vojnu nazočnost u Poljskoj, jačajući time istočni bok Saveza." Trump, građevinski mogul koji je u svojoj burnoj karijeri bio, među ostalim, i voditelj reality-showa, izazvao je u srpnju bijes istočnih članica NATO-a dovevši u pitanje ključno jamstvo kolektivne obrane NATO-a. Kineski predsjednik se veseli suradnji s Trumpom, prvi mu čestitao egipatski predsjednik Kineski predsjednik Xi Jinping u svojoj je čestitki istaknuo kako se raduje suradnji s novim američkim predsjednikom. "Visoko cijenim kinesko-američke odnose i radujem se suradnji s Vama, u duhu uzajamnog poštovanja i nenapadanja", rekao je. Kao dva najveća gospodarstva na svijetu, Kina i SAD imaju važnu odgovornost zaštite svjetskog mira i stabilnosti i promicanja globalnog prosperiteta, istaknuo je. Zanimljivo je da je prvi svjetski čelnik koji je nazvao Trumpa da bi mu čestitao bio egipatski predsjednik Abdel Fattah al-Sisi. Sisi je izrazio nadu da će njegov izbor udahnuti nov život u američko-egipatske odnose. Sisi i Trump sastali su se u rujnu u New Yorku. Egipat dobiva 1,3 milijarda dolara američke vojne pomoći na godinu. Mnogi obični Egipćani također pozdravljaju Trumpovu pobjedu unatoč njegovoj antimuslimanskoj retorici ističući da je Hillary Clinton stekla malo prijatelja u Egiptu dok je bila državna tajnica. "Mi u Egiptu volimo Trumpa a ne Hillary jer je ona neprijatelj Bliskog istoka i bojimo je se", rekao je 56-godišnji računovođa Hani Nasr, koji ne vjeruje da će se Trumpove antimuslimanske izjave konkretizirati. Poziv na poštivanje međunarodnih sporazuma Iranski ministar vanjskih poslova Mohammad Javad-Zarif pozvao je Trumpa da poštuje međunarodne sporazume, s obzirom na to da je najavio da će poništiti sporazum s Iranom o njegovu nuklearnom programu. "Bilo koji američki predsjednik mora razumjeti realnosti današnjeg svijeta. Najvažnije je da se budući američki predsjednik pridržava sporazuma, preuzetih obveza", rekao je, govoreći u Rumunjskoj. Iranski predsjednik Hasan Rouhani rekao je da "nije moguće" da Trump poništi taj sporazum. "Kako Iran shvaća, nuklearni sporazum nije sklopljen s jednom zemljom ili vladom nego je odobren rezolucijom Vijeća sigurnosti UN-a i nije moguće da ga promijeni jedna vlada", rekao je Rouhani na sastanku vlade. Trump je u kampanji kazao da je taj sporazum "katastrofalan" i obećao da ću njegovo poništenje biti prioritet. 