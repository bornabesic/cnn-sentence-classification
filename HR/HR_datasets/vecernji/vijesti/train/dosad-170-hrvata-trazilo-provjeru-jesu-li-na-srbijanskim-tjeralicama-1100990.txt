Hrvatska će u sklopu pristupnih pregovora inzistirati da Srbija dostavi popis svih branitelja protiv kojih se u toj državi vode postupci. Popis s kojim Hrvatska trenutačno raspolaže, i koji posjedujemo, broji “tek” 44 imena. Neki od njih su već u odsutnosti i osuđeni po optužnici da su počinili zločine u Vukovaru, a na osnovu zakona kojim Srbija preuzima jurisdikciju nad svim zločinima na području bivše Jugoslavije. O manjkavosti popisa kojim raspolažu hrvatska tijela govori i podatak da hrvatska strana tako nije raspolagala podacima da se protiv Tihomira Purde ili Veljka Marića vodio postupak, već su ti branitelji uhićeni na putu u Srbiji. "Nisu nas obavijestili" Dio imena s optužnice koju je srbijanski vojni sud podigao 1992. već je izašao u javnost 2011., a uz Vladimira Šeksa, Branimira Glavaša, Tomislava Merčepa i pokojnog Ivicu Vekića, ostali s popisa su vukovarski logoraši. Podaci primljeni 2011. ujedno su i zadnji podaci koje je Srbija službeno poslala Hrvatskoj. – Na popisu koji je Hrvatska službeno dobila iz Srbije nalaze se 86 imena hrvatskih državljana. Polovica njih su Hrvati, a drugi dio čine hrvatski državljani srpske nacionalnosti koji su počinili zločine u odori srpske vojske – kazao je ministar pravosuđa Ante Šprlje te najavio da će tražiti da Srbija ažurira taj popis i da pročešlja sva svoja pravosudna tijela. Branitelje koji se nalaze na popisu, a prema informacijama kojima raspolažemo, o tome je obavijestilo Ministarstvo branitelja, kažu u Ministarstvu pravosuđa. No neke osobe s popisa demantiraju da su dobile informacije službenim putem. Na optužnici su, uz imena 40-ak vukovarskih logoraša, i Tomislav Josić, kao i njegov brat Miroslav. – Nikada nas ni jedna institucija u posljednjih 20-ak godina nije obavijestila o optužnici. Zahvaljujući kontaktima s nekim ljudima s osječkog suda još sam davnih dana doznao da se nalazim na optužnici, ali obavijest od bilo koje mjerodavne institucije da sam na srbijanskoj tjeralici i da bi bilo uputno da ne prelazim granicu, do današnjeg dana nisam dobio. Isto vrijedi i za ostalih 40-ljudi s te optužnice s kojima sam još tada stupio u kontakt – tvrdi Tomislav Josić. Josić je prije četiri ili pet godina o toj temi razgovarao s tadašnjim državnim odvjetnikom Mladenom Bajićem i s ministrom pravosuđa Draženom Bošnjakovićem na vlastiti zahtjev. U to vrijeme Josić je, sa suborcima iz optužnice, angažirao odvjetnika Krešimira Krsnika kako bi istjerao pravdu. – Želio sam da nas ispitaju, da kažemo da su naši iskazi, temeljem kojih je ta optužnica podignuta, iznuđeni batinama u logorima i da to ne može proći nigdje u svijetu. No, tada je pokrenut Zakon o ništetnosti i taj je proces prekinut. Razočaran sam našim pravosuđem. Mi se ljutimo na Srbe što se igraju lokalnog šerifa iako je meni jasno da i oni traže krivce za svoje žrtve. No, zar je netko nama zabranio da gonimo vrh JNA i tadašnje ratne kolovođe? – pita Tomislav Josić. Branimir Glavaš godinama zna da je na srbijanskoj optužnici. Dapače, ona mu je iz Beograda dostavljena dok je ležao u zatvoru u Mostaru. – To je optužnica iz kolovoza 1992. godine koja se svako malo aktualizira. Nakon što su mi dostavili optužnicu u Mostar, ja sam je preuzeo i potpisao, no nakon toga se nije ništa događalo. Putem jednog odvjetnika kojega znam, dobio sam od odvjetnika koji mi je u Srbiji dodijeljen po službenoj dužnosti i službeni spis u kojem su same gluposti – kaže nam Glavaš. Otkad je izišao iz zatvora, izvan granica Hrvatske išao je jedino u BiH, ali nije imao nikakvih problema. "Kovačeve teze su smiješne" – Smatram da je naša diplomacija zakazala u tom slučaju i da nije trebala dati suglasnost za otvaranje poglavlja 23. Sve je to posljedica hrvatskog podaništva Bruxellesu gdje se Hrvatska ponaša kao mala pudlica koja maše repićem i liže tabane svoga gospodara – zaključuje Glavaš, kojemu su sadašnje teze ministra Mire Kovača smiješne. Hrvatske institucije godinama demantiraju da imaju popis 300 branitelja, što je brojka koja se godinama spominje. Čak i kruže neki popisi, čiju točnost nije bilo moguće utvrditi sa sigurnošću, – Popisi s navodnih 300 branitelja još su jedna predizborna igra u kojoj mi branitelji, koji želimo dobro svojoj populaciji, ne želimo sudjelovati. Poznato nam je od ranije da postoji popis od 40-ak branitelja za koje se zanima srbijansko tužiteljstvo. Jedino mjerodavno tijelo za ovu temu je Ministarstvo pravosuđa, ono treba postupati i zaštititi branitelje s popisa i utvrditi hoće li se taj popis širiti. Ministar Šprlje, kao što nam je ovih dana najavio, ubrzo odlazi u Beograd upoznati se sa situacijom i vidjeti je li taj popis konačan. Sve drugo je politikantstvo, a ova tema uvijek oživi uoči izbora, što je nedopustivo stvaranje histerije – kazao nam je jedan od čelnih ljudi braniteljskih udruga, pod uvjetom anonimnosti, jer smatra da nije relevantan govoriti uime branitelja koji su na popisu.      >> Kovač poručio Srbiji da istražuje srpske zapovjednike koji su vršili agresiju na RH Zastupnica u Europskom parlamentu Marijana Petir (HSS) ponovila je tezu o 300 hrvatskih branitelja kojima prijeti progon, ovoga puta u vezi s raspravom o pregovorima EU i Srbije te spornim srbijanskim zakonom o nadležnosti za ratne zločine na području cijele bivše države. – Taj zakon je prijetnja za 300 hrvatskih branitelja koji se nalaze u optužnicama Republike Srbije, a za to ne znaju. Ministarstvo pravosuđa ima ta imena. Bivši pomoćnik tadašnjeg ministra pravosuđa odbio ih je obavijestiti – rekla je Petir. Ovo nije bilateralno pitanje, ono se odnosi na sve hrvatske branitelje – Nijemce, Francuze i druge – kazala je Petir, koja je priopćila i da je od premijera Tihomira Oreškovića zatražila da obavijesti oko 300 branitelja da se nalaze na “crnoj listi” Srbije, zbog čega prilikom prelaska granice mogu biti uhićeni. – Ministarstvo pravosuđa ne posjeduje niti je upoznato s postojanjem popisa koji sadrži 300 hrvatskih branitelja optuženih ili osuđenih za ratne zločine u Republici Srbiji – ponavljaju u Ministarstvu pravosuđa. Objašnjavaju i da stoga što ne posjeduju ažurirane podatke o hrvatskim braniteljima na srbijanskim optužnicama, nakon što hrvatski državljanin zatraži provjeru svojeg statusa, Ministarstvo traži službenim putem od Srbije dodatnu provjeru za tu osobu. Do danas su zaprimili oko 170 zahtjeva za provjeru statusa građana Hrvatske.      