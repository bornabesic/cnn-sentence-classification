Tijelo mrtvorođenog muškog čeda pronađeno je u nedjelju u plastičnoj vrećici iza obiteljske kuće u Đurđekovcu nedaleko od Sesveta. Policija je tijelo pronašla iza kuće 54-godišnjaka nakon što su liječnici KB-a Merkur prijavili da je u bolnicu došla 22-godišnjakinja koja krvari nakon porođaja, ali tvrdi da nije rodila i tek rođenu bebu nije donijela sa sobom u bolnicu.Očuh otac djeteta?Policija je na adresi na kojoj je djevojka prijavljena pronašla njezina očuha koji im je pokazao gdje je mrtvo čedo. Tijelo je prevezeno u Zavod za sudsku medicinu i kriminalistiku, gdje je obdukcijom ustanovljeno da je dijete teško 2200 grama rođeno mrtvo dva mjeseca prije redovitog termina.– Jučer oko 10 sati ispred susjedove kuće došla je Hitna i policija, a kada smo pitali susjeda što se događa, rekao je kako je njegova pokćerka, inače blago retardirana, završila u bolnici jer ju je zaboljela kičma, ali odmah smo znali da to sigurno ima veze s njezinom trudnoćom koju je skrivala – objasnila je Mira Facković, susjeda obitelji u čijem se domu, prema njezinim riječima, dogodio stravični događaj, i to pred očima 8-godišnjeg djevojčina polubrata.– Znali smo da u toj obitelji nešto nije uredu, ali nismo se htjeli miješati. Djevojka je prije dvije godine rodila dječaka kojeg je dala u dom u Nazorovoj, a kada smo prije nekoliko dana primijetili da je ponovno trudna, rekla sam sama sebi: ako joj trbuh “nestane”, sve ću prijaviti policiji – ispričala je susjeda Iva Jukić koja je, kao i ostali mještani, uvjerena da je otac djece 22-godišnjakinje njezin 54-godišnji očuh.– Jednom prilikom majka 22-godišnjakinje priznala mi je da kći i muž već nekoliko godina žive kao par, ali ona je to pokušavala skriti i održati obitelj na okupu – zgroženo je prepričala M. Facković koju je policija zamolila da se pobrine za susjedove životinje dok se ne dozna što se točno dogodilo u nedjelju rano ujutro. U njezinu domu policiju je čekao i osmogodišnjak koji je, prema njezinim riječima, gledao kako njegova majka stavlja mrtvo tjelešce u vrećicu.– Bio je prestrašen i nije htio otići s policajcima, a rekao mi je da mu je mama zaprijetila da će ga razbiti ako nekome kaže što je vidio. Rekao je da su njegovu seku cijelu subotu tjerali da radi oko kuće, plakala je od bolova, a na kraju dana mama ju je položila u vruću kupku. Ručicama je pokazivao kolika je bila beba i govorio kako se ne želi vratiti svojoj kući – šokirano je nastavila M. Facković.Majka i očuh pušteniNahranila ga je i sjedila uz njega dok je policiji prepričavao kakva se strava odvijala u njegovu domu, a onda ga prepustila policajcima koji su joj poslije javili da je smješten u dom. Njegova oca policija je odvela u postaju.Dok je policija u kući 54-godišnjaka pokušavala otkriti što se dogodilo, njegove supruge nije bilo, ali susjeda Iva Jukić tvrdi da se majka 22-godišnjakinje u kući pojavila nedugo nakon odlaska policije i vrlo brzo otišla. – Nakon što sam je vidjela pred kućom, otišla sam se presvući i krenula u grad, a samo 15 minuta poslije obišla sam je automobilom i vidjela kako ide prema Markovu polju.– Rekli su mi da se sama prijavila policiji – dodala je M. Facković, a kako doznajemo, ona i njezin suprug bili su na razgovoru u policiji, ali su oboje pušteni. 