Radnici požeške tvornice čokolade, keksa i alkoholnih pića Zvečevo jučer su bili u štrajku. Neki od njih dobili su plaću za ožujak, a drugi nisu. Zvečevo je u blokadi, a sredstva koja dolaze na račun tvrtke preusmjeravaju se prema radnicima koji imaju prioritet isplate. U znak solidarnosti s kolegama u štrajk su stupili svi zaposlenici, koji strahuju da bi se sutra isto moglo dogoditi i njima. Oni su jučer došli na svoja radna mjesta u krugu tvornice, ali obustavili su proizvodnju. U sindikatu kažu kako im je vlasnik obećao da će do kraja ovog tjedna izaći pred radnike i objasniti kakva budućnost čeka njih i tvrtku koja je stvorila prvu čokoladu s rižom u svijetu. Bitka za spas tvrtke – Jedinstveni smo i složni, jedino što tražimo jest posao. Želimo sačuvati sva radna mjesta i tvrtku i dobivati zarađeno. Čim se isplati plaća svim zaposlenicima, počet ćemo raditi – rekao je Josip Plaskur, predstavnik Nezavisnog sindikata Zvečeva. On je upozorio kako većina radnika u Zvečevu radi dugi niz godina i kako je štrajk bio jedini način da ispune svoje ciljeve, a pokrenut je jer plaća za ožujak nije do kraja isplaćena. Iz samog Zvečeva poručili su kako je isplata plaća u tijeku i za ožujak ju je primilo 212 zaposlenika, dok se za preostalih 69 zaposlenika intenzivno traži rješenje. Objašnjavaju kako im prijeti financijski slom jer su već 40 dana u neprekidnoj blokadi. – Kako bi se izbjegle neželjene posljedice, pokrenuli smo ubrzani proces financijskog i operativnog restrukturiranja i činimo sve da se poslovanje normalizira – navodi se u priopćenju koje potpisuje predsjednik uprave i većinski vlasnik požeške tvrtke Zdravko Alvir. U tvrtki naglašavaju kako će financijsko restrukturiranje podržati i Vlada u sklopu projekta Slavonija. Dodaju i kako je Zvečevo samo jedna u nizu tvrtki koje trpe posljedicu stanja na domaćem i regionalnom tržištu te apeliraju na sve dionike da problem sagledaju šire od same trenutačne situacije zbog kašnjenja s isplatom plaća. Zvečevo je također jedan od Agrokorovih dobavljača. Njima je dužan Konzum, a oni su navodno svojedobno bili digli kredit za Agrokor. Zvečevo je za Konzum radilo jednu robnu marku, popularne čokolade K plus. Međutim, nitko ne može pouzdano odgovoriti koliko je potraživanje Zvečeva prema Konzumu i Agrokoru. Za izlazak iz krize i nastavak poslovanja požeškom bi konditoru trebao novi vlasnik kako bi se došlo do svježeg kapitala koji je više nego potreban kako bi se riješile financijske obveze prema radnicima, dobavljačima i državi. Procjenjuje se kako dug Zvečeva državi iznosi stotinjak milijuna kuna, ali s druge strane imaju i potraživanja. Davanje kredita sadašnjem preumornom vlasniku i neka vrsta unutarnjeg restrukturiranja, smatraju analitičari, samo bi produljilo agoniju i dugoročno ne bi donijelo rješenje. Grad pokušao pomoći Gradonačelnik Vedran Neferović rekao je kako je Grad pokušao izaći u susret Zvečevu po pitanju financijskog potraživanja gradskih tvrtki, no očito su problemi puno veći. – Ljudi u Zvečevu najbolje znaju koliko je to što ih je snašlo lančana reakcija na događanja koja su nam poznata u proteklih mjesec dana. Činjenica je da problem postoji i treba ga pokušati riješiti kao i u nekim drugim slučajevima – rekao je Neferović. Premijer Plenković, predsjednica Kolinda Grabar-Kitarović i mnogi drugi najavili su da će pomoći toj i drugim posrnulim požeškim tvrtkama, ali zasad od toga nema ništa. Kako smo neslužbeno doznali, preostalim su radnicima jučer popodne isplaćene plaće za ožujak i tvornica će danas opet normalno raditi. Međutim, radna mjesta 282 radnika i dalje su ugrožena, a tvrtki, koja je prepoznatljiv znak grada Požege, u najcrnjem scenariju prijeti stečaj.       