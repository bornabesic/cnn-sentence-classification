– Premda je travanj poznat po promjenljivu vremenu, uostalom, poznata je stara kajkavska „Zmotan kak aprilsko vreme“ koju barem djelomično opravdava raznolika mjesečna količina oborine, primjerice u Gospiću od najmanje 5 litara po četvornome metru u travnju 2007. godine do 368 litara u travnju 1923. godine ili na meteorološkoj postaji DHMZ-a u Slavonskome Brodu čak 40°C razlike između do sada ekstremno najniže temperature zraka (-8,4 °C 9. travnja 2003.) i najviše (31,4 °C 24. travnja 1968.), i ove je godine mnoge iznenadila promjena vremena. Istina, bila je kao rijetko kada, piše Zoran Vakula. Ipak, dobre su vijesti kako nas idućih dana očekuje stabilizacija vremena i postupno zatopljenje.  Nakon razdoblja s povremenim, ponegdje i obilnijim oborinama, pri čemu je u unutrašnjosti mjestimice bilo i snijega te prilično vjetrovitih dana, u petak i subotu bit će većinom suho, uz znatno slabiji vjetar, te barem djelomice sunčano, ali ponegdje uz mraz. Od nedjelje će jutra biti toplija, uz ponovno povremeno oblačnije vrijeme uz kišu, pa će tijekom dana u nedjelju većinom biti svježije, a zatim zamjetno toplije. Danas će u istočnoj Hrvatskoj biti djelomice sunčano uz promjenljivu naoblaku te uglavnom suho, a puhat će povremeno umjeren sjeverozapadni vjetar. Najniža jutarnja temperatura zraka bit će između -2 i 1 °C, a najviša poslijepodnevna 6 do 9 °C. U središnjoj Hrvatskoj poslijepodne toplije, uz barem djelomice sunčano vrijeme te slab do umjeren sjeverni i sjeveroistočni vjetar, a jutro podjednako hladno kao na istoku,prema prognozi DHMZ-a, mjestimice čak i hladnije. U Gorskome kotaru i Lici bit će još hladnije, ponegdje uz temperaturu i oko -4 °C, a slabog mraza može biti i u unutrašnjosti Istre. Na sjevernom Jadranu pretežno sunčano uz umjerenu i jaku buru, podno Velebita u početku još i olujnu. Poslijepodne će zapuhati sjeverozapadnjak i jugozapadnjak, a najviša temperatura zraka bit će i do 14 °C. I na srednjem će Jadranu i u unutrašnjosti Dalmacije u početku još biti umjerene i jake bure, gdjegod na udare i olujne, a poslijepodne većinom umjeren sjeverozapadnjak.  Uz prevladavajuće sunčano vrijeme, najniža temperatura zraka bit će od 1 °C u Zagori, uz mogućnost slabog mraza pri tlu, do 6 °C na obali, a najviša od 10 do 15 °C. I na jugu Hrvatske pretežno sunčano uz postupno slabljenje bure. More umjereno valovito, u početku i valovito. Ujutro temperatura zraka od 4 do 9 °C, a poslijepodne i do 15 °C. U subotu ujutro u kopnenom će području biti još češćeg i jačeg mraza nego u petak, jer će noć biti mirnija, uz manje oblaka. Danju će biti toplije i barem djelomice sunčano uz jugozapadni vjetar u nedjelju . Slično će biti i u ponedjeljak – prolazno oblačnije, mjestimice uz malo kiše te uz višu jutarnju temperaturu zraka i nižu poslijepodnevnu. Na Jadranu će u subotu biti pretežno sunčano, u nedjelju promjenljivo, a zatim djelomice sunčano. Mjestimične kiše u nedjelju će biti uglavnom u Dalmaciji, a u ponedjeljak na sjevernom Jadranu. Nakon sjeverozapadnjaka i jugozapadnjaka zapuhat će jugo koje će početkom novoga tjedna već biti i jako. Temperatura zraka, i jutarnja i dnevna, bit će uglavnom u porastu. >> Mala zemlja za veliku kolonu >> VIDEO Madriđani su prije dva dana uživali na 23°C, a onda ih je iznenadio snijeg 