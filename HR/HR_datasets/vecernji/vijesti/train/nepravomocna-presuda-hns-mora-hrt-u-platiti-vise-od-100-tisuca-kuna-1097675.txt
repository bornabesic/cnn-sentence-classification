 Općinski građanski sud u Zagrebu nepravomoćno je presudio da Hrvatska narodna stranka (HNS) treba platiti Hrvatskoj radioteleviziji (HRT) 109.800 kuna, uvećanih za zatezne kamate od rujna 2007. zbog ne plaćanja prikazanih predizbornih spotova "Izaberimo grad" uoči lokalnih izbora održanih još u svibnju 2005. Nepravomoćna presuda uslijedila je nakon što je HRT preko javnog bilježnika podnijela prijedlog za ovrhu nad HNS-om, no sud je u ožujku 2008. rješenje o ovrsi stavio izvan snage u dijelu u kojem se određuje ovrha te je odredio da će se, nakon HNS-ova odgovora na tužbu, taj postupak nastaviti kao povodom prigovora protiv platnog naloga. Kako se ističe u obrazloženju presude, tadašnji glasnogovornik HNS-a i sadašnji voditelj Političke akademije te stranke Boris Blažeković je krajem travnja 2005. u dopisu molio "puštanje" TV spota "Izaberimo grad" u promidžbenim blokovima nekoliko dana prije i poslije središnjeg dnevnika HRT-a uz napomenu da će se za "ostala emitiranja dogovoriti naknadno". U presudi se ističe kako je utvrđeno da je HRT u zatraženom terminu emitirao šest spotova "Izaberimo grad" u trajanju od trideset sekundi po cijeni od 15.000 kuna, ali i da je osim tih spotova na programima HRT-a prikazano još 39 spotova od deset sekundi po cijeni od 550 do 6600 kuna. No, problemi s plaćanjem nastupili su jer je u tadašnjim HRT-ovim odredbama stajalo da je novčanu naknadu za emitiranje promidžbenih poruka naručitelj dužan platiti unaprijed. Kako je posvjedočio naručitelj HNS-ovih spotova Boris Blažeković, od HRT-a su "najprije usmeno naručili emitiranje spotova, a zatim i narudžbenicom, no odbijeni su sa zahtjevom za objavljivanjem spotova jer spotovi nisu bili unaprijed plaćeni". Kazao je i da je HRT-u "slana narudžbenica premda su usmeno odbijeni jer je došlo do neusklađenosti u komunikaciji". HNS i dalje tvrdi da spotovi nisu emitirani S druge strane, tadašnji voditelj marketinga HRT-a Stjepan Rožanković posvjedočio je da je od HNS-a primio narudžbenicu za emitiranje šest tridesetosekundnih spotova te faksom i poštom poslan predračun. Nakon provjere svih uplata utvrđeno je da HNS ipak nije uplatio naručena emitiranja, ali je "u duhu dobre suradnje" odlučeno da se spotovi prikažu u nadi da će biti plaćeni "idući tjedan". Da su spotovi bili prikazani potvrdila je i agencija AGB Nielsen, no HNS je osporavao vjerodostojnost ispisa te agencije kao i snimke koje je dostavila, navodeći da "HRT time i nadalje nije dokazao da je emitirao sporni spot". U odgovoru na HRT-ovu tužbu HNS je pobijao rješenje u cijelosti tvrdeći da nije dužan tužitelju. Navodili su i da je temeljem pravila koje je HRT postavio za sve političke stranke koje su sudjelovale na lokalnim izborima 2005. vrijedilo da se TV spotovi koji nisu plaćeni unaprijed neće ni emitirati. No, sud nije mogao prihvatiti takvu tvrdnju HNS-a navodeći da nije logično ni prihvatljivo da bi, između ostaloga, i agencija AGB Nielsen "imala zabilježena u svom sustavu da je emitiran sporni spot, a da se to stvarno nije dogodilo." Prema nepravomoćnoj presudi, HNS bi nakon punih jedanaest godina trebao platiti cijenu svojih šest emitiranih predizbornih spotova po cijeni od 15.000 kuna plus PDV, ali sada i uvećanoj za zatezne kamate od početka spora 2007. S druge strane, u odgovoru HNS-a Hini i dalje ističu da ne odustaju od svojih tvrdnji u sporu s HRT-om. "Ne možemo i ne smijemo komentirati sudske postupke koji su u tijeku. Ono što možemo reći je da spotovi o kojima govorite nikada nisu bili emitirani na HRT-u. HNS nije ništa dužan i vjerujemo da će konačna sudska presuda to i pokazati", stoji u odgovoru HNS-a. 