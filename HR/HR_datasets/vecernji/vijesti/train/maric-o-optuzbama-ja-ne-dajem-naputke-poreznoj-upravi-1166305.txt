Ministar financija Zdravko Marić ustvrdio je u petak, odgovarajući na optužbe Mostovca Nikole Grmoje da Porezna uprava nije 10 godina ušla u Agrokor, da Porezna uprava provodi sve zakonom propisane postupke i mjere za efikasnu naplatu duga svih poreznih obveznika, pa tako i Agrokora, a za dokaze za tu optužbu treba pitati onoga koji ju je iznio. Porezna uprava u okviru svojih nadležnosti provodi sve zakonom propisane postupke i mjere za efikasnu naplatu duga svih poreznih obveznika, pa tako i Agrokora i svih njegovih sastavnica. "Ni jedan porezni obveznik nema nikakav preferencijalni status. Procedure vrijede jednako za sve", rekao je Marić novinarima u Hrvatskom saboru. – Ne znam koliko je poreznih nadzora bilo u Agrokoru jer ja ne dajem naputke Poreznoj upravi da nešto čini ili, ne daj Bože, da ne čini – izjavio je Marić. U vezi Grmojinih optužbi poručio je kako "onoga tko je to iznio treba pitati otkuda mu informacije. Ako su te informacije na ovaj način došle do kolega iz Mosta evidentno postoje određeni propusti u funkcioniranu određenih institucija", kazao je Marić poručivši kako "i dalje stoji iza Porezne uprave i smatra da kolege u Poreznoj upravi rade pošteno, odgovorno i časno svoj posao", rekao je Marić novinarima u Saboru. "Ja, a vjerujem i moji prethodnici, postupali smo isključivo u skladu sa zakonom", ustvrdio je Marić dodavši kako su na njegov račun izrečene "dosta teške optužbe i izrazito neutemeljene". U srijedu ću odgovoriti na optužbe "U srijedu ću imati priliku odgovoriti, kao i prezentirati da sam od prvog dana jedino i isključivo radio u javnom interesu i da o mom radu najbolje govore rezultati", rekao je. "Želim obraniti svoj ljudski integritet i dostojanstvo, a što će biti dalje, to će se vidjeti. Imam potporu Vlade, na čemu sam zahvalan, ali mislim da sam je i zaslužio", ustvrdio je. Marić je također ustvrdio kako je od prvog dana prema kolegama iz Mosta bio izuzetno otvoren. "Na svaki njihov poziv da raspravljamo o bilo kojoj temi bio sam uvijek otvoren. Nikada ništa nikome nisam skrivao, pa tako ni kolegama iz Mosta. Nisam radi nikavu distinkciju između HDZ-ovih i Mostovih ministara", ustvrdio je. Marić se novinarima obratio nakon zajedničke sjednice saborskog Odbora za financije i državni proračun i Odbora za europske poslove, na kojem je predstavljen Vladin Nacionalni program reformi za ovu godinu, pri čemu je oporba napustila sjednicu. "Oni se pozivaju na pravni poredak, a ne priznaju mene koji sam ministar u Vladi i došao sam prezentirati važne dokumente koje je Vlada u četvrtak usvojila o smjernicama ekonomske i fiskalne politike", prokomentirao je Marić. SDP-ovac Peđa Grbin prilikom napuštanja sjednice novinarima je rekao da je program reformi predstavljen tek u četvrtak na Vladi pa ga nisu stigli detaljno proučiti kako bi raspravljali o njemu. "Imamo situaciju da bi nam program predstavljao ministar koji je u odlasku, protiv kojeg se vodi postupak za sukob interesa, o kojem će se iduću srijedu u Saboru raspravljati i koji nema povjerenje Vlade niti svojih kolega. To nam je neprihvatljivo, stoga SDP neće sudjelovati na sjednici", rekao je Grbin. 