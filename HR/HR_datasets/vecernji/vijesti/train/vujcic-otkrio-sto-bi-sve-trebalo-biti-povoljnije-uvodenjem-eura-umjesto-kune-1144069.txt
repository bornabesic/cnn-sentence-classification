Boris Vujčić, guverner Hrvatske narodne banke, poručio je kako će Hrvatska relativno brzo zamijeniti kunu eurom. - Ulazak u eurozonu je proces. Trebamo zadovoljiti kriterije iz Mastrihta. Na dobrom smo putu - kazao je Vujčić u HRT-ovoj emisiji Nedjeljom u 2. Objasnio je kako prvo moramo čekati da izađemo iz procedure prekomjernog deficita i da onda možemo u proceduru za eurozonu. - Ne bih htio predviđati kada ćemo ući. Imam potporu premijera i on isto dijeli to mišljenje. No to nije nikakva nova politička odluka, jer već ulaskom u EU smo se opredijelili za ulazak u eurozonu - kaže Vujčić i dodaje da ne vidi kako Hrvatska "može izgubiti" ulaskom u eurozonu.  - U idućih pet godina mora se pokazati hoće li eurozona opstati ili ne. Sve ono što RH mora učiniti u tih pet godina dobit je za RH ušli mi u eurozonu, ili ne - izjavio je.  Smatra da je uvođenje eura ekonomski interes za ljude u Hrvatskoj te da su koristi veće od onoga što ćemo izgubiti. Rekao je i kako će imati "smanjene kamatne stope". - Uglavnom, imat ćemo jeftinije kreditiranje i veći kredibilitet - rekao je.  Govorio je i o kamatnim stopama.  - Nismo mi oni koji određuju kamatne stope. Ne možemo mi nekome to narediti to. No ako postoje dvije banke na tržištu, tu je već konkurencija i to je dobro - izjavio je. Rekao je i kako je tražio usporedne podatke o drugim narodnim bankama u Europi te da je prema tim podacima Hrvatska ispod prosjeka što se tiče troškova i zaposlenih.  - Smatram da bi svaka institucija u Hrvatskoj trebala tako nešto napraviti i vidjeti gdje je. Pritom su za usporedbu bolje manje zemlje, zbog ekonomije obujma - kazao je Vujčić. >> Guverner Vujčić: Srednjoročno postoji opasnost od rasta kamata na kredite u eurima 