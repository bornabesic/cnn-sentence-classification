Turski teretni brod s humanitarnom pomoći za stanovnike Pojasa Gaze uplovio je u nedjelju u južnu izraelsku luku Ashdod. Riječ je o prvoj turskoj isporuci humanitarne pomoći za 1,9 milijuna Palestinaca siromašne enklave, koja je poslana u sklopu sporazuma o normalizaciji odnosa što su ga u utorak potpisali turski i izraelski dužnosnici.  Glasnogovornik luke Ashdod, Yigal Ben Zikry za dpa je potvrdio da brod pristaje u izraelsku luku te da doprema 10.000 tona lijekova, hrane, igračaka i ostalih životnih potrepština za stanovnike pojasa Gaze.  Turska je u utorak potpisala sporazum o normalizaciji odnosa s Izraelom i na taj način nakon šest godina obnovila veze s tom zemljom, što bi bliskoistočnoj regiji trebalo donijeti stabilnost.   Dvije zemlje u ponedjeljak su objavile da obnavljaju pune odnose nakon trogodišnjih pregovora koje je poticao Washington, a cilj im je bio okončanje duge krize pokrenute 2010. izraelskim napadom na turski brod s humanitarnom pomoći za Gazu. Veze između Turske i Izraela prekinute su 2010. kad su izraelske postrojbe presrele turski brod s humanitarnom pomoći za Gazu i ubile deset turskih državljana. Radilo se o upadu izraelskih komandosa na Mavi Marmaru, brod koje je bio dio međunarodnog konvoja od šest plovila čija je zadaća bila prekinuti blokadu i dopremiti humanitarnu pomoć Gazi. Diplomatski odnosi između dviju zemalja nisu bili posve prekinuti već spušteni na nižu razinu, uz povlačenje veleposlanika i zamrzavanje vojne suradnje. >> Izraelski dužnosnik: Izrael i Turska dogovorili normalizaciju odnosa 