Njemačka kancelarka Angela Merkel danas je upozorila novog američkog predsjednika Donalda Trumpa na opasnosti protekcionizma i podsjetila ga na financijsku krizu iz 2008., inzistirajući na potrebi zajedničkog rada i dijaloga. "Duboko sam uvjerena da postoji više prednosti u zajedničkom napredovanju nego kada svatko rješava svoje probleme i to je moje stalno uvjerenje", rekla je Merkel na konferenciji za novinare nakon sastanka svoje konzervativne stranke CDU u Perlu, na zapadu Njemačke. Na pitanje smatra li protekcionističke sklonosti novog američkog predsjednika Donalda Trumpa prijetnjom, Merkel je podsjetila na primjer financijske krize 2008. koja je stigla iz Sjedinjenih Država. "Tada smo kao šefovi država i vlada skupine G20 rekli da moramo zajednički riješiti problem", podsjetila je kancelarka. Odgovor za prevladavanje financijske krize leži u pozivu na suradnju, stvaranju zajedničkih propisa, u reguliranju financijskih tržišta i u potrebi dijaloga s novim američkim predsjednikom Donaldom Trumpom koji će prisegnuti 20. siječnja, smatra Merkel. Trump je u kampanji prijetio da će poduzeti mjere zaštite američkog tržišta od poplave uvozne kineske robe i meksičke radne snage i smatra da je prvi uspjeh već postigao kada je proizvođač automobila Ford odustao od gradnje nove tvornice u Meksiku. Trumpova stajališta zabrinjavaju Njemačku, a u četvrtak je njemački ministar vanjskih poslova Frank-Walter Steinmeier rekao da je "zapanjen" Trumpovim izjavama. Steinmeier je time ciljao na Trumpovu izjavu da je izložen lažnim optužbama kakvim je pribjegavala nacistička Njemačka.  Također, Steinmeier je izrazio žaljenje što još ne može razaznati glavne pravce  buduće vanjske politike Sjedinjenih Država te da je samo čuo ključne riječi poput svjetski red, gospodarski red, slobodna razmjena, Sirijci i Bliski istok. >> Jedanaest političara oblikovat će svijet u 2017. 