Klub zastupnika SDP-a odlučio je na svojoj današnjoj sjednici da će šef Kluba biti Zoran Milanović, a potpredsjednici Kluba Siniša Hajdaš Dončić te Igor Dragovan. Za svoju kandidatkinju za potpredsjednicu Sabora SDP će predložiti Milanku Opačić dok će drugi oporbeni potpredsjednik Sabora biti predsjednik HNS-a Ivan Vrdoljak.  Iako će biti predsjednik Kluba, Zoran Milanović na sjednicu nije stigao, ali u SDP-u kažu da će doći na sjednicu Sabora. Podijeljeni su i saborski odbori među oporbom. SDP je dobio iste odbore kao i nakon prošlih izbora jedino što će na čelu Odbora za ravnopravnost spolova ovog puta biti SDP-ova Romana Jerković, a ne Gordana Sobol jer ovog puta i nije osvojila zastupnički mandat. U SDP-u neslužbeno napominju da je riječ o raspodjeli koja će biti na snazi do izbora novog predsjednika stranke, koji će, kažu, ako to bude želio, promijeniti sastav odbora u sklopu SDP-ove kvote. Na Klubu SDP-a odlučeno je i da će se podržati čelnika Mosta Božu Petrova za predsjednika. Kako se neslužbeno doznaje, na sjednici nije problematizirana činjenica da je jedno od dva mjesta potpredsjednika Sabora koja pripadaju oporbi dano HNS-u, iako su neki nezadovoljni SDP-ovci ranije izjavljivali da SDP previše popušta manjem partneru te najavljivali da će tražiti da oba potpredsjednika budu iz najveće oporbene stranke. Dragovan je nakon sjednice Kluba novinarima potvrdio da će SDP podržati izbor Petrova za predsjednika Sabora, ali i naglasio da će pritom "izraziti nezadovoljstvo određenim stvarima". Naime, SDP se oštro protivi donošenju Mostovih jamstava u žurnoj proceduri, a prijedlozi još nisu poznati javnosti. Posebno im smeta što se zakoni donose bez procjene učinka i savjetovanja sa zainteresiranom javnosti. – Smatramo da nije dobar početak što se tiče čovjeka koji treba biti predsjednik Sabora, u smislu zaštite digniteta institucije, dobre demokratske prakse i poštivanja Ustava, zakona i poslovnika. Prema onome što nam se sada predlaže, već u samom startu se krše i poslovnik i procedura i sve što smo dobro i demokratski znali vidjeti u parlamentu, ali to je vjerojatno njegov stil. Na to ćemo ga upozoriti kao opozicija, ali i vi kao ljudi koji informacije prenosite građanima – rekao je Dragovan. Na pitanje što je sa sudjelovanjem Živog zida u oporbenoj kvoti za popunjavanje mjesta u saborskim odborima, odgovorio je kako se još uvijek ne zna s koliko mandata raspolaže taj klub. – Oni su najavili da će tek danas znati koliko klubova imaju, pa sukladno tome možemo sjesti i razgovarati. Oni su opozicija, kao i HSS, s kojim ćemo također razgovarati – rekao je Dragovan. Milanović nije bio na sjednici Kluba, no Dragovan je kazao kako su ga spriječile obveze te da će biti na konstituirajućoj sjednici poslijepodne. SDP-ovac Davor Bernardić otkrio je kako oporba na konstituirajućoj sjednici neće opstruirati rad Sabora. – Nećemo opstruirati jer riječ je o demokratskoj proceduri. Mi poštujemo proces – kazao je Bernardić, prenosi N1 televizija. >> Danas konstituirajuća sjednica Sabora. Reiner: Moglo bi se raditi do kasno u noć 