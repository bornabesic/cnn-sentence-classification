Mađarski premijer Viktor Orban branio je u intervjuu za Magyar Idok kontroverzne mjere što ih je početkom tjedna donijela mađarska vlada protiv privatnoga Srednjoeuropskog sveučilišta u Budimpešti koje je utemeljio financijaš George Soros. Orban je ponovo napao Sorosa: "Sve se stalno vrti oko Georgea Sorosa, aktivnosti su skrivene od javnosti, a s obzirom na Soroseve mađarske organizacije, on podupire ilegalnu imigraciju." Orban je optužio američkog filantropa mađarskog porijekla da financira "nebrojene organizacije koje predstavlja kao građanske udruge" te da posjeduje čitavu mrežu koju čine vlastiti glasnogovornici, mediji, suradnici i vlastito sveučilište.  Orban je kazao i kako smatra da se Mađarska mora obraniti protiv takvih i suprotstaviti im se.  Mađarski predsjednik Janoš Ader u ponedjeljak je potpisao zakon koji pred strana sveučilišta postavlja nova pravila i koji bi mogao zatvoriti CEU. Taj je potez naišao na međunarodnu kritiku i pokrenuo niz prosvjeda u zemlji.  Prošlog tjedna je mađarski parlament po hitnom postupku izglasao zakon usmjeren protiv Srednjoeuropskog sveučilišta, koje je 1991. utemeljio Soros. Posljednjih mjeseci mađarska vlada sve češće napada Sorosa, nazivajući ga neprijateljem Mađarske. Mađarski zakon predviđa oduzimanje dopusnice za rad stranim sveučilištima koja nemaju kampus u svojoj matičnoj zemlji, što je slučaj s CEU-om. Kroz to sveučilište dosad su prošle tisuće studenata iz stotinjak zemalja svijeta i smatra se jednim od 50 najboljih u svijetu kada su posrijedi političke znanosti. Osim zakona o sveučilištima, mađarska vlada priprema i zakon o nevladinim udrugama koje se financiraju iz stranih izvora. Prema nacrtu zakonu, svaka udruga koja godišnje primi više od 7,2 milijuna forinti (nešto preko 23.000 eura) morat će biti upisana u novi registar. Sve organizacije upisane u registar udruga financiranih izvana morat će se kao takve identificirati na svakom priopćenju za javnost, letku, web-stranici ili izvješću koje sastave, a u protivnom prijeti im zabrana rada. >> Ovo su činjenice o terorizmu, kriminalu i imigrantima u Švedskoj: Ima li Trump pravo? >> Slovenci će ipak ukloniti žičanu ogradu s granice sa Hrvatskom: Pahor priznao da od nje nemaju nikakve koristi! 