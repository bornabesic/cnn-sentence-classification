Kako su razni problemi vezani uz populaciju mladih u našoj zemlji lani na svojevrstan način kulminirali, 20. prosinca prošle godine u Uredu predsjednice Republike na mjesto savjetnice za društvene djelatnosti i mlade imenovana je dugogodišnja urednica HTV-ova Programa za kulturu, umjetnost i religiju te posljednjih šest mjeseci rukovoditeljica HTV-ova Odjela za kulturu Renata Margaretić Urlić. Zahtjevni zadaci – Pozivom da postanem savjetnica predsjednice ostala sam zatečena. Došao je tako iznenada i brzo sam se morala uključiti u posao pa, najiskrenije, nisam ni imala vremena razmišljati kako sam i zašto izabrana baš ja – kazala nam je uvodno Renata Margaretić Urlić kada smo je posjetili na novom radnom mjestu. Tamo su nas, uz nju, dočekali i bivši povjerenik za mlade i sport, a sada savjetnik za zdravstvo i sport Tomislav Madžar, državni tajnik u Ministarstvu za demografiju, obitelj, mlade i socijalnu politiku Marin Strmota te predsjedničin savjetnik za gospodarstvo Marko Jurčić. Razlog ovakvom skupu odmah je objašnjen. – Ne pada mi na pamet biti samostalni strijelac. Kako bi se riješili kompleksni problemi mladih, potreban je interdisciplinarni pristup. Stoga smo u suradnju uključili stručnjake iz sedam ministarstava: zdravstva, demografije, obitelji, mladih i socijalne politike, znanosti i obrazovanja, financija, gospodarstva, kulture te regionalnog razvoja i fondova EU – otkrila je Renata Margaretić Urlić. – Svi zajedno usredotočeni smo na pet problema: zapošljavanje, odljev mladih iz zemlje, poteškoće pri zasnivanju obitelji (recimo, kupnja stana), odgovarajuća skrb za djecu (primjerice vrtići) te usklađivanje obrazovnog sustava s tržištem rada. Svi ovi problemi zahtjevni su i složeni pa na njihovu otklanjanju svi zajednički želimo raditi, a najveći nam je izazov pronaći rješenja za te probleme. Natječaj za povjerenika Svjesni kolika su očekivanja od nas, ne želimo nalaziti brza rješenja, već tražimo ona koja će imati dugoročne rezultate – objasnila je R. M. Urlić dodajući da se upravo obavljaju i razgovori s kandidatima i kandidatkinjama među kojima se traži novi povjerenik ili povjerenica za mlade, čije se uključenje u rad i pomoć u rješavanju problema podrazumijeva. Na kraju je dodala: – Slijedi razrada plana i realizacija projekata. Jedan je već u pripremi, no o njemu još ne možemo govoriti.     >>Predsjednica za uvođenje novih poreza na 'grijeh'. Evo što još predlaže Vladi! >>Kolinda Grabar-Kitarović: Populistički nastupi interesnih skupina koče ulaganja u ključne energetske objekte Osim sa stručnjacima iz sedam ministarstava, suradnja je već pokrenuta i s postojećim predsjedničinim vijećima i uredima, poput Vijeća za domovinsku sigurnost u kojem je i demograf Stjepan Šterc. Očekuje se i suradnja s predstavnicima akademske zajednice, Vladina Savjeta mladih, a radu je svojim savjetima pridonijela već i pravobraniteljica za djecu Ivana Milas Klarić. Kako u ciljanu skupinu, kaže R. Margaretić Urlić, spada i iseljeništvo, razgovara se i s Državnim uredom za Hrvate izvan Hrvatske ne bi li se eventualno na povratak u domovinu motiviralo mlade iseljenike ili potomke nekadašnjih starijih generacija iseljenika.      