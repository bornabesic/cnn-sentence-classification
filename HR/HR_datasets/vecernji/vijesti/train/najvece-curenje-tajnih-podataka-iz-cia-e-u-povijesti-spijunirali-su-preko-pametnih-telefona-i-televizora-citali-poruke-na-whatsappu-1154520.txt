WikiLeaks je objavio tisuće dokumenata za koje tvrdi da detaljno otkrivaju hakerske alate koje je koristila CIA za provaljivanje u pametne telefone, u aplikacije i u druge elektroničke uređaje. Iz Wikileaksa tvrde kako je to najveće curenje tajnih podataka CIA-e ikada  U dokumentima se opisuje način na koji se provaljivalo u mobitele, računalne operativne sustave pa čak i pametne televizore u svrhu špijuniranja mete. Među ostalim otkrićima WikiLeaks tvrdi da je CIA u suradnji sa savezničkim obavještajnim agencijama uspjela zaobići enkripciju na mobitelima i servisima za razmjenu poruka, poput Signala, Whatsappa i Telegrama. Google je odbio komentirati, ali je priopćio da istražuje te tvrdnje. Ako se pokaže da su te informacije točne bit će to još jedno kršenje oznake stroge povjerljivosti materijala ukradenog zadnjih godina od američkih obavještajnih agencija. Američki dužnosnici izjavili su da ne znaju gdje je WikiLeaks mogao doći u posjed tih materijala. WikiLeaks je priopćio da je objava dokumenata o metodama hakiranja prva u nizu te da su dokumenti iz "izolirane mreže visoke sigurnosti" u sjedištu CIA-e. CIA nije željela komentirati. "Mi ne komentiramo autentičnost ili sadržaj navodnih obavještajnih dokumenata", rekao je za dpa glasnogovornik Jonathan Liu. Osnivač WikiLeaksa Julian Assange izjavio je da dokumenti pokazuju kako postoji rizik od širenja kibernetičkog oružja, dodajući da je njegova organizacija povukla neke informacije dok se ne postigne konsenzus o "tehničkoj i političkoj prirodi CIA-inog programa". Nekoliko konzultanata za kibernetičku sigurnost izjavilo je da dokumenti, koji datiraju između 2013. i 2016., djeluju autentično. Američke obavještajne agencije izjavile su da je WikiLeaks povezan s ruskim službama sigurnosti, što on opovrgava. Tijekom američke predsjedničke kampanje 2016. WikiLeaks je objavio internu elektroničku poštu najviših dužnosnika Demokratske stranke, a američke agencije su ustvrdile da je Moskva hakirala njihove elektroničke račune u sklopu koordiniarane akcije kako bi pomogla Donaldu Trumpu da pobijedi na izborima.  >>Objavljeni kompromitirajući podaci o Trumpu, Rusi imaju tajnu snimku? >>Nevjerojatan slijed događaja: Rusija i Amerika u prvom svjetskom kibernetičkom ratu 