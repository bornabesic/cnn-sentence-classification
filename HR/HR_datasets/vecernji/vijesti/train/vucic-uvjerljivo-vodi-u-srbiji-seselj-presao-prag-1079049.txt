Srpska napredna stranka (SNS) Aleksandra Vučića ostvarila je na izvanrednim parlamentarnim rezultatima nadmoćnu pobjedu.  Vučić je u nedjelju poslije 22 sata neslužbeno proglašen izbornim pobjednikom, ali su iz redova oporbe u prvim poslijeizbornim satima upućene oštre primjedbe na regularnost izbora i činjenicu da se ni četiri sata poslije zatvaranja birališta nisu znali pouzdani preliminarni rezultati izbora. Izborna komisija, na temelju obrade u 96,23 posto biračkih mjesta, objavila je da je Vučićeva lista osvojila je 48,28 posto, prenosi Blic. Lista SPS-JS osvojila je 11,02 posto, Radikali su dobili podršku od 8,04 posto, a DS 6,04 posto. Cenzus je prošla i lista "Dosta je bilo" (5,95 posto), lista LDP, LSV i SDS s podrškom od 5,02 posto, i Dveri-DSS s 5 posto. Glasalo je 56,59 posto biračkog tijela. O nadmoći Vučićeve liste govori i to da bi u Skupštini Srbije, koja broji 250 zastupnika, SNS osvojio 145 zastupnika tako da bi bez ikakvih problema i zapreka mogao donositi sve odluke i zakone.  – Ovo je velika čast koja sa sobom povlači ogromnu odgovornost. Znam kamo trebamo ići, znam kako osigurati budućnost i kako naporno raditi da bismo tamo stigli. Srbija će nastaviti europski put, želimo ga i ubrzati. Nećemo praviti kompromise, a nastavit ćemo održavati tradicionalno prijateljstvo s Rusijom, Kinom, ali i sa SAD-om. Ako od predsjednika dobijem  mandat, obećavam da ću biti predsjednik vlade svih građana. Nemamo vremena za slavlje i uskoro ćemo početi raditi – rekao je Vučić u prvoj izjavi nakon izbora. Vučiću je, među prvima, čestitala kancelarka Angela Merkel, prenosi N1, a novinari su ga pitali je li mu stigla čestitka od Tomislava Karamarka. – Nije mi čestitao, a možda i jest, ne znam da vam pravo kažem, ne znam ja te brojeve, ne razumijem se u te pozivne. Ja sam njima prvi čestitao, postoje ljudi kojima taština u politici ne znači ništa, a možda nekima znači, ja ću uvijek čestitati svakome tko pobijedi – rekao je Vučić. Politički analitičari  u Srbiji podsjećaju na to da je SNS ostvario povijesni uspjeh i bolji rezultat za nekoliko postotaka u odnosu na prošle izbore. Ovi rezultati tim su kvalitetniji i važniji jer je SNS stranka koja  je  na  vlasti.  U povodu izbora u Srbiji na svome Twitter profilu oglasio se i nekadašnji specijalni izaslanik Generalnog tajnika UN-a za Balkan Carl Bildt koji je napisao kako su velike promjene u Srbiji nakon izbora ipak malo vjerojatne. Srbijanski mediji prenose i da su izbori protekli bez većeg kršenja izbornih pravila iako su promatrači na više glasačkih mjesta zabilježili određene nepravilnosti. Kao jedna od zanimljivosti jučerašnjih izbora ostat će i fotografija srbijanske novinske agencije Tanjug koja pokazuje kako Vojislav Šešelj nije glasovao za sebe. Naime, fotografija s njegova glasovanja pokazuje kako je Šešelj zapravo glasovao za  koaliciju SDS-LSV-LDP koju predvode njegovi veliki politički protivnici  Boris Tadić, Nenad Čanak i Čedomir Jovanović. Uz nadmoćnu Vučićevu pobjedu na parlamentarnim izborima, rezultati izbora upućuju na to da je zabilježio i veliku pobjedu u Vojvodini. Značit će to vrlo vjerojatno da će SNS sljedeće četiri godine  obnašati vlast i u Vojvodini. To je, prema mišljenju više vojvođanskih političara, bio i osnovni razlog zašto je Vučić raspisao izvanredne izbore. Naime, oni  smatraju da je Vučić po svaku cijenu želio preuzeti vlast u Vojvodini  i na taj način zaokružiti vlast na svim razinama u Srbiji, u čemu je sada i uspio. Na parlamentarnim izborima za 11. saziv republičke skupštine od uvođenja višepartijskog sustava u Srbiji, za 250 zastupničkih mandata, 20 lista stranaka, koalicija i političkih organizacija ponudilo je ukupno 3270 kandidata, a za 120 zastupnika skupštine Vojvodine, birači su odlučivali među kandidatima s 15 ponuđenih lista Vrijeme za raspodjelu zastupničkih mandata predviđeno je do 8. svibnja, a prva sjednica novog saziva parlamenta trebala bi biti održana najkasnije 30 dana od dana proglašenja konačnih rezultata izbora. Zakonski rok za formiranje nove vlade jest 90 dana od konstituiranja parlamenta. Izvanredni parlamentarni izbori u Srbiji drugi su u zadnje dvije godine kada je, također nakon izvanrednih izbora, formirana dosadašnja vlada koju je predvodila koalicija okupljena oko Srpske napredne stranke (SNS) premijera Aleksandra Vučića. >> Vučić će osvojiti i Vojvodinu, Hrvati ostaju s Pajtićem u oporbi 