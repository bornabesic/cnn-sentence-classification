Hrvatska poštanska banka prodala je u prosincu dio “loših kredita” norveškoj kompaniji B2 Kapitalu, a nakon što se riješila tih potraživanja, odlučila je “odrezati” i dužnike te je njihove račune – zatvorila. No, s obzirom na to da je među njima bio i nezanemariv broj blokiranih građana sa zaštićenim računima, šok je uslijedio kad im prvog dana ožujka nisu sjeli zaštićeni dijelovi plaća, mirovina, dječjih doplataka... U HPB-u tvrde da su klijente obavijestili kako moraju otvoriti nove račune u drugoj banci, no oni s kojima smo mi razgovarali odvraćaju da takvu obavijest nikad nisu dobili. Posuli se pepelom – Nisam sklon povjerovati banci da je poslala obavijest. Prema zakonu, zaštićeni se računi ne smiju dirati, a oni funkcioniraju samo uz redovni račun. Blokirane građane u ovoj zemlji nitko ne štiti, prema njima se odnose kao prema kontejnerskim mačkama! – revoltiran je glavni tajnik udruge Blokirani Mario Strinavić. HPB se u međuvremenu “posuo pepelom”, klijente su i putem medija, ali i pojedinačnim telefonskim pozivima zamolili da u najbližoj poslovnici ili poštanskom uredu otvore novi račun, a oni će se, kažu, pobrinuti da im u dogovoru s Hrvatskim zavodom za mirovinsko osiguranje i Finom uplate mirovina i ostalih primanja na računu budu najkasnije do 10. ožujka. Iako redovna procedura registracije novog računa i zaštićenog računa zna potrajati, dogovorit će hitnu proceduru kako bi ispravili pogrešku. Pritom bi račune blokiranih i onih u postupku ovrhe oslobodili naknade, a sve dugove manje od 200 kuna – oprostili, iako su ih već prodali B2 Kapitalu. I to su dogovorili s tvrtkom za naplatu potraživanja uz preuzimanje troška. Nije poznato koliki je broj građana posrijedi; Blokirani ga procjenjuju na nekoliko tisuća, u banci tvrde da ih je puno manje, ali priznaju da su i dva – previše. Strinavić najviše strahuje od odugovlačenja postupka jer se, kaže, radi uglavnom o umirovljenicima koji žive od tisuću, pa i s manje kuna mjesečno i svaki dan bez novca im je strahovito težak. I za otpis treba – potpis Banka poziva sad već bivše klijente da se požure s otvaranjem računa. Usto, za otpis dugova, treba – njihov potpis. I tu je još jedan apsurd hrvatske birokracije: za prodaju duga nastalog iz ugovornog odnosa banke i klijenta suglasnost klijenta potvrđena potpisom nije potrebna, ali da bi mu se taj isti dug otpisao – potpis je nužan.  >> HNB: Uprava HPB-a odgovorna za poslovanje i mora poštovati propise Vlado Tonžetić, umirovljeni ratni vojni invalid, među klijentima je čiji je dug HPB prodao B2 Kapitalu. O tome mu je, kaže, obavijest stigla 17. veljače, uz napomenu da dug može otplaćivati uplatama na račun B2 u Addiko banci, ali bez ikakvih informacija da mu je ugašen i račun u banci, a time prestao funkcionirati i zaštićeni račun. – Kad mi nije sjela mirovina koju sam čekao na zaštićenom računu, otišao sam u Finu i tamo se raspitao što napraviti. Otvorio sam nove račune u Zabi, a sad su me, prije deset minuta, zvali iz HPB-a da me obavijeste kako je zaštićeni račun odblokiran. Kakva je to sad zbrka? Imam novi račun i čekam uplatu na njega, vjerojatno ne prije drugog ponedjeljka – kaže. 