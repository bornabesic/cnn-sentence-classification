Slovenski predsjednik Borut Pahor i ruski predsjednik Vladimir Putin poklonili su se u subotu na memorijalnoj svečanosti uz tzv. rusku kapelicu, na prijevoju Vršič u Julijskim Alpama, uspomeni na poginule ruske i sovjetske vojnike na slovenskom tlu u I. i II. svjetskom ratu, a u svojim govorima na komemoraciji referirali su se i na aktualna pitanja sigurnosti u Europi i svijetu. Memorijalnoj svečanosti kod drvene kapelice, koju su ruski ratni zarobljenici 1916. podigli u spomen na više stotina drugova poginulih u snježnoj lavini, prisustvovao je uz goleme mjere sigurnosti skoro cijeli slovenski politički vrh, uzvanici iz gospodarskih i političkih krugova, predstavnici Ruske i Srpske pravoslavne crkve, na čelu sa zagrebačko-ljubljanskim metropolitom Porfirijem Perićem, te najviši predstavnici mjesne slovenske Katoličke crkve. Među više od 2500 okupljenih bili su slovenski premijer Miro Cerar, predsjednik parlamenta Milan Brglez, ministar vanjskih poslova Karl Erjavec i više drugih ministara u vladi, više članova parlamenta, bivši predsjednici Milan Kučan i Danilo Tuerk, jedan od kandidata za novog glavnog tajnika UN-a koji navodno ima i potporu Rusije. Zabilježen je i dolazak bivše slovenske premijerske Alenke Bratušek, dok se nekadašnji premijer i čelnik oporbe Janez Janša nije odazvao pozivu da dođe na skup s ruskim predsjednikom. Svečanost je započela ruskom i slovenskom himnom, uz nazočnost počasnih straža slovenske i ruske vojske uz nadgrobni spomenik poginulim ruskim vojnicima, a nakon komemoracije održan je kratki prigodni kulturni program, te molitva za poginule u svjetskim ratovima. Udružiti snage protiv terorizma i prevladati nepovjerenje Slovenski predsjednik Pahor je, spominjući strašne posljedice dvaju svjetskih ratova, izrazio bojazan da bi svijetu nakon dvaju ratova i velikih žrtava mogao zaprijetiti "treći svjetski rat" ili neka druga slična vrsta ugroze, posebno apostrofirajući terorističke prijetnje kojih više nije pošteđena ni Europa. Svijet se mijenja i danas je teško klasično razlikovati rat i druge oblike ugroze poput terorizma i drugih oblika nasilja, ali protiv njih treba ujediniti sve sile i naći inovativne načine kako im se suprotstaviti, naglasio je Pahor, dodavši da suvremeni terorizam danas prijeti i Francuskoj i Njemačkoj, koje su važile kao sigurne zemlje, ali i Rusiji i Bliskom istoku te cijelom svijetu. Protiv njega trebaju se udružiti sve slobodoljubive snage i države, bez obzira na razlike koje među njima postoje. "To nije niti će biti lako, ali je potreban stalni dijalog kako bi se prevladalo nepovjerenje", istaknuo je slovenski predsjednik, dodavši da "ludo nasilje" suvremenog terorizma opravdano izaziva ogorčenje među ljudima, ali i "tjeskobu" u vezi budućnosti. U svom govoru na komemoraciji Putin je najprije kazao da zahvaljuje "prijateljskoj Sloveniji" koja, kako je rekao, uvijek gostoljubivo prima goste iz Rusije te održava prijateljstvo dvaju naroda i povijesne tradicije koje ih povezuju. [VIDEO] Prihod predsednika Pahorja in predsednika Putina na spominsko slovesnost pod Vršičem. @KremlinRussia_E pic.twitter.com/N5qb0JGDj0 "Velika hvala Sloveniji i Slovencima za sve što ste učinili da se čuva uspomena na ruske žrtve ratova i na sve što su oni dali", kazao je Putin, te dodao da ruska kapelica na Vršiču ostaje simbolom prijateljstva Rusije i Slovenije i njihovih naroda te njihove "zajedničke težnje za mirom, blagostanjem i prosperitetom". Pahor i Putin popodne su na ljubljanskom groblju Žale otkrili i spomenik ruskim i sovjetskim vojnicima poginulim na slovenskom tlu, za koji je Putin kazao da će podsjećati na odlučujuću ulogu Rusije u oslobođenju Europe od nacifašizma. Putin je kazao da Slovenija i Rusija dijele dio zajedničke prošlosti te da mlade ljude treba odgajati i podsjećati na povijesne istine tijekom njihova obrazovanja kako među njima ne bi prevladale povijesne "krivotvorine", ali i da ih treba učiti o potrebi suradnje i jačanja povjerenje u Europi i svijetu. "Iskrena hvala Sloveniji za skrban odnos prema našoj zajedničkoj povijesti", kazao je Putin koji je prilikom svog govora više puta dobio aplauz prisutnih. Nakon komemoracije na ljubljanskom groblju Žale Putin se uputio prema rezidencijalnom kompleksu Brdo kod Kranja, gdje će imati susret "u četiri oka" sa slovenskim kolegom Pahorom, te se susresti s novinarima. Na Brdu kod Kranja su prema ruskim izvorima predviđeni i razgovori državnih izaslanstava o bilateralnim i gospodarskim pitanjima, no prema navodima slovenskog protokola današnji Putinov posjet je privatne i "pijetetne" naravi, pa se neće šire govoriti o političkim temama, a neće biti potpisan nijedan međudržavni sporazum. Putinov posjet od ranog jutra izazvao je velike zastoje u prometu u Sloveniji, ali i okolnim zemljama, zbog jakih sigurnosnih mjera. Odlazak Putina iz Slovenije očekuje se u večernjim satima, nakon svečane večere koju u njegovu čast priređuje domaćin, slovenski predsjednik Pahor. >> Ljubav Moskve i Ljubljane 