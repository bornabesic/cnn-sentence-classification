Matica umirovljenika Hrvatske oštro prosvjeduje protiv nacrta novog prijedloga Zakona o sigurnosti prometa na cestama kojim se za osobe starije od 65 godina namjerava uvesti obvezan liječnički pregled za produženje vozačke dozvole. U MAH-u tvrde da je riječ o diskriminaciji po starosnoj tobi te traže da se zadrži postojeće zakonsko rješenje i hitno povuče prijedlog. - U Republici Hrvatskoj, od ukupnog broja vozača, ima više od deset posto starijih od 65 godina, a statistike pokazuju da oni sudjeluju u svega osam i pol posto prometnih nezgoda. Vidljivo je iz brojnih analiza i podataka kod nas i Europi da stariji vozači ne pripadaju najrizičnijim skupinama u prometu, nego su upravo zbog svog iskustva oprezniji i mudriji u vožnji. Ako Vlada bude uvažavala lobije, kojima je u interesu da zarade na umirovljenicima, a ovom prilikom i na liječničkim pregledima, onda Matica poručuje da se s tim neće miriti i da će biti prisiljena, zajedno sa Sindikatom umirovljenika i drugima, tome se oduprijeti - navodi se u jučerašnjem priopćenju koje potpisuje predsjednik MAH-a Josip Kovačić. MAH se slaže da trebaju postojati rješenja kojima se mogu i trebaju spriječiti nesreće u prometu nastale zbog zdravstvenih problema vozača bez obzira radi li se o starijoj ili mlađoj osobi. Međutim, smatraju da je ovaj prijedlog "gorka čestitka" kojim bi se uveli "novi financijski troškovi i maltretiranja na liječničkim pregledima". Napominje se i kako zakonodavstvo u Europskoj uniji ne diskriminira umirovljenike i starije osobe niti kad je riječ o sudjelovanju u prometu na cestama. >> Što donose izmjene zakona? Loši vozači ostaju bez vozačke na dvije godine >> Vozači nakon 65. na pregled - Sposobni za rad, ali ne i za upravljanje vozilom!? 