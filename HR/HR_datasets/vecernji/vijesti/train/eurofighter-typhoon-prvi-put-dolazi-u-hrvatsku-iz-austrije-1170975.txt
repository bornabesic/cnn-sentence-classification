Organizatorima Čakovec Airshowa 2017. teško se odlučiti što će biti glavna zvijezda aeromitinga koji će se na letjelištu Pribislavec održati 4. lipnja. Potvrđeno je da u Hrvatsku prvi put dolazi borbeni zrakoplov Eurofighter Typhoon austrijskih zračnih snaga, a bit će tu i JAS 39 Gripen i MiG-21. – Program je toliko nabrijan i nabildan da mi je teško izdvojiti najveću atrakciju. Mislim da će sve letjelice izazvati zanimanje posjetitelja. Sretni smo što nas je Red Bull uzeo u svoj program pa nam dolaze Flying Bullsi – kaže direktor Airshowa Zoran Braniša. Na svoje će tako doći i ljubitelji akrobacija koji će uživati u nastupima zračnih aseva Zoltana Vereša i Pétera Besenyeia, Krila Oluje i akrobatske ekipe Flying Bullsa. U Hrvatskoj nema aeromitinga te veličine, ni u susjednoj Sloveniji, a najbliži je Airpower u austrijskom Zeltwegu, jedan od najvećih takvih događaja u Europi. – Ovaj naš je možda petina onog u Zeltwegu, no organizacija je velik izazov. Očekujemo oko 20.000 posjetitelja – napominje Braniša. Dolazak Eurofightera Typhoona austrijskog Bundesheera dogovoren je u suradnji s austrijskim veleposlanstvom. Lovac je plod zajedničkog europskog projekta razvoja lovca koji su pokrenule Velika Britanija, Njemačka, Španjolska i Italija. U operativnoj je upotrebi od 2003. Od ostalih atrakcija moći će se vidjeti zrakoplovi tvrtke kćeri Diamond aircrafta u Varaždinu, kanader koji će sudjelovati u pokaznoj vježbi gašenja požara, helikopteri, razni manji zrakoplova i jedrilice. Aeromitingom u Pribislavcu organizator Aeroklub Međimurje proslavit će 70 godina rada. Upravo tu pokraj Čakovca početkom srpnja 1991. osnovana je Prva eskadrila lakih borbenih zrakoplova višestruke namjene, začetak Hrvatskog ratnog zrakoplovstva, a osnivači su bili piloti Aerokluba, zajedno s profesionalnim pilotima Privrednog zrakoplovstva Daruvara i Zagreba. U Pribislavcu su trenirali i piloti koji su pobjegli iz JNA i priključili se obrani Hrvatske.