Kao što su analitičari i stručnjaci za terorizam upozoravali, poraz terorističke organizacije Islamske države u Iraku i Siriji i njezin teritorijalni nestanak mogao bi biti dvostruki mač za cijeli svijet, a posebice za Europu i zemlje Balkana odakle je u redove ISIL-a otišao veliki broj boraca. Da bi Europa i zemlje Balkana mogle postati meta terorističkih napada, dokazuju i dokumenti koje su iračke snage našle u glavnom stožeru terorističke organizacije Islamske države u Mosulu. Ratno ime Prema tim dokumentima, strani borci koji se bore u redovima ISIL-a tražili su od kalifa Abu Bakr al-Baghdadija da ih oslobodi ratovanja u Siriji i Iraku te dozvoli njihov povratak u domicilne zemlje kako bi ondje izvodili terorističke napade. Između ostalih, među tim borcima nalaze se i osobe s područja bivše Jugoslavije. Jedan od njih je Kosovar kojem je ratno ime Abu Idriz al-Kosovi, koji se ISIL-u pridružio još 2014. On je tražio da se vrati u svoju matičnu zemlju kako bi izvršio terorističke napade protiv, kako kaže, Alahovih neprijatelja i nevjernika. Najveći broj stranih ratnika koji su tražili povratak u svoju domovinu i odobrenje za terorističke napade su Francuzi, Belgijanci, Švicarci, Nizozemci… Kao i Kosovar Abu Idriz, francuski državljanin alžirskog podrijetla Abu Suhaib al-Faranci prema nađenim dokumentima, tražio je dozvolu za povratak i izvođenje terorističkog napada u Francuskoj. Ono što je interesantno, i švicarski državljanin marokanskog podrijetla Abu Wael al-Swisri tražio je dozvolu za povratak i izvođenje terorističkog napada u Švicarskoj unatoč tome što je Švicarska sve vrijeme sukoba na Bliskom istoku bila neutralna. Svi ti borci su pripadnici brigade Tarek Ben Ziyad iz koje potječu i teroristi ISIL-a koji su izvršili terorističke napade u Parizu i Bruxellesu. Glasnogovornik zajedničkih operacija iračkih snaga admiral Yahya Rasul potvrdio je za Večernji list kako su nađeni dokumenti autentični te kako su odmah obavijestili zemlje Europe i Balkana koje bi mogle biti potencijalne mete terorističkih napada. Rasul ističe kako nema saznanja nalaze li se već borci čiji su dokumenti nađeni u domicilnim zemljama, ili su još u Iraku i Siriji, ili su možda poginuli u borbama za Mosul. Admiral Rasul je naglasio kako je velika koncentracija stranih boraca ISIL-a, osim u sirijskom gradu i glavnom gradu kalifata Raki, upravo u Mosulu. Prema informacijama koje raspolaže, ima najmanje 300 boraca s područja bivše Jugoslavije koji se nalaze u Mosulu, a najviše njih iz BiH. Prema zapadnim obavještajnim podacima, u redovima terorističke organizacije Islamske države bori se oko 33 tisuće stranih boraca iz 86 zemalja svijeta. Nestanak kalifata Iz zemalja zapadne Europe dosad je došlo njih ukupno 5000, od kojih je 1700 Francuza. S Bliskog istoka stiglo ih je 8240, od toga 2500 Saudijaca, 8000 ih je iz zemalja Magreba, a najviše ih je stiglo iz Tunisa, čak 6000. Broj boraca iz Rusije i zemalja središnje Azije povećao se za 300 posto, na 4700, a 2400 od njih su ruski državljani. U Irak i Siriju stiglo je i oko 2100 Turaka. Na ratištu u Siriji nalazi se 1100 osoba s Balkana, a od tog najviše s područja bivše Jugoslavije, njih 800, i to iz BiH, Albanije, s Kosova i iz Makedonije te Srbije i oko 30 državljana Crne Gore. Pitanje je jesu li zapadne obavještajne službe već pripremile plan da spriječe moguće terorističke napade povratnika džihadista koji će se svakako vraćati nakon teritorijalnog nestanka kalifata koji je izvjestan i jesu li ozbiljno shvatili riječi vođe terorističke organizacije Islamske države, Abu Bakr al-Baghdadija koji je zaprijetio da će u slučaju nestanka kalifata rat prenijeti u Europu. >> 11 državljana BiH Interpol traži zbog terorizma: 2013. otišao je u Siriju. Poveo je ženu i devetero djece     >> Nepoznata skupina zaskočila krvnika Islamske države i nasmrt ga izbola nožem 