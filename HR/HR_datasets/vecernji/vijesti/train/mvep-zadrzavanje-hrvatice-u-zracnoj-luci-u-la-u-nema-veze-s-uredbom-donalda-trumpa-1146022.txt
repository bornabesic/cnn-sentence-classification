Nakon što je američki TMZ objavio priču o Hrvatici koja je zaustavljena u Zračnoj luci u Los Angelesu i nije joj dopušten ulazak u SAD bez obzira što je imala valjanu turističku vizu, oglasilo se i Ministarstvo vanjskih i europskih poslova. Oni tvrde kako cijeli slučaj nema veze s uredbom Donalda Trumpa koji je zabranio državljanima sedam muslimanskih zemalja ulazak u Sjedinjene Države, pišu vijesti.rtl.hr. – Ministarstvo vanjskih i europskih poslova RH je putem Generalnog konzulata u Los Angelesu stupilo u kontakt s nadležnim institucijama u Sjedinjenim Američkim Državama koje su potvrdile da hrvatskoj državljanki po dolasku u zračnu luku Los Angeles, u subotu 28. siječnja 2017. godine, nije odobren ulazak u SAD tijekom uobičajenog imigracijskog postupka. Navedeno nije imalo nikakve veze s odlukom koju je predsjednik Trump potpisao 27. siječnja 2017. godine. Ministarstvo vanjskih i europskih poslova zbog Zakona o zaštiti osobnih podataka ne može ulaziti u detalje cijelog slučaja. Podsjećamo kako valjana viza u putovnici nije jamstvo ulaska u zemlju, obzirom da se prilikom ulaska obavlja granična kontrola. Prilikom obavljanja granične kontrole granična policija ima ovlasti poništenja/ukidanja vize ukoliko utvrdi da nisu ispunjeni uvjeti za ulazak na državno područje određene zemlje – poručili su iz Ministarstva.  >> Hrvatica se morala odreći turističke vize i zabranjen joj je ulazak u SAD? 