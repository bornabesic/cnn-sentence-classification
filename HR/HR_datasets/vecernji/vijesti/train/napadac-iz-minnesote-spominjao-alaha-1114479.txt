Muškarac u zaštitarskoj odori ranio je osmero ljudi u napadu nožem u subotu u trgovačkom centru u Minnesoti prije no što ga je ubio policajac koji nije bio na dužnosti, priopćile su vlasti.  Muškarac je spominjao Alaha i najmanje je jednu osobu pitao je li muslimanske vjere prije no što ih je napao u trgovačkom centru Crossroads u St. Cloudu, rekao je načelnik gradske policije William Blair Anderson. Anderson je kazao na tiskovnoj konferenciji da se zasad ne zna je li posrijedi bio teroristički napad. "Otkrit ćemo što se dogodilo i bit ćemo transparentni", dodao je. Napad nožem u St. Cloudu, zajednici stotinjak kilometara sjeverozapadno  od Minneapolis-St.Paula, dogodio se u vrijeme najviše pripravnosti  u SAD-u zbog prijetnji nasiljem na javnim mjestima. Eksplozija je pogodila newyoršku užurbanu četvrt Chelsea u subotu, pri čemu je ozlijeđeno najmanje 29 ljudi a vlasti su rekle da je to namjerni kriminalni čin no da zasad nema dokaza da je povezan s terorizmom. Napadač je navečer ušao u trgovački centar u St.Cloudu, kad je bio pun kupaca, rekao je Anderson. Napao je žrtve na raznim mjestima u trgovačkom centru, koji će ostati zatvoren danas dok traje policijska istraga, rekao je načelnik policije. Osmero ranjenih odvezeno je u obližnju bolnicu, no ni jedna osoba nema ozljede opasne za život, rekli su predstavnici bolnice. Policajac koji je ubio napadača u vrijeme dok nije bio na dužnosti, ne pripada gradskoj policiji, rekao je Anderson. Nije želio reći u kojoj je agenciji policajac zaposlen.    