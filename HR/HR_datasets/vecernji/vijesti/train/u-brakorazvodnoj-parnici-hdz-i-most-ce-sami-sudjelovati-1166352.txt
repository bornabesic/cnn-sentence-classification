Čelnik SDP-a Davor Bernardić izjavio je u petak da se SDP neće miješati u odnose HDZ i Mosta jer "ne želi biti voajer i viriti nekome u spavaću sobu", a sasvim sigurno "ne namjerava držati ljestve HDZ-u, koji štiti mutne interese". "U brakorazvodnoj parnici HDZ i Most će sami sudjelovati. Ono što su zajedno počeli to moraju i završiti. SDP ne namjerava držati ljestve HDZ-u koji štiti mutne interese. Premijer Andrej Plenković očito štiti mutne interese, i to je ovih dana svima jasno", rekao je Bernardić novinarima u Saboru. Ustvrdio je kako je SDP napravio što je mogao, "kad je uočio probleme u tom braku HDZ-a i Mosta, prijavio ih je za nasilje i zatražio smjenu ministra financija". Saborski zastupnik SDP-a Peđa Grbin prokomentirao je izjavu razriješenog ministra unutarnjih poslova Vlahe Orepića da "narod više nego ikad treba promptno reagirati jer se radi o svojevrsnoj uzurpaciji vlasti", kazavši kako je Orepić prekoračio uzuse ponašanja. "On je, iako razriješen s dužnosti, ipak bio ministar unutarnjih poslova. Morao bi prije svega voditi računa o tome da je Hrvatska pravna država i da se ovakvi sukobi rješavaju u sklopu upravno-pravnog poretka Hrvatske. Ako je smatrao da je odluka koju je donio predsjednik Vlade nezakonita, ima se pravo obratiti sudu i vidjeti može li ostvariti sudsku zaštitu. Pozivanje građana na ulicu ipak je malo pretjerano", zaključio je Grbin. Orepić je u međuvremenu pojasnio da nije pozvao narod na ulice, nego da na izborima jasno kaže sve o štićenju upletenih u aferu Agrokor. 