Njemačka ministrica obrane Ursula von der Leyen u utorak je otkazala svoje putovanje u Sjedinjene Države i sazvala visoke vojne dužnosnike kako bi raspravila o nizu vojnih skandala koji su izašli na vidjelo nakon uhićenja službenika za kojeg se sumnja da je planirao rasistički napad.  Von der Leyen je osudila "loše vodstvo" u vojsci, te je pozvala stotinjak generala i admirala da u četvrtak stignu u Berlin kako bi razgovarali o posljednjem slučaju koji uključuje poručnika i nekoliko skandala oko seksualnog zlostavljanja i uznemiravanja.  "Moramo se sistematično zapitati kako netko s tako jasnim ekstremno desnim pogledima, tko piše svoj diplomski rad s jasnim nacionalističkim idejama ...može karijeru nastaviti u Bundeswehru", rekla je von der Leyen.  Naglasila je važnost uvida u razloge zašto neuspjeha vojnog vodstva, no upozorila je da bi taj proces mogao trajati tjednima i mjesecima.  Ured njemačkog saveznog državnog odvjetnika u utorak je preuzeo slučaj 28-godišnjeg poručnika i 25-godišnjeg studenta za koje se sumnja da su pripremali "ozbiljan napad protiv države".  Istražitelji pregledavaju materijale prikupljene prošlog tjedna kako bi zaključili da li je u zavjeri sudjelovalo još osoba.  Von der Leyen, članica CDU-a kancelarke Angele Merkel čijom je nasljednicom često smatraju, trebala se ovoga tjedna sastati s američkim ministrom obrane Jimom Mattisom.  Umjesto toga ona je najavila put u Illkirch, francuski grad južno od Strasbourga u kojem je smještena njemačka brigada, kako bi dobila uvid u napredak istrage.  Neki političari smatraju kako je kritika vojske od strane ministrice bila preoštra, jer je za nju odgovorna upravo ona.  Njemačka vojna obavještajna agencija MAD prošlog je mjeseca objavila da postoji 275 slučajeva sumnje na krajnje desni ekstremizam u vojnim redovima.  