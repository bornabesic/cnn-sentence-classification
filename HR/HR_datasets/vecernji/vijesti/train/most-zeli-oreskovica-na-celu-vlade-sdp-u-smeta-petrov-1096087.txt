Iako Sabor još nije raspušten niti je predsjednica Kolinda Grabar-Kitarović odredila datum prijevremenih izbora, svi ključni igrači hrvatske politike od ovoga su tjedna ušli u predizbornu kampanju. Tako su jučer u posjet Sinju zajedno došli predsjednik Vlade Tihomir Orešković i potpredsjednik Božo Petrov, a domaćin im je bio saborski zastupnik Mosta Miro Bulj. Iako i Orešković i Petrov napominju kako nisu u kampanji, jasno je da je utrka za saborske mandate počela. Najzanimljivije pitanje je hoće li Orešković ostati u politici i na izbore izaći s Mostom. Most izlazi s istom ekipom – Tihomir Orešković zna da su vrata u Mostu otvorena svim ljudima koji imaju iste ciljeve, a hoće li nam se on pridružiti, odluka je na njemu. Ništa se prethodno nismo dogovarali niti je ovo početak nekakvih pregovora. Odluku smo prepustili njemu i ne vidim smisao vršiti pritisak – izjavio je Petrov u Sinju. Miro Bulj je potvrdio kako Most u svojim redovima želi Oreškovića za kojega je rekao da je pokazao da štiti nacionalne interese i da njime nitko ne može upravljati. – Pokazao se većim državnikom od Milanovića i Karamarka! – izjavio je Bulj koji se nije pozitivno izrazio ni o Andreju Plenkoviću, vjerojatno novom predsjedniku HDZ-a. – Prvo mi recite koja je razlika između Plenkovića i Milanovića pa ću vam reći što mislim o njemu – poručio Bulj. Orešković je jučer izjavio kako još nije odlučio hoće li se aktivirati u politici i hoće li se priključiti Mostu, a demantirao je da planira osnovati vlastitu stranku. – Ništa nismo razgovarali, ni na kavi još nismo bili – tvrdi Orešković. U Mostu smo neslužbeno doznali kako su proteklih dana u Zadvarju (između Omiša i Makarske) njihovi zastupnici, ministri i članovi slagali strategiju za izbornu kampanju. Najzanimljivije je kako će Most imati kandidate za sve ministarske pozicije i svog kandidata za predsjednika Vlade. Šuška se da to neće biti Božo Petrov, nego da bi to mogao biti Tihomir Orešković. Most će, neslužbeno doznajemo, na izbore izaći s više-manje istom ekipom (zastupnicima i ministrima). Za izbore su spremni i u SDP-u. Odlučili su se na kampanju koja neće biti personalizirana za razliku od prošle u kojoj je najveći teret iznio šef stranke Zoran Milanović. Vodit će timsku kampanju s naglaskom na stabilnost i sigurnost što, s obzirom na proteklih pola godine političkih trzavica, Vladu koja nije radila svoj posao i koja je u konačnici pala, i ne čudi. Zbog toga će u SDP svako malo isticati i greške koje je protekla Vlada napravila, ali i naglašavati da su oni ti s kojima Hrvatska ima siguran smjer. U Mostu će pak, doznajemo, u kampanji isticati stvari koje su napravili u kratkom mandatu ove Vlade i Sabora, ali i koje nisu uspjeli progurati zbog, kako kažu, dogovora HDZ-a i SDP-a, poput nove sheme financiranja političkih stranaka. Partnerstvo SDP-a i Mosta Cilj je SDP-a osvojiti u svakoj izbornoj jedinici jedan mandat više, ukupno barem 65 mandata pa s tri-četiri mandata IDS-a te manjincima formirati Vladu. U tom slučaju Mostu bi ipak ponudili partnerstvo zbog stabilnosti. Ne ispune li cilj, opet će u mučne pregovore s Mostom, koji bi mogli završiti neslavno s obzirom na to da je iz zadnjih istupa Bože Petrova jasno da je jedan od preduvjeta suradnje Mosta i SDP-a ‘eliminacija’ Zorana Milanovića. Naš izvor iz vodstva SDP-a kaže pak kako oni nemaju nikakav problem sa zastupnicima Mosta s kojima su, podsjećaju, već jednom i pregovarali te se i usuglasili o većini programskih stvari od kojih neće odstupati ni sada pred izbore. Štoviše, SDP će, dodaje, upravo sve te programske stvari koje su u iscrpljujućim pregovorima dogovorene s Mostom vjerojatno iznositi i sada u svojoj ljetnoj kampanji jer drže da je sve što je u prosincu “utanačeno” zapravo i potrebno Hrvatskoj. Dokaz da mogu surađivati sa zastupnicima Mosta bio je vidljiv i prije desetak dana kada su zajednički dogovorili datum raspuštanja Sabora. Međutim, znakovito je da na sastanke Mosta i SDP-a koji su se odvijali u SDP-ovu klubu zastupnika Božo Petrov, kaže naš izvor, nije dolazio. Iz svega toga proizlazi da je jedina prepreka suradnji SDP-a i Mosta Božo Petrov koji se, kažu u SDP-u, pola godine bavio micanjem Tomislava Karamarka, a sada se usmjerio i na Milanovića. Takav čovjek, kaže naš izvor iz SDP-a, može postati prepreka svojoj stranci koja je mogla i danas biti na vlasti, a Robert Podolnjak bio bi šef Sabora da Božo Petrov nije onako naprasno prekinuo pregovore i otišao s HDZ-om. – Stranku ne čini jedan čovjek, već barem predsjedništvo i, ako se ti ljudi ne mijenjaju, kao i ljudi u Saboru, ne možemo surađivati – rekao je jučer Božo Petrov istaknuvši da tu misli i na obje velike stranke.  >>Orešković: Neću osnovati vlastitu stranku. Petrov: Vrata u Mostu su otvorena 