Katolički svećenik kritizirao je u četvrtak njemačku kancelarku Angelu Merkel da se ulagivala egipatskom predsjedniku Abdelu Fattahu al-Sisiju i ublažila stanje ljudskih prava u Egiptu uoči posjete toj zemlji radi poticanja trgovinskih veza i investicija. Joachim Schroedel, njemački svećenik koji je više od 20 godina službovao u Egiptu, naljutio se na kancelarkinu izjavu da su egipatski Kopti "u vrlo dobrom položaju" i da je Egipat stabilizirajući čimbenik u regiji. Kršćanska manjina u toj zemlji na meti je islamističkih militanata, posljednji put u prosincu prošle godine kada je 28 ljudi poginulo u bombaškom napadu na koptsku katedralu u Kairu. "Što kancelarka želi postići s takvim ulagivanjem", rekao je Schroedel za list Bild. Kopti čine deset posto od 92 milijuna Egipćana i česta su meta na Sinaju, području u kojem traje džihadistička pobuna otkako je egipatska vojska svrgnula islamističkog predsjednika Mohameda Mursija 2013. Merkel će se sastati s al-Sisijem prije puta u Tunis, u sklopu šire turneje kojoj je cilj povećati njemačke investicije u Africi, usporiti priljev migranata u Europu i ojačati obavještajnu suradnju radi borbe protiv islamističkog terorizma. >> Merkel obećala ispuniti Trumpov zahtjev za NATO, ali ima i svoje uvjete 