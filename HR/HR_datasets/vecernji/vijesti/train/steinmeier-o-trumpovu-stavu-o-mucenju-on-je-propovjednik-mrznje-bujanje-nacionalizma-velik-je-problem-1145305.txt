Njemački ministar vanjskih poslova na odlasku Frank-Walter Steinmeier rekao je da Njemačka ima temeljno drukčije stajalište o mučenju i o drugim pitanjima od američkoga predsjednika Donalda Trumpa i upozorio američkog čelnika protiv odbacivanja nuklearnog sporazuma s Iranom. Steinmeier, kojeg će zamijeniti ministar gospodarstva Sigmar Gabriel u petak, rekao je za list Sueddeutsche Zeitung da je "bio zaprepašten" ishodom američkih izbora 2016. te da se jedino može nadati da će se Trump promijeni sada kad je stupio na dužnost. "Ovdje nije riječ o sitnim stvarima. Riječ je o temeljnim pitanjima u našem samorazumijevanju, primjerice u stavu o mučenju", rekao je Steinmeier u intervjuu objavljenome u izdanju od petka. Socijaldemokrat, koji bi sljedeći trebao postati njemačkim predsjednikom, što velikom mjerom ceremonijalna uloga, bio je cijelo vrijeme Trumpove kampanje njegov otvoreni kritičar i nazvao ga je "propovjednikom mržnje". Trump je izazvao kritike širom svijeta u četvrtak nakon što je rekao u intervjuu za Televiziju ABC kako misli da je potapanje - oblik simulacije davljenja koje spada u mučenje - "djelotvorno" kao tehnika ispitivanja, no da će prepustiti svojoj vladi da odluči hoće li biti primijenjeno u istragama. Mučenje je zabranjeno američkim i međunarodnim zakonima i zakonima poput američke Konvencije protiv mučenja i Ženevskim konvencijama. Steinmeier je rekao da se nada da će nova američka administracija uvidjeti važnost transatlantskih odnosa kao temelj Zapada koji je potrebno njegovati te naglasio da SAD neće imati koristi od slabljenja Europe. On je također izrazio iznenađenje time kako Trump razumije pitanje svjetske trgovine. "Do prije nekoliko dana  nisam mogao zamisliti da bi francuski i kineski predsjednik morali instruirati svog novog američkog kolegu o prednostima otvorena svijeta i slobodne trgovine", rekao je. Upozorio je na bujanje nacionalizma širom svijeta te ga nazvao "ozbiljnom i opasnom" prijetnjom. "Vidimo kako ništa nije nepovratno i da se čak mir u Europi mora neprekidno objašnjavati i braniti", rekao je. Poništavanje nuklearnog dogovora postignutog s Iranom 2015. bila ti golema pogreška, kazao je Steinmeier te dodao da bi to moglo biti okidač za rat na Bliskom istoku, koji ne bi bio u interesu SAD-a i Izraela. "Strahovi se neće raspršiti bude li Iran ponovno mogao raditi na nuklearnom oružju", rekao je. Trump, koji je stupio na dužnost prije tjedan dana, sporazum s Iranom nazvao je "najgorim dogovorom o kojemu se ikad pregovaralo" i zaprijetio da će ga odbaciti ili tražiti bolji dogovor. 