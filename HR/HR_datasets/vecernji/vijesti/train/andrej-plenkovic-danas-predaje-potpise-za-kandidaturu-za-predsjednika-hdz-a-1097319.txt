Andrej Plenković rekao da je danas za svoju kandidaturu za čelnika HDZ-a predao više od 35.000 potpisa članova HDZ-a diljem Hrvatske. – Izbori koji će se održati 17. srpnja bitni su za jačanje legitimiteta novog predsjednika i u stranci, ali jednako tako i prema van, kako bih s punom potporom birača i članova HDZ-a mogao voditi stranku u nove izbore – rekao je Plenković. Također, osvrnuo se i na aktualnu aferu oko milijunske pozajmice PPD-a HDZ-u.  – HDZ se mora financirati transparentno, tražit ću političku odgovornost tadašnjeg vodstva – poručio je Plenković. Najavio je predstavljanje svog programa u petak u 11 sati te rekao da će do izbora obići sve županije, razgovarati sa svim članovima i predstaviti program. – Nadam se da ćemo svi zajedno imati energije i snage u izazovima koji su pred nama. Idem u njih vrlo angažirano, entuzijastično, pun energije – rekao je Plenković. Rekao je da bi volio da ima još kandidata, ali da je to odgovornost svakog člana te da on na to ne može utjecati.  Plenković je, govoreći o eventualnoj koaliciji, rekao da je u predkampanji koncentriran prije svega na HDZ.  – Kada dobijem naslov da mogu s njima razgovarati s punim legitimitetom, tada ću ih saslušati i donosit ćemo odluke je li za HDZ dobro da idemo ili samostalno ili u različitom obliku predizbornih koalicija. Tu odluku ću donijeti kad budem detaljno razgovarao sa svim koalicijskim partnerima – rekao je Plenković. Plenkovićev slogan je "Središnja snaga razvoja Hrvatske". Rekao je da je HDZ stožerna i ključna stranka koja ima ljude, program i kvalitetu da bude središnja snaga i u budućnosti. – HDZ će biti stranka desnog centra, narodnjačka stranka temeljena na demokršćanskoj baštini i humanističkim načelima – rekao je Plenković, dodajući da će njegovati pomirbenu politiku Franje Tuđmana. Plenković je istaknuo svoju namjeru za kandidiranje u lipnju, još prije nego što je Tomislav Karamarko odstupio s mjesta predsjednika HDZ-a. Kako Plenković ne bi bio jedini kandidat, kandidaturu je najavio Aleksandar Makovec iz Čakovca, iako je sam priznao da vjerojatno neće prikupiti dovoljno potpisa. >> Dužnosnici HDZ-a trebali bi se birati po načelu jedan član, jedan glas. To jača legitimitet >> SDP-u porastao rejting, HDZ-u još u padu, oporavak Mosta 