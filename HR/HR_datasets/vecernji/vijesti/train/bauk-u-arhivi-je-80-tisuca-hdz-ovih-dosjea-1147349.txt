U inicijativi da se dokumenti Saveza komunista i državnih tijela nastali do kraja 1990. učine dostupnima javnosti Most nezavisnih lista može računati na podršku HDZ-a, poručili su jučer iz te stranke. Glavni tajnik HDZ-a Gordan Jandroković kazao nam je kako ih je Most izvijestio o svojoj namjeri koja je, kaže, kompatibilna s onim što HDZ zagovara dulje vrijeme. Suočavanje s prošlošću – Podsjetio bih da ta inicijativa nije nova, da je HDZ u više navrata najavljivao da je spreman i da želi da se otvore arhivi iz vremena bivše Jugoslavije – kazao nam je glavni tajnik stranke Gordan Jandroković. Naglasio je kako je Mostova inicijativa kompatibilna s inicijativom premijera Plenkovića da se osnuje povjerenstvo za suočavanje s prošlošću. – Radi se o nečem što je jako važno za hrvatsko društvo, a to je suočavanje s prošlošću, otkrivanje istine. To je vrlo važno i ne vidim razloga da protiv toga bude bilo tko, osim onih koji su možda osobno ugroženi ili kompromitirani – kaže Jandroković. Takav stav, međutim, ne dijele sve stranke parlamentarne većine. HDZ i Most u ovome ne mogu računati na podršku SDSS-a. – S nama nitko o tome nije razgovarao, o inicijativi smo doznali iz novina – kaže Milorad Pupovac. Uvjeren je kako otvaranje arhiva Hrvatskoj neće donijeti ništa dobroga. Naprotiv, očekuje da će to produbiti podjele u društvu, a naročito mu smeta što ideja dolazi od Mosta, stranke koja je uporno tvrdila da se ne želi baviti ideologijom, nego gospodarskim boljitkom. – Možemo razgovarati o tome kako se te stvari trebaju učiniti dostupnim znanstvenicima, vidjeti što je ostalo od tih arhiva, tko ih je u proteklih 25 godina kontrolirao, tko je selektirao dokumente. Ako bez odgovora na ta pitanja sada otvorimo prostor za sveopću licitaciju dokumentima, bojim se da će nastati kaos u zemlji, a prije svega u odnosima između dvaju ključnih partnera – uvjeren je Pupovac. Da bi se cijela priča mogla obiti o glavu HDZ-u, smatra i SDP-ov Arsen Bauk. – Dragi Božo, 13.255 kutija već je 22 godine u Hrvatskom državnom arhivu. Usput, u četvrtak je rasprava o Barišiću. O arhivima možemo nakon toga. Ako ti HDZ dopusti. Ipak je njihovih 80.000 dosjea tamo pohranjeno. Ne daj da te pokolebaju – napisao je Bauk na Facebooku. Smisao otvaranja arhiva ne vidi ni predsjednik HSS-a Krešo Beljak. – Oni koji ne znaju što bi napravili u sadašnjosti i planirati budućnost okreću se prošlosti. Jako me žalosti da u takve spadaju i mladi ljudi kao što je gospodin Petrov – kaže Beljak. Cjelovita istina Mostova najava razveselila je Zlatka Hasanbegovića koji je kao ministar kulture najavljivao da će otvoriti partijske arhive. – Potpuno je nebitno kome će naštetiti, važno je doznati cjelovitu istinu. Otvaranje arhiva treba naštetiti onima koji snose odgovornost za protudemokratsko, represivno, ako hoćete, i protuhrvatsko djelovanje, bez obzira na kojim položajima danas bili. To je nadstranačko nacionalno pitanje i ne treba ga svoditi na uskostranačke odnose – poručuje Hasanbegović. Ideju pozdravlja i njegov stranački kolega Miroslav Tuđman, ali i upozorava da je građa koju je SDP 90-ih prenio Hrvatskom državnom arhivu dobrim dijelom devastirana, posebno kad je riječ o dokumentima bivšeg Komiteta za općenarodnu obranu i društvenu samozaštitu. Tuđman tvrdi da bivši premijer Zoran Milanović nije govorio istinu kad mu je kao zastupniku odgovorio kako je ta građa prenesena u Ministarstvo obrane, a uvjeren je da su ti dokumenti uništeni.  Dokumenti bivših partijskih i državnih tijela do sada su se davali na uvid samo na zahtjev, i to uz uobičajene standarde zaštite arhivske građe i brige o nacionalnoj sigurnosti. Dodatnu branu čini i rok od 15 godina od smrti osoba koje se spominju u dokumentima. >>Božo Petrov: Objavit ćemo sve komunističke dosjee 