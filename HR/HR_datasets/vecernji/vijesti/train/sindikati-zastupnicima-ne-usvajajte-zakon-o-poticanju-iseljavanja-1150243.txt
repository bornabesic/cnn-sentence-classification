Predsjednik Matice hrvatskih sindikata Vilim Ribić i predsjednik Saveza Samostalnih Sindikata Hrvatske Mladen Novosel poslali su otvoreno pismo klubovima zastupnika Sabora pozivajući ih da ne usvoje Zakon o poticanju zapošljavanja, koji nazivaju "Zakonom o poticanju iseljavanja iz zemlje". "Krajnje smo zabrinuti mogućnošću da se već u petak u Hrvatskom saboru usvoji Zakon o poticanju iseljavanja iz zemlje, ili službeno, promjene Zakona o poticanju zapošljavanja. Nedopustivo je da se zakonske promjene ove naravi donose u hitnoj proceduri i bez ikakve rasprave socijalnih partnera. Vidljivo je da hitna procedura treba onima koji nešto žele provući na štetu radništva i ogromne većine hrvatskih građana a u korist imućne manjine koja, očito je, ima presudan utjecaj na politiku", poručuju Ribić i Novosel. "Ovo je sumanuti način da se financiraju trgovački lanci i veliki poslodavci, tj. da zapravo veliki broj radnika izgubi svoja radna mjesta jer će biti zamijenjeni SOR-ovcima, tj. besplatnom radnom snagom za poslodavce, budući da su SOR-ovci financirani sredstvima Europske unije koja su namijenjena dobrobiti radnika, a ne poticanju iseljavanja građana Republike Hrvatske i obaranju cijene rada u cijeloj zemlji. Ako se nastavi s odbijanjem razgovora o ovako važnom pitanju, sindikati će biti prisiljeni rad za stolom zamijeniti aktivnošću na ulicama", stoji u pismu. >> Mrsić: 'Blagajnice će zamijeniti mladi za 2.620 kuna, to je legalno iskorištavanje bez kontrole' >> Vilim Ribić: Hrvatska s ovom Vladom tapka u mraku 