Nakon što je četiri mjeseca proveo u istražnom zatvoru gdje je završio nakon što su policajci u studenom prošle godine u stanu u kojem je živio pronašli leš, odnosno kostur njegove majke koji je tamo držao pune četiri godine bez da je ikome prijavio njezinu smrt Tibor Novak od danas je ponovno na slobodi. Na raspravi koja je u podne održana na zagrebačkom Općinskom kaznenom sudu na prijedlog njegova odvjetnika sutkinja mu je odlučila ukinuti mjeru istražnog zatvora. - S obzirom da je moj klijent priznao krivnju za dva od tri djela koja mu se optužnicom stavljaju na teret, a da su u odnosu na treće djelo izvedeni svi dokazi smatram kako nema više potrebe za njegovo zadržavanje u istražnom zatvoru - kazao je Novakov odvjetnik, čijem zahtjevu se tužiteljstvo usprotivilo. Sam Tibor Novak također je napomenuo kako je zbog svega što se desilo dok je bio u pritvoru, pritom misleći na to da su ga cimeri u ćeliji tukli te se nad njim seksualno iživljavali, doživio traumu koje bi mu se puno lakše bilo riješiti kada bi bio na slobodi, jer bi se tada više mogao koncentrirati na iznošenje obrane.  Sutkinja je potom odlučila kako specifičnosti djela koje je Novak počinio ne mogu biti razlog za njegovo daljnje zadržavanje u pritvoru, te da smatra kako su četiri mjeseca koliko je proveo iza rešetaka sasvim dovoljna. Pritom mu je napomenula kako će, ako se ne pojavi na idućoj zakazanoj raspravi, ponovno završiti u istražnom zatvoru. Podsjetimo, od Novakove majke Adele je nakon četiri godine ostao samo djelomično mumificirani kostur, a zbog proteka vremena između njezine smrti i trenutka kada su policajci pronašli njezino tijelo nikada nije utvrđen točan uzrok smrti. Nije ga znao niti sam Tibor Novak, koji je istražiteljima rekao da sumnja kako je umrla zbog problema sa srcem. Priznao je i da ju je nakon što je umrla ostavio na krevetu i njezino truplo prekrio plahtom. >> Žene dovodio u stan u kojem je četiri godine čuvao leš svoje majke 