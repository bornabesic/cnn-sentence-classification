Krajem studenoga prošle godine u Hrvatskoj je blokirane račune imalo 330.297 građana, sa 41,08 milijardi kuna neplaćenih dugovanja, a u blokadi su bila i 31.252 poslovna subjekta, s 18,16 milijardi kuna neizvršenih osnova za plaćanje, pokazuju najnoviji podaci Financijske agencije (Fina). Broj građana kojima su krajem studenoga bili blokirani računi u odnosu na stanje s kraja listopada povećan je za 1.075 osoba ili 0,3 posto, a njihova su dugovanja istodobno porasla za 1,0 posto, odnosno za otprilike 420 milijuna kuna. I kod tvrtki, odnosno poslovnih subjekata, bilježi se porast broja blokiranih, dok je iznos njihovih ukupnih nepodmirenih osnova za plaćanje pao. U odnosu na listopad, krajem studenoga je, naime, bilo 1,3 posto ili 400 više blokiranih tvrtki, no njihova su ukupna nepodmirena dugovanja pala za 2,1 posto ili oko 400 milijuna kuna. U studenome prošle godine broj blokiranih poslovnih subjekata bio je za njih 12.517 ili 28,6 posto manji nego u istom mjesecu godinu dana prije, dok je iznos njihovih nepodmirenih dugovanja pao za 7,28 milijardi kuna ili 28,6 posto. Iz Fine pritom ističu kako je za očekivati da će se njihov broj smanjivati, uslijed učinaka primjene odredbi zakona o provedbi ovrhe na novčanim sredstvima, o financijskom poslovanju i predstečajnoj nagodbi, kao i Ovršnog i Stečajnog zakona, ali i činjenice da se poduzetnici koji tri godine zaredom nisu predali godišnji financijski izvještaj u Finin Registar godišnjih financijskih izvještaja brišu iz sudskog registra. Dugotrajne blokade i tvrtke bez zaposlenih i dalje dominiraju Podaci Fine za lanjski studeni pokazuju da među blokiranim poslovnim subjektima dominiraju oni u dugotrajnoj blokadi, dužoj od 360 dana. Takvih je tvrtki, naime, krajem studenoga bilo 21.063, što je udio od 67,4 posto u ukupnom broju tvrtki s blokiranim računima. Na takve se poslovne subjekte odnosi i 80,8 posto ukupnog duga, odnosno oko 14,67 milijardi kuna. Više od 60 posto blokiranih poslovnih subjekata ili njih 19.290 krajem studenoga nije imalo ni jednog zaposlenog, a dugovanja takvih tvrtki čine 62,4 posto iznosa ukupnih neizvršenih osnova za plaćanje. Od ukupno 31.252 blokirana poslovna subjekta, manje od polovine, ili 40,7 posto, su pravne osobe, ali one imaju najveći, 64,6-postotni udio u ukupnom iznosu neizvršenih osnova za plaćanje. Krajem studenoga su, naime, u blokadi bile 12.723 pravne osobe, s 13.169 zaposlenika i dugovima od 11,77 milijardi kuna. Istodobno su blokirani bili i računi 18.529 fizičkih osoba, odnosno obrtnika, s 9.773 zaposlena, a njihove su nepodmirene obveze iznosile 6,38 milijardi kuna. >>U blokadi 329 tisuća građana i gotovo 31 tisuća tvrtki 