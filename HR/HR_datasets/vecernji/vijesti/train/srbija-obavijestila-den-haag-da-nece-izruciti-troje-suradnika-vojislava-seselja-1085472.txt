Srbijansko pravosuđe obavijestilo je danas Haški tribunal da nisu ispunjeni uvjeti za izručenje troje visokih dužnosnika Srpske radikalne stranke (SRS), a srbijanski mediji ocjenjuju da će ta odluka učvrstiti Zagreb u blokadi otvaranja poglavlja 23 između Beograda i Europske unije.  Viši sud u Beogradu danas je donio rješenje da nisu ispunjeni svi uvjeti za uhićenje Petra Jojića, Vjerice Radete i Jove Ostojića, a njihovo izručenje, kako ne bi utjecali na svjedoke u postupku protiv Vojislava šešelja, više od godinu dana traži Haški tribunal. Ova odluka suda, po ocjeni beogradskih medija, ide na ruku Hrvatskoj koja Beogradu upravo zbog izostanka suradnje s Haagom blokira otvaranje pregovaračkog poglavlja 23 sa EU. Hrvatska je još u ožujku, prije suglasnosti za Akcijski plan Beograda, poručila da Srbija mora ispuniti uvjete  za otvaranje poglavlja 23 sa EU, a suradnja s Međunarodnim kaznenim sudom za ratne zločine na prostoru bivše Jugoslavije (ICTY) u Den Haagu jedan je od tri uvjeta. Predstavnik Srbije pred ICTY-jem Saša Obradović u pismenom podnesku tom sudu istaknuo je da je Odjel za ratne zločine utvrdio da nisu ispunjene pretpostavke za predaju i uhićenje okrivljenih Petra Jojića, Vjerice Radeta i Jove Ostojića. Nalog za njihovo uhićenje ICTY je izdao 19. siječnja  2015. zbog pritiska na svjedoke u procesu protiv Vojisava Šešelja. U podnesku, na koji se pozivaju beogradski mediji, navodi se da je to provostupanjsko rješenje te da se drugostupanjska  odluka tročlanog vijeća očekuje početkom idućeg tjedna. Haško tužiteljstvo optužilo je dužnosnike SRS-a Radetu, Jojića i Ostojića da su činili pritisak na dvojicu svjedoka tužiteljstva kako bi svjedočili u korist optuženog predsjednika SRS-a Vojislava Šešelja. Prvostupanjskom presudom ICTY-ja Vojislav Šešelj je oslobođen svih optužbi za ratne zločine u Hrvatskoj i Bosni i Hercegovini tijekom  ratnih sukoba i za protjerivanje Hrvata iz Vojvodine. Tužiteljstvo ICTY-ja najavilo je žalbu na tu presudu kojom će tražiti od Žalbenog vijeća da Šešelja proglasi krivim ili da presudu ukine u cijelosti i naredi ponavljanje suđenja. 