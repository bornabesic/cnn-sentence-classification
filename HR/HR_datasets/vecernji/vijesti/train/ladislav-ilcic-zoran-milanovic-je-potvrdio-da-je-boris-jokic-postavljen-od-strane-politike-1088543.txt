Predsjednik HRAST-a Ladislav Ilčić poručio je danas s konferencije za novinare u Saboru kako je sada potpuno jasno da su ključni ljudi u kurikularnoj reformi politički odabrani. To na što HRAST upozorava već mjesecima, dodaje, potvrdio je jučer gostujući u Dnevniku Nove TV šef SDP-a Zoran Milanović. Milanović je, naime, na upit novinara hoće li dati potporu ljudima koji su radili na reformi odgovorio kako je on osobno formirao tu skupinu te kako je Boris Jokić bio njegov izbor. – To je dokaz da su politički odabrani. Stoga pozivam gospodina Nevena Budaka, Borisa Jokića, Željka Jovanovića i Sabinu Glasovac, ali i one koji su proteklih mjeseci obmanjivali hrvatsku javnost govoreći da "ljudi koji vode kurikularnu reformu nisu politički odabrani i da nemaju veze s politikom" da se ispričaju hrvatskoj javnosti. Milanović je odabrao čelne ljude reforme i koordinirao ih u skladu sa svojim preferencijama. Logično je da one nisu identične onima koje ima naša koalicija. Naša je koalicija pokazala širinu i spremnost na zajednički rad već samim time što nije smijenila Jokića. Tražili smo da se uključe dodatni stručnjaci, pogotovo iz zapostavljenih područja, kao što je STEM. No Jokić je ultimativno odbio to prihvatiti – prigovorio je Ilčić te ustvrdio kako se Jokić ponaša kao da je SDP još na vlasti i provodi isključivu SDP-ovu politiku u kojoj oni sami o svemu odlučuju. Takvoj isključivosti, drži Ilčić, nema mjesta u obrazovanju. Reforma će, naglašava, ići dalje, ali u njoj će sudjelovati stručnjaci spremni na suradnju, ljudi kojima je u prvom planu interes djece i društva, a ne, kako smatra Ilčić, pritisci politički organiziranih skupova. Ilčić je uvjeren da je za sutra najavljeni prosvjed diljem Hrvatske politički motiviran jer građane na njega poziva i SDP i Forum mladih SDP-a. – Jasno je da je riječ o političkom skupu na kojem SDP želi skupiti neke bodove. Sigurno će na tom skupu, uz SDP, biti i udruge iz reforme 112 kojima su uskraćena znatna financijska sredstva kojima su baratali u prošlom mandatu. Ja mislim da prema najavama SDP ima i više od 20.000 članova, što znači da, ako on okupi svoje članove, da će tamo biti više od 20.000 ljudi. Sad je pitanje, kad idete prosvjedovati, bilo bi normalno da na afirmativan način date neke svoje primjedbe koje su mogle biti izrečene u javnoj raspravi. U javnoj raspravi bilo je malo pohvala, prevladavale su primjedbe, prema tome, očito je riječ o destruktivnom pristupu gdje se odmah ide prosvjedovati, a da se nije sudjelovalo u javnoj raspravi – kaže Ilčić. Na komentar kako su se organizatori prosvjeda jasno ogradili od politike, Ilčić uzvraća kako je jedno ono što oni deklarativno kažu, a drugo što je vidljivo iz dopisa koji kruže internetom. – Ono što je Jokić činio ima brojne nedostatke i da je htio afirmativno i konstruktivno surađivati, ne bi imao ništa protiv toga da se radna skupina proširi dodatnim stručnjacima. On je očito naviknut na rad u kojem je spreman saslušati mišljenja drugih, ali samo ako im je nadređen – tvrdi Ilčić te dodaje kako je zabluda da su ljudi koji su radili na reformi izabrani na javnom natječaju. Izabrani su, dodaje, javnim pozivom, što se nije smjelo dogoditi. Jokiću zamjera, naglašava, i to što je najavio da će reforma biti gotova do rujna prošle godine, a završena je tek 16. veljače ove godine, pa ne vjeruje u njegovo prebacivanje odgovornosti na ovu vlast. Upitan je li čuo primjedbe većeg broja roditelja o tome kako se sutra u 18 sati, za kada je najavljen prosvjed, organiziraju izvanredni roditeljski sastanci kako bi se valjda spriječio njihov odlazak na prosvjed, Ilčić je odgovorio kako nije čuo za to. – Otac sam petero djece i sudjelovao sam na nekim roditeljskim sastancima, kao i moja supruga, i većina roditelja, nažalost, ne zna ništa o ovoj kurikularnoj reforme i slušaju samo ove teške ultimativne tonove koji idu kroz medije – zaključio je Ilčić.   