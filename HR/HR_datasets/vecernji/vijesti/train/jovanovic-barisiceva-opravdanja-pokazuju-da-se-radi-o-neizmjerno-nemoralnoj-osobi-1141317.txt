Bivši SDP-ov ministar znanosti i obrazovanja Željko Jovanović poručuje kako Pavo Barišić više ne može biti ministar znanosti i obrazovanja, nakon što je Odbor za etiku u znanosti i obrazovanju utvrdio da je njegov rad plagijat. - Na predstavljanju Plenkovićeve Vlade upozorio sam da Barišić nosi ozbiljan teret koji ga diskvalificira da vodi jedan od najvažnijih resora - resor obrazovanja i znanosti. Ukazao sam da postoje ozbiljne sumnje u njegovu čestitost, kako znanstvenu, tako i u odnosu na raspolaganje javnim sredstvima obzirom na repove koji su ostali iz perioda dok je obavljao neke druge javne dužnosti u institutu i ministarstvu. No, posebno nedopustivo je bilo ono što se ticalo optužbe o plagijatu u više radova koje je dotični objavio. O tome je na posljednjem aktualnom prijepodnevu govorio i kolega Damir Tomić. Danas, to više nisu nedokazane optužbe - komentira Jovanović.  I prije najnovije odluke Odbora za etiku aktualni  je ministar obrazovanja i znanosti  priznao da je plagirao tuđi rad, podsjeća on. - Jedan od Plenkovićevih uzora je Angela Merkel. Njemačka ministrica obrazovanja 2013. podnijela je ostavku zbog plagijata svog doktorata. Bio je to drugi slučaj u vladi Angele Merkel, ranije je  zbog plagijata doktorskog rada ostavku podnio ministar obrane. Inače,  dugo vremena najpopularniji njemački političar, ministar obrane Gutenberg je poslije afere s plagijatom svog doktorata, podnio  ostavku na funkciju ministra i na sve ostale političke funkcije koje je imao, jer su rasprave o njegovom plagijatu ozbiljno štetile kancelarki Merkel  i cijeloj vladi. "Ovo je najbolniji korak mog života", rekao je Gutenberg u kratkoj izjavi o ostavci i naglasio da on ne odlazi samo zbog diskusije o njegovom doktoratu, već i zbog pitanja da li on može, nakon toga, ispuniti zahtjeve koje odgovorna funkcija ministra obrane nosi sa sobom - nastavlja Jovanović. Sramotnim drži i današnja opravdanja ministra Barišića.  - Današnje izjave Barišića kojima sramotno za svoje grijehe opravdanje traži sramotnim napadom na akademika Silobrčića i Odbor pokazuju da se radi o neizmjerno nemoralnoj osobi koja nije dostojna biti na čelu resora koji se mora boriti upravo protiv plagijata! Gospodin Plenković je na potezu i jedino pitanje je ne hoće li, nego kad će zatražiti od svog ministra plagijatora da sam podnese ostavku. Ili će ga sam razriješiti, jer predstavlja sramotu za cjelokupnu akademsku zajednicu i hrvatsku vladu, kao i Plenkovića osobno? Rekao sam na predstavljanju ove Vlade da je Barišić Plenkovićev Crnoje, ali danas, posebno nakon najnovijeg priopćenja Barišića, jasno je da je i Crnoje moralna veličina u odnosu na Barišića - zaključuje Željko Jovanović.  >> Barišić reagirao na odluku Odbora: 'Neetična zloporaba u svrhu političkih obračuna' >> Pročitajte odluku Odbora koji je utvrdio da je Barišić plagirao američkog filozofa 