Velika Britanija donijela je odluku na referendumu – izlaze iz Europske unije. Prema konačnim rezultatima, za napuštanje EU-a glasovalo je 51,9 posto birača, a za ostanak je bilo 48,1 posto. Britanski referendum komentirali su i hrvatski političari. – Odluka o izlasku Britanije iz EU snažan je udarac jedinstvu EU, no sada treba provesti raspravu o reformi Unije te je približiti običnom čovjeku, glasi sažetak poruke koju je danas uputio ministar vanjskih i europskih poslova Miro Kovač.  – Ovo je snažan udarac jedinstvu EU, dolazi u nezgodnom trenutku kada smo pogođeni izbjegličkom i dužničkom krizom. Treba respektirati ovu odluku koja pokazuje da postoji nezadovoljstvo u Velikoj Britaniji što se tiče funkcioniranja EU. Zalažem se za javnu raspravu u EU među zemljama članicama, trebamo vidjeti kako EU može biti učinkovitija. Moramo više približiti građanima  EU institucije koje su previše udaljene od običnog čovjeka. Moramo raspraviti koje ovlasti moraju imati zemlje članice, a koje ovlasti mogu imati zajedničke europske institucije – kaže Kovač. Odluka nije pravno obvezujuća, no ima političku težinu, dodaje. Očekuje se da će uskoro Velika Britanija krenuti u primjenu odluke, u ponedjeljak će najaviti pokretanje članka 50. Ugovora o EU za izlazak Velike Britanije iz EU. Postupak bi mogao trajati oko dvije godine. U ponedjeljak će najaviti pokretanje članka 50. Ugovora o EU za izlazak Velike Britanije iz EU – sam postupak bi mogao trajati oko dvije godine Miro Kovač – Hrvatska i Velika Britanija nisu gospodarski u tolikoj mjeri povezane kao Hrvatska i neke druge članice EU – trgovinska razmjena iznosi otprilike oko desetinu razmjene Hrvatske s Italijom, Slovenijom ili Njemačkom. No, Hrvatska će se morati politički prilagoditi izlasku Velike Britanije iz EU – najavio je ministar te upozorio na posljedice po proširenje Unije. Hrvatska je državna politika jasna, zalažemo se za proširenje EU na području jugoistočne Europe, kaže.  – Zalagat ćemo se za to da izlazak nema efekta na proces proširenja. No, treba biti realan, zasigurno će izlazak imati određene posljedice – smatra Kovač te dodaje: – Sljedeći tjedan će Hrvatsku na sastanku Europskog vijeća zastupati predsjednik Vlade Tihomir Orešković. Prvi potez će morati povući premijer David Cameron, a mi ćemo se zalagati da raspravljamo među državama članicama kako što učinkovitije presložiti EU. Moramo približiti Europsku uniju prosječnom hrvatskom građaninu, on mora znati što mu donosi Europska unija.   Marić: 'Brexit' je velika promjena, ali ne treba stvarati pretjeranu paniku Ministar financija Zdravko Marić ocijenio je kako je odluka Britanaca o izlasku iz Europske unije velika promjena koja donosi visoku dozu neizvjesnosti, ali da ne treba stvarati pretjeranu paniku u Hrvatskoj, koja ima jak financijski sustav za koji vjeruje da će reagirati na adekvatan način. Ministar Marić kazao je da ga je odluka na referendumu o izlasku Velike Britanije iz Europske unije dobrim dijelom iznenadila.  "Krugovi s kojima sam ja komunicirao, mahom su to naravno financijski, su priželjkivali i očekivali ostanak Velike Britanije u Europskoj uniji, međutim volja birača i referendum je pokazao suprotno", rekao je Marić. Istaknuo je i da su efekti te odluke zaista veliki te da financijska tržišta nisu ovako reagirala još od pada Lehman Brothersa, dakle još od 2008. i početka financijske krize. Krugovi s kojima sam ja komunicirao, mahom su to naravno financijski, su priželjkivali i očekivali ostanak Velike Britanije u Europskoj uniji Zdravko Marić Upitan za savjet hrvatskim građanima koji imaju problema s raspolaganjem svojim funtama putem internet bankarstva, ministar financija je odgovorio da tim građanima sigurno nije lagodno, ali da ne treba stvarati pretjeranu paniku.  "Ovo je u svakom slučaju velika promjena (...), HNB će sigurno dati svoj savjet jer je to njihova ingerencija, no ne treba stvarati nikakvu pretjeranu paniku. Sigurno je da onima koji imaju svoju ušteđevinu u britanskim funtama danas nije lagodno, ali sam siguran da će naš bankarski sustav i svi koji su za to zaduženi biti 'na razini zadatka' da se sve skupa na adekvatan način odradi", ustvrdio je Marić. 'Ova odluka je vrlo opasna za Europu' Vesna Pusić rekla je da će ova odluka biti opasna i za Europu. – Ono je bilo jedno otvaranje i širenje europske ideje, a ovo je ne samo krajnje loša odluka za Britaniju, nego i vrlo opasna za Europu. Može značiti početak destrukcije te europske ideje – rekla je Pusić za N1 Televiziju. Što se tiče posljedica za Hrvatsku, Pusić kaže da se one neće osjećati odmah i neposredno, već kad se ta odluka proširi i kada se slične ideje počnu javljati u drugim zemljama Europske unije. – Već jutros je najavljeno da je sad na redu Nizozemska. Kao što znamo, referendumi su vrlo diskutabilan način odlučivanja jer otvaraju prostor za momentalne populiste za izražavanje nezadovoljstva. I ova ideja za referendum nastala je kao kratkoročna ideja upotrijebljena od Camerona u kampanji, a sada se pretvorila u dugoročno lošu stvar i za Veliku Britaniju i za Europu. Jer, ako druge članice krenu sličnim putem, to će svakako imati posljedice za Hrvatsku. Nije slučajno da su nam industrija i izvoz počeli rasti od našeg ulaska u EU. Velika Britanija sa svojim distanciranim odnosom prema EU držala je dobru ravnotežu. Često što su Britanci govorili ono što su mnogi drugi mislili, ali nisu htjeli reći. Zato je njihovo prisustvo doprinosilo uravnoteženijem stavu i odlučivanju. Bez njih je pitanje hoće li i druge države pokrenuti taj proces – rekla je Pusić. Dodala je i da će se otvoriti mnoga pitanja o jedinstvu Ujedinjenog Kraljevstva i odnosu Britanije sa SAD-om. – Britanija može ispregovarati ostanak u zajedničkom tržištu, ali u tom slučaju jedino što se mijenja jest da i dalje plaća svoj doprinos proračunu EU, drži otvoreno tržište rada, ali ne sjedi za stolom na kojem se donose odluke o pravilima koja će važiti – rekla je Pusić. 'Dio kampanje koju su provodili populistički zagovornici izlaska iz EU temeljio na neistinitim informacijama' Predsjednik Istarskoga demokratskog sabora (IDS) Boris Miletić ocijenio je u priopćenju za javnost da je ovo "tužan dan za Europu" te kako je pred Europskom unijom izazovno razdoblje u kojem će se morati prilagoditi novoj situaciji.  "Čvrsto sam uvjeren da izlazak Ujedinjenog Kraljevstva iz Europske unije ne znači kraj ujedinjene Europe", ističe Miletić u priopćenju za javnost te dodaje da Europska unija iz toga mora izvući neke pouke i postati brža i učinkovitija, manje birokratska, te mnogo osjetljivija na različitosti koje u nju donosi 27 zemalja članica.  Dodaje kako, kao i uvijek, treba poštovati volju građana te činjenicu da je Ujedinjeno Kraljevstvo odlučilo ići svojim putem. Međutim, smatra on, britanski referendum poslao je jasnu poruku da građani moraju biti oprezni kad glasuju za popularne, ali radikalne ideje čije su posljedice neizvjesne. "Nažalost, već danas smo mogli vidjeti kako se dio kampanje koju su provodile populistički zagovornici izlaska iz Europske unije temeljio na neistinitim informacijama. Međutim, povratka nema, a pred Britanijom i cijelom Europom je razdoblje velike neizvjesnosti", ističe Miletić i dodaje kako je u nesigurnom svijetu u kojemu živimo stabilnost jedna od temeljnih društvenih vrijednosti.  "Europska unija jamstvo je stabilnosti i za nas europsko zajedništvo nema alternative. U tom smislu IDS želi izraziti potporu prijateljskoj Škotskoj u njezinu nastojanju da ostane dio Europske unije", zaključio je predsjednik IDS-a Boris Miletić. >> Velika Britanija izlazi iz EU! Funta pala najviše u 30 godina, euro najviše od uvođenja. Cameron: Neću ostati premijer >> Nacionalizam, euroskeptici i strah od Njemačke kao glavni motivi: 'EU je Velika Njemačka – ne želimo više biti dio toga' 