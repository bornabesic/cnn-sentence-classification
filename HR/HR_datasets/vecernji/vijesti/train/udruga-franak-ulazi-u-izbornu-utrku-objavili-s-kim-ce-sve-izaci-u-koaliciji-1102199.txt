– Članovi i suradnici Udruge Franak, nekoliko nas, ulazimo u izbornu trku za Hrvatski sabor. Vlast nam je svašta obećala, a nije pokrenula ništa. Primjenjuju se nezakonite kamate, potrebno je odrediti fiksne marže, spriječiti ovrhu jedine nekretnine u kojoj netko živi, donijeti novi Zakon o potrošačkom kreditiranju, izmijeniti Zakon o HNB-u; uvesti institucionalni civilni nadzor te institucije koja je dosad radila samo na strani banaka. Pokušat ćemo našu civilnu borbu prebaciti na političku frontu – objavio je Goran Aleksić, koordinator Udruge Franak, na konferenciji za novinare koju su sazvali da bi objavili politički angažman i koalicijske partnere. Osim njega, nezavisni kandidati ispred Udruge su i Vlado Iljkić, kriminalist i vukovarski branitelj, Nino Rasberger, informatičar i aktivist iz Rijeke, Niko Delić, financijski stručnjak iz Zagreba te Dominik Vuletić, doktor znanosti s katedre za pravo Ekonomskog fakulteta u Zagrebu. – Izlazimo na izbore zajedno s profesorom Ivanom Lovrinovićem, koji je s nama od samog početka, svjedočio je u sudskom procesu i sudjelovao na prosvjedu, te sa Živim zidom koji je također sudjelovao na prosvjedu. Koalicijski sporazum je potpisan sa Živim zidom i strankom Promijenimo Hrvatsku – otkrio je Aleksić, koordinator Udruge Franak. Čelnik Živog zida Ivan Vilibor Sinčić istaknuo je da je sanjao o trenutku kad će se cijeli hrvatski narod okupiti oko jednog zajedničkog cilja, i taj je trenutak danas ovdje. – Kad se stvarala država, ljudi se nisu dijelili osim na one koji su za hrvatsku samostalnu državu i protiv nje. I mi danas pozivamo sve građane da odluče hoće li izabrati politiku HDZ-a, SDP-a i Mosta, promašenu politiku koja rastače stablo koje imamo, ili drugu stranu, za obnovu hrvatske države. Da napravimo jednu pristojnu državu, a mi to možemo. Tuga je gledati kako živi hrvatski narod, koliko samo ima blokiranih, a taj broj raste iz mjeseca u mjesec. Što je s bankama? Zlo iz banaka dotuklo je članove Franka, ali oni se nisu dali. Što je s neučinkovitim pravosuđem? Tu se mogu ispjevati epovi... – kaže Sinčić i dodaje da će se njihova koalicija, koja još nema imena, boriti protiv banaka, loših zakona, korupcije i lošeg pravosuđa. – Hrvatska će postati mjesto na kojem ćemo sretno i zadovoljno živjeti. Pozivam sve građane da ostave sve razlike i nesporazume iza sebe i ujedinimo se oko jednog cilja – naše zemlje. Alternative nema – zaključio je Sinčić. Ivan Lovrinović, predsjednik stranke Promijenimo Hrvatsku, napominje da su započeli jedan pokret u državi koja se 20 godina bavila nebitnim stvarima, a nisu se rješavali ključni problemi. Prosječan građanin smatra da su oni drugi tako jaki da im ne mogu ništa. Evo ohrabrenja! Ivan Lovrinović – Savjetnik sam i sastavni dio Franka već pet godina. To je udruga kojoj u početku nitko nije davao pola posto pažnje, no oni su pokazali da se u ovoj zemlji isplati biti aktivist i da se može mijenjati sustav. Poručili su da se i drugi problemi mogu rješavati po ovom principu. Prosječan građanin smatra da su oni drugi tako jaki da im ne mogu ništa. Evo ohrabrenja! – kaže Lovrinović. Otkud ovdje Živi zid, pa to su anarhisti, retorički je upitao te dodao da bi on možda bio još revolucionarniji, ali ima više godina. – Ovo je jedna nova priča za Hrvatsku, ima svoju glavu i svoj rep. Ovdje su ljudi koji su se dokazali svojim aktivizmom u praksi, svatko na svoj način. Zbunit će ostale na političkoj sceni. Velike stranke misle da su riješile izbore prije izbora: danas im poručujemo da ćemo im pomrsiti račune, došli smo na političko tržište i nemamo što davati da bismo trgovali; naš su jedini koalicijski partner građani – istaknuo je Lovrinović te ustvrdio da su peta stranka po snazi. Kaže i da su upravo oni faktori stabilizacije, žele državu u kojoj će se svi, građani i poduzetnici osjećati sigurnije, iako će ih pokušati prikazati kao faktore destabilizacije. Izaći će na izbore u svim izbornim jedinicama, a liste će naknadno objaviti; oko mjesta na njima već je bilo dogovora. – Mi nudimo financijsku i pravnu sigurnost Republike Hrvatske, ja i kolege iz Franka tu smo ponajprije zbog problema s bankama. Ono čime se mi nećemo baviti, ideološka su pitanja. Poslije izbora želio bih da u Saboru svi zajedno vučemo kola koja se zovu Hrvatska – za kraj je poručio Aleksić. >> Udruga Franak izlazi na izbore – žele mandate 