Industrije na koje će se veći PDV loše odraziti s pravom se suprotstavljaju takvom prijedlogu. Primjerice, turizam nosi najveći dio rasta našeg gospodarstva, stoga je pitanje je li opravdano povećati stopu PDV-a za ugostiteljstvo s 13 na 25 posto, odnosno 24 posto godinu kasnije. Zemlje u okruženju kojima je turizam također bitan dio ekonomije imaju stope od 10 do 13 posto, primjerice Španjolska, Italija i Francuska 10 posto, Grčka, Portugal i Austrija 13 posto. Neki od poreznih stručnjaka kažu da nije dobro da se sada podignu cijene u turizmu i da budemo nekonkurentni u odnosu na zemlje u okruženju, ali se i pitaju zašto bi turistička industrija imala subvencije u odnosu na neke druge industrije poput, primjerice, metaloprerađivačke. Za razliku od nas koji bi prema novom prijedlogu imali dvije stope PDV-a, od 12 i 24 posto, velik dio zemalja u EU ima više stopa, odnosno njihova se visina bolje prilagođava industrijama kojima je potrebna. Primjerice, Francuska ima četiri stope PDV-a, pri čemu je ona najniža samo 2,1 posto, za novine i neke farmaceutske proizvode. Kod nas bi se, prema prijedlogu, PDV na novine trebao povećati s pet na 12 posto, a za kinoulaznice već 2017. na 13 posto. I ta kategorija, kinoulaznica i kulturnih događanja, vani često ima niže stope, a često se oporezuju po istoj stopi. Primjerice, PDV na kulturna događanja u Francuskoj je 5,5 posto, Grčkoj šest posto, Njemačkoj sedam posto... Najveći dio zemalja u EU ima i izjednačene stope za receptne i bezreceptne lijekove, a ta je stopa puno bliža 10-postotnom PDV-u, dok se kod nas predlaže povećanje stope za receptne na 12 posto, a na 24 bi ostali bezreceptni. Manji PDV na autosjedalice praksa je i ostalih zemalja EU, ali negdje je ta stopa i puno niža, primjerice u Poljskoj osam posto, Cipru pet posto..., ali su isto tako u tim zemljama smanjene stope, koje imaju uz glavnu stopu PDV-a, niže od 10 posto. I mnogi prehrambeni proizvodi, koji će kod nas poskupjeti, poput mlijeka ili kruha, tamo imaju niže stope. >> Marić predstavio poreznu reformu: Ovo su stvari koje će se uskoro promijeniti 