USKOK je, nakon  provedene istrage, pred Županijskim sudom u Zagrebu podigao optužnicu protiv trojice hrvatskih državljana Ivice Lovrića (1965.), Josipa Klemma (1972.), Dragutina Kosića (1949.) i društva Klemm sigurnost zbog počinjenja kaznenih djela zlouporabe povjerenja u gospodarskom poslovanju, trgovanja utjecajem, pokušaja zlouporabe povjerenja u gospodarskom poslovanju te poticanja na zlouporabu povjerenja u gospodarskom poslovanju. Optužnicom se I. okr., kao pročelniku Ureda za obrazovanje, kulturu i sport Grada Zagreba i predsjedniku KK Cibona (KKC), i II. okr., kao odgovornoj osobi i osnivaču IV. okr. trgovačkog društva, stavlja na teret da su, od 10. studenoga 2012. do kraja travnja 2014. godine, nakon što je KKC s jednim igračem sklopio ugovor s pravom jednostranog raskida ugovora radi prelaska u drugi klub zbog čega bi KKC imala pravo na odštetu od 1.200.000 eura, postupajući u namjeri osiguranja stjecanja znatne nepripadne materijalne dobiti IV. okr. trgovačkom društvu, 5. prosinca 2012. sklopili Ugovor o zajmu kojim su ugovorili da će IV. okr. trgovačko društvo KKC uplatiti iznos od 550.000 eura radi isplate odštete Hrvatskom košarkaškom savezu za navedenog igrača. Sklopljenim Ugovorom KKC se obvezala da će zajam s pripadajućom kamatom od 8% biti vraćen do 1. rujna 2014. te je, na traženje II. okr., ugovoreno da će KKC, ako igrač jednostrano raskine ugovor i prijeđe u drugi klub, pola ukupnog iznosa odštete koji pripada KKC, umanjenog za iznos pozajmice uvećane za pripadajuće kamate te umanjenog za 10% koliko dobiva agent igrača, isplatiti IV. okr. trgovačkom društvu a što iznosi 227.435,89 eura. Pribavljanje velike nepripadne imovinske koristi IV. okr. trgovačkom društvu nije realizirano jer je KKC odbila isplatiti navedeni iznos i pokrenula sudski postupak protiv IV. okr. trgovačkog društva radi smanjenja obveza na pravičan iznos. Nadalje, I. okr. je, koristeći autoritet pročelnika Ureda za obrazovanje, kulturu i sporta Grada Zagreba, od III. okr., voditelja podružnice Zagrebačkog holdinga-Upravljanje sportskim objektima, krajem studenoga 2013. godine, zatražio da zaposli petoro tadašnjih zaposlenika KKC bez obzira ispunjavaju li uvjete, te bez obzira na stvarne potrebe zapošljavanja, što je on i učinio. Novi zaposlenici nastavili su raditi u KKC a plaćala ih je ustanova Upravljanje sportskim objektima kao poslovni slijednik Podružnice. Na opisani je način ustanova Upravljanje sportskim objektima oštećena za iznos od 659.935,75 kuna. >> Klemm uplatio odštetu, slijedi registracija Šarića 