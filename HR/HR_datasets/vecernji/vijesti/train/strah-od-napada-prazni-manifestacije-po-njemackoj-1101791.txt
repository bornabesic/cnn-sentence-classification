Brojne javne manifestacije u Njemačkoj, uključujući festival Richarda Wagnera koji počinje u ponedjeljak, održavaju se u ozračju straha zbog niza napada posljednjih dana i organizatori ljetnih festivala govore o smanjenom broju posjetitelja. "Dobro smo pripremljeni i sigurnosne mjere su pojačane“, rekao je direktor festivala Richarda Wagnera u bavarskom Bayreuthu Holger von Berg uoči premijere opere "Parsifal“ kojom se otvara ovogodišnji festival. Wagnerov festival, koji slovi za jedan od najznačajnijih kulturno-društvenih događaja u Njemačkoj, bit će otvoren u ponedjeljak predvečer bez uobičajenog defiliranja poznatih po crvenom tepihu i tradicionalnog bala u organizaciji bavarskog premijera. Predsjednik bavarske vlade Horst Seehofer je, kao domaćin bala, još u subotu otkazao ovu svečanost zbog pokolja koji se u petak navečer dogodio u Muenchenu kada je 18-togodišnjak u ubilačkom pohodu usmrtio devetero osoba te na kraju počinio samoubojstvo. Napetosti su dodatno pojačane pošto se u nedjelju navečer raznio 27-godišnji Sirijac u bavarskom Ansbachu, oko stotinjak kilometara od Bayreutha, ozlijedivši 12 osoba. Prema trenutnim saznanjima istražnih organa pretpostavlja se da se Sirijac digao u zrak zbog prijetećeg protjerivanja iz Njemačke i odbijenog zahtjeva za azilom. Bavarski ministar unutarnjih poslova Joachim Herrmann je prije toga govorio i o mogućoj islamističkoj pozadini ovog samoubilačkog čina. Ova dva događaja, kao i napad mladog afganistanskog izbjeglice prošlog ponedjeljka u lokalnom bavarskom vlaku stvorili su atmosferu straha koja se osjeti i po smanjenom broju posjetitelja brojnih manifestacija pod otvorenim nebom koja su vrlo popularna tijekom čitavog ljeta u Njemačkoj. Nepuna dva mjeseca uoči održavanja najpoznatijeg njemačkog narodnog slavlja, Oktoberfesta u Muenchenu, organizatori brojnih manifestacija diljem Njemačke javljaju o drastično smanjenom broju posjetitelja od očekivanog. „Primijetili smo direktnu povezanost s napadima diljem Njemačke ali i u Nici“, rekao je Thomas Koenig, organizator Rajnskog slavlja u Duesseldorfu. Slavlje je posjetilo 600.000 posjetitelja manje od očekivanog. Samo na završni vatromet na obali Rajne je pristiglo 200.000 posjetitelja manje nego što je to uobičajeno. Organizatori gradskih slavlja i uskraćivanjem tradicionalnih dijelova programa poput pucanja iz mužara, reagiraju na tragedije koje su se nizale prošlih tjedana. „Mi pokušavamo potištenu atmosferu odagnati pojačanim sigurnosnim konceptom“, kaže glasnogovornik tradicionalnog Libor festivala u gradu Paderbornu u Vestfaliji. I organizatori ostalih manifestacija poput najvećeg narodnog slavlja u Njemačkoj „Kirbaja u Crangeu“ u Ruhrskoj oblasti, koje godišnje posjeti preko 4 milijuna posjetitelja, reagiraju angažmanom dodatnog sigurnosnog osoblja. No istodobno se upozorava i na opasnost da strah od napada ne paralizira normalan život. „Uvijek moramo paziti na to da ne počnemo svoju slobodu ograničavati zbog sigurnosti jer ćemo u jednom trenutku ostati bez te iste slobode na koju smo ponosni“, rekao je ministar unutarnjih poslova najmnogoljudnije njemačke savezne pokrajine Sjeverne Rajne – Vestfalije Ralf Jaeger. >> Policija otkrila mogući razlog napada u Ansbachu: 'Tražio je zaštitu pa počinio gnjusni zločin' 