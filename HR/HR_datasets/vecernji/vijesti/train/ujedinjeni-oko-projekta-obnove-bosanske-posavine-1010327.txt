Proslava crkvenog goda u župi svetog Ante Padovanskog u Gornjim Močilama-Sijekovcu ove je godine protekla u znaku početka rada Zaklade za poticanje održivog povratka "Fraternitas", koja je nakon nedavne velike humanitarne aukcije krenula u praktičnu realizaciju svojih programa. Potporom svim crkvenim, karitativnim i socijalnim projektima, ova zaklada dvadesetak godina nakon rata želi dati novi zamah obnovi Bosanske Posavine. Jedan od prvih projekata je proizvodnja meda i razvoj pčelarstva u suradnji s prijateljskom biskupijom iz Graza. - U proizvodnji meda zaposlit će se dva povratnika, a svi daljnji koraci razvijat  će se u dogovoru s nadbiskupijom. Riječ je o dugoročnom projektu za koji je potrebno puno znanja i strpljivosti – rekao je župnik vlč. Ivan Tolj. Svečanost u župnoj crkvi sv. Ante ove je godine bila utoliko veća jer je prvi put nakon rata održana krizma na kojoj je sakrament potvrde ulaska u svijet odraslih primilo dvoje mladih krizmanika. Središnje misno slavlje predvodio je Bosiljko Rajić, ravnatelj Caritasa Biskupske konferencije Bosne i Hercegovine i kanonik Kaptola vrhbosanskog. - Ovo je vrijeme kada pokušavamo pronaći čvrsto tlo za život na ovim prostorima. Krizma je lijep znak da je ovo ipak naša crkva i naše mjesto i da to pripada nama – rekao je vlč. Rajić. Slavlju je prethodilo peto po redu hodočašće pedesetak vjernika, koji su s velikim križem dopješačili iz petnaestak kilometara udaljenog Podvinja kod Slavonskog Broda. >> Najveći spiralni vrt s ljekovitim biljem u dječjem vrtiću >> Rešetke nisu prepreka, zatvorenice iz Požege češće će viđati djecu 