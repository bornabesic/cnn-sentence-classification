U povodu 25. obljetnice progona vojvođanskih Hrvata iz njihovih domova pod naletom zločinačke velikosrpske politike Slobodana Miloševića, koja navršava ovaj mjesec, hrvatska zastupnica u Europskom parlamentu Marijana Petir pozvala je Europsku komisiju i Srbiju da zaštite prava hrvatske nacionalne manjine u Vojvodini, priopćeno je u subotu iz ureda zastupnice Petir. U odnosu na 1990. vojvođanskih Hrvata upola je manje, protjerano ih je 40.000, a preostali (57.900 prema zadnjem popisu iz 2011.) su diskriminirani i njihova prava kao nacionalne manjine se ne poštuju. Ukinuto je emitiranje radijskog i televizijskog programa na hrvatskom jeziku, ne financira se tiskanje udžbenika i obrazovanje na hrvatskom jeziku, a Hrvati su često i mete krađa, razbojstava i fizičkih napada za koje se počinitelji rijetko pronalaze. Napadaju se čak i katolički svećenici te oskvrnjuju katoličke crkve. Zastupnica Petir na sve to upozorila je više puta Europsku komisiju te je pozvala da zaštiti prava hrvatske nacionalne manjine u Vojvodini, navodi se u priopćenju. Tražila je, i u svojim nastojanjima kaže neće odustati, da Srbija osigura Hrvatima sva prava utvrđena međudržavnim sporazumom jer u suprotnom neće moći nastaviti svoj europski put, dodaje se. Petir traži i da hrvatska Vlada počne brinuti o Hrvatima izvan domovine, pa tako i o vojvođanskim Hrvatima, i zaštiti njihove interese te im omogući ostvarivanje prava na hrvatsko državljanstvo, navodi se u priopćenju. >> Ako je Petir željela upozoriti branitelje, trebala je pritiskati srbijansko Ministarstvo pravde 