Francuske obavještajne službe i policija imaju ozbiljnih sigurnosnih problema. Jasno je to nakon još jednog šokantnog napada s potpisom tzv. Islamske države u kojem je počinitelj ušao u crkvu, uzeo taoce i zaklao svećenika. Obrazac koji se ponavlja Osim šokantne činjenice da je napad počinjen u crkvi, svakako je šokantno i to da je počinitelj Adel Kermiche (19) ne samo bio poznat francuskoj policiji i tajnim službama zbog simpatiziranja tzv. Islamske države, što je obrazac koji se opetovano ponavlja iz napada u napad, već je bio pod nadzorom tih službi jer je nosio probacijsku elektroničku narukvicu. Drugim riječima, bio je pod nekom vrstom uvjetne slobode i policijskog nadzora upravo zato što je detektiran kao mogući terorist jer je u dva navrata uhićen dok je pokušao doći do Sirije kako bi se ondje borio na strani ISIL-a. To što je nosio probacijsku elektroničku narukvicu trebalo je značiti da su mjerodavni u svakom trenutku znali ili su trebali znati gdje se nalazi. No to ga očito nije spriječilo da upadne u crkvu i ubije svećenika, nakon čega je njega ubila francuska policija. Na pitanje kako je takvo što moguće, pravog odgovora zapravo nema, osim onog da je netko u francuskom represivnom aparatu očito još jednom napravio krivu procjenu potencijalne opasnosti. – Kada netko nosi probacijsku narukvicu ili nanogvicu, postoje dvije situacije. Prva je ako je riječ o ograničavanju kretanja u prostoru, što znači da se prati je li netko napustio zabranjenu zonu, poput stana, mjesta u kojem živi ili države. Ako postoji i zabrana približavanja nekom objektu ili osobi, onda se i to prati, a sustav javlja ako je nešto od toga prekršeno. Druga je situacija 24-satni nadzor tijekom kojeg se prati gdje se osoba koja je pod nadzorom u svakom trenutku nalazi. Pitanje je pod kakvom je vrstom nadzora bio ovaj počinitelj iz Francuske jer ga taj nadzor očito nije spriječio da počini to što je počinio. Osim toga, ako nije imao zabranu prilaska crkvi, a očito nije, sustavu ne bi bilo signalizirano da je napravio nešto što nije smio – kaže Željko Cvrtila, stručnjak za sigurnost. Probušeni sustav Dodaje, da je nakon učestalih terorističkih napada u Francuskoj očito da je francuski sigurnosni sustav, kako je kazao, probušen. – Kada se uspoređuju posljednji događaji u Francuskoj i Njemačkoj, dojam je da su Nijemci promptnije reagirali, pa zaključujem da su se oni za ovakve situacije uvježbavali ili bolje pripremili. Ovakve napade teško je spriječiti jer to što je netko sumnjiv ne znači ništa ako to ne možete dokazati i takvu osobu zatvoriti – kaže Cvrtila. S obzirom na sve što se događa, Francuska, a vjerojatno i cijela Europa, očito će morati mijenjati način na koji obavještajni sustavi funkcionira jer se sada podaci razmjenjuju presporo, a sigurnosna operativa razdvojena je od sigurnosnih istraga što, smatra Željko Cvrtila, nikako nije dobro. >>Ubojica svećenika uhićen je u Turskoj i sudilo mu se zbog terorizma. Na slobodi je čekao presudu  