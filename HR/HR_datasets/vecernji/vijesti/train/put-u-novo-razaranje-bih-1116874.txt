Krešimir Zubak bio je u vrijeme potpisivanja Daytonskog mirovnog sporazuma predsjednik Federacije Bosne i Hercegovine. Odbio je potpisati ovaj sporazum u ime bosanskohercegovačkih Hrvata. Zubak je pravnik s dugogodišnjim iskustvom, a zadnjih godina radi kao odvjetnik. Kakve se posljedice referenduma u Republici Srpskoj za BiH mogu očekivati? Neki smatraju da referendum neće izazvati negativne posljedice, no ja ne mislim tako. Ako državne institucije prijeđu preko ovoga i ne reagiraju, mogao bi se napraviti presedan koji bi vodio daljnjem razaranju BiH. Jer, kad bi se prešlo preko nesporne odluke Ustavnog suda BiH kojom se privremeno zabranjuje održavanje referenduma, onda bi na sličan način mogle postupiti i neke županije ili općine. Dakle, institucije ne bi smjele dopustiti da ovo postane presedan i da se preko ovoga prijeđe nekim političkim dogovorom. Je li Tužiteljstvo BiH stvarajući predmet „referendum“ sebi zabilo autogol, jer do sada nisu nikada ništa poduzimali zbog neprovođenja gotovo stotinu odluka Ustavnog suda BiH? Čuo sam i za takve ocjene, međutim, to nije isto. Kada je riječ o neprovođenju odluka Ustavnog suda BiH, na njih organi nisu reagirali tako što bi donijeli odluku da se nešto ne provodi ili se relativizira ili osporava. Odluke jednostavno nisu provedene, a propust je Tužiteljstva što nije ništa poduzelo ne samo na državnoj, nego i na federalnoj razini. Kada je u pitanju odluka Ustavnog suda o referendumu, tu je riječ o odluci političke zajednice, odnosno parlamenta RS-a kojom se osporava odluka Ustavnog suda BiH. Odluke ustavnih sudova u demokratskom svijetu apsolutno su konačne i obvezujuće. Ne može se govoriti o željama o ulasku u EU, a pri tomu osporavati načela Unije. Kod nas je problem u političarima koji se o složenim pravnim pitanjima određuju iako nemaju znanja o tome. Tužiteljstvo BiH napravilo bi kardinalnu grešku da je otvorilo postupak nakon donošenja odluke NS RS-a o provođenju referenduma. To bi bila temeljna greška, međutim nije napravilo grešku što je otvorilo postupak zbog neprovođenja odluke Ustavnog suda BiH kojom se privremeno zabranjuje održavanje referenduma. Ipak, može li se konstatirati da je referendum grubo prekršio Daytonski sporazum? Apsolutno da. Sam referendum kao referendum ne, ali neprovođenje odluka Ustavnog suda BiH kršenje je Daytonskog sporazuma jer je tamo jasno napisano da su odluke Ustavnog suda konačne i obvezujuće. S druge strane već i to što se toliko godina nakon potpisivanja Daytonskog sporazuma događaju takve stvari pokazuje koliko je to ustavno rješenje za BiH problematično. Daytonski sporazum sadrži potencijal za izazivanje, proizvodnju sukoba. Rješenje nije pravedno. Ne omogućava funkcionalnost BiH, a to je značajno s aspekta priključenja BiH euroatlantskim integracijama. Nažalost, malo je bilo onih koji su imali snage javno reći kako je takav ustavni aranžman samo prividno riješio bosanskohercegovačku krizu nastalu raspadom bivše SFRJ. Važno je bilo što prije zaustaviti krvavi rat, ali je bilo važno i postići sporazum koji će osigurati mirnu budućnost. A nije da se nije moglo. Ako je rat bio prekinut da bi se pregovaralo, nije li se već tada moglo doći do boljeg rješenja? Jedini niste parafirali sporazum u Daytonu, koji je u principu derogirao Washingtonski sporazum. Jeste li se tada osjećali prevarenim? Moja je osnovna teza bila upravo ta da je Daytonski sporazum derogirao Washingtonski sporazum preko čega mi u Federaciji nikako nismo trebali prijeći. Njime je grubo povrijeđen Ustav Federacije BiH. Bio sam i čvrstog uvjerenja da će pokrovitelj mirovnih pregovora održati svoje washingtonsko obećanje. Daytonskim sporazumom drastično je prekršen Washingtonski sporazum. Takvo nešto nisam mogao prihvatiti ni s obzirom na dužnost koju sam obnašao, a ni ljudski. Osjećao sam se prevarenim. I danas mislim da nismo smjeli iznevjeriti one koje smo predstavljali, da se obećanja valja držati.      >> Deset ključnih pitanja nakon Dodikova plebiscita >> Dodik: Na svaki poziv odazvat ću se, ali ne u Sarajevu, nego u RS 