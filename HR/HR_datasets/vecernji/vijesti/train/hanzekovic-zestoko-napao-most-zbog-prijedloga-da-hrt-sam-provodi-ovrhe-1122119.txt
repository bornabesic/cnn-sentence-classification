Većinski vlasnik Hanza Medije, Marijan Hanžeković, za N1 televiziju u utorak je oštro reagirao na Mostov prijedlog dopuna Zakona o Hrvatskoj radioteleviziji (HRT) prema kojem bi HRT sam naplaćivao dugovanja za radiotelevizijsku pristojbe, izjavivši kako 'nitko nema monopol na glupost' te da je 'Mostov je prijedlog protuustavan i ruši cijeli pravni sustav'.  Istodobno na HRT-u, kako doznaje Hina, aktualna Uprava razmatra moguće posljedice primjene toga Mostova prijedloga, prema kojemu bi Hrvatska radiotelevizija, koja dugovanja za pristojbu naplaćuje ovrhama preko odvjetničkih ureda, među kojima je i Hanžekovićev, ostala bez mogućnosti planiranja poslovnih prihoda, stabilnog poslovanja i bez mogućnosti ispunjenja programskih obaveza na temelju ugovora HRT-a s Vladom. Prema prvim procjenama aktualne Uprave, HRT bi za 'utjerivanje' dugova preko ovrha morao angažirati – odnosno stalno zaposliti oko sedamdeset pravnika na području cijele Hrvatske što bi u početnoj fazi 'izbilo' iz proračuna HRT-a najmanje 50 milijuna kuna namijenjenih programu i produkciji. Osim toga, bilo bi nemoguće donositi financijske i programske planove javne radiotelevizije jer bi do uhodavanja novog modela naplate dugovanja pala ukupna naplata pristojbe od građana koja trenutačno iznosi više od 90 posto, što je jedan od najvećih postotaka naplativosti pristojbe javnih medijskih servisa u Europi.  Hanžekovićeva reakcija uslijedila je nakon istupa saborskog zastupnika Mosta Nikole Grmoje koji je u Saboru prozvao Hanza Mediju zbog medijskih udara na Most putem Jutarnjeg lista. 'Oko 50 milijuna kuna ostat će u džepovima naših sugrađana. Bez tih novaca ostat će ne svi odvjetnici, jer ovo nije prozivanje svih odvjetnika, nego onih koji su na tom novcu izgradili svoja carstva, posebno medijska. Sasvim je jasno zašto su određeni medijski udari na Most putem Jutarnjeg lista, izdanja Hanza Media', rekao je Grmoja. Neki su možda preko tih medija glancali svoj lik i djelo, ustvrdio je.  "Mi to nismo činili, a onima koji će nas zbog toga udarati poručujem samo da nastave. Mi ćemo kao i dosad raditi u interesu građana, a ne u interesu onih koji su na račun građana izgradili svoja medijska carstva", zaključio je Grmoja. S druge strane, Hanžeković je za N1 poručio i kako ga prijedlog Mosta za izmjene i dopune Zakona o HRT-u ne čudi s obzirom tko ga je radio. "Ta grupa ljudi svojim niskim populizmom pokušava pridobiti ljude. U svim normalnim sustavima socijalni problemi se trebaju rješavati preko centara za socijalni rad, te ovaj pokušaj da se riješe preko ovršnog zakona, govore da oni nemaju pojma ni o reformama ni o pokušaju dizanja hrvatskog gospodarstva", rekao je Hanžeković odbacujući i navode kako iz Hanza Medije stižu udari na Most. 'To je glupost, ja ne vodim uređivačku politiku, ja sam samo vlasnik medija u kojima novinari slobodno pišu o onome što misle da je relevantno', zaključio je Hanžeković. >> Javnobilježnička komora protiv Mostovog prijedloga Zakona o HRT-u 