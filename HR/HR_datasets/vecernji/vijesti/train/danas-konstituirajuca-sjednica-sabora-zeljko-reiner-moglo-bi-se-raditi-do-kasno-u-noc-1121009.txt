Novi, deveti saziv Hrvatskoga sabora, izabran 11. rujna, okupit će se u petak na prvom zasjedanju na kojemu bi za svog novog predsjednika trebao izabrati čelnika Mosta Božu Petrova i time se konstituirati.   "Sabor se konstituira činjenicom da je izabran njegov predsjednik", podsjeća akademik Željko Reiner, predsjednik osmog saborskog saziva, koji će voditi prvo zasjedanje do izbora Petrova. Čelnik Mosta Saborom bi trebao predsjedati dvije godine, iduće dvije to bi mjesto 'preuzeo' HDZ. Taj, takozvani 2 + 2 princip, HDZ i Most dogovorili su nakon višetjednih pregovora o sastavljanju vlasti.  U petak bi trebali biti poznati i potpredsjednici Sabora, HDZ na tim mjestima želi Reinera, zamjenika predsjednika HDZ-a Milijana Brkića i glavnog tajnika stranke Gordana Jandrokovića. Oporbi pripadaju dva mjesta, a za sada se zna da će HNS predložiti predsjednika stranke Ivana Vrdoljaka. Sabor bi trebao formirati i 30-ak radnih tijela, izabrati njihove predsjednike i članove. Trebao bi to biti rutinski posao, nakon što su glavni tajnici HDZ-a i SDP-a Gordan Jandroković i Igor Dragovan dogovorili da će vladajućima pripasti čelna mjesta u 16, a oporbi u 12 saborskih radnih tijela, dok će Odborom za ljudska prava i prava nacionalnih manjina tradicionalno predsjedati zastupnik iz kluba nacionalnih manjina.  Važan dio prvog zasjedanja vezan je uz Mandatno-imunitetno povjerenstvo (MIP) koje Saboru podnosi izvješće o provedenim izborima i imenima izabranih zastupnika, o ostavkama, o zastupnicima koji obnašaju dužnost nespojivu sa zastupničkom pa im mandat miruje, o zastupnicima čiji mandat miruje na njihov zahtjev. Nakon što Sabor prihvati izvješće MIP-a, zastupnici daju prisegu. Nakon toga, novi šef Sabora Petrov predložit će dnevni red sjednice na kojemu će se naći nekoliko zakona vezanih za formiranje i funkcioniranje nove hrvatske vlade. "Planira se odmah raditi po tom dnevnom redu i izglasovati te zakone", rekao je Reiner, najavljujući da bi se, zatreba li, moglo raditi do kasno u noć. Sabor će zasjedanje nastaviti u subotu raspravom o prijedlozima zakona koji su rezultat dogovora HDZ-a i Mosta, a potom i u ponedjeljak. U utorak ili srijedu očekuje se glasovanje o povjerenju Vladi Andreja Plenkovića.  Na prijevremenim izborima 11. rujna relativnu pobjedu ostvario je HDZ koji je, sam ili s partnerima, osvojio 61 od 151 zastupničkog mjesta, Narodnoj koaliciji pripala su 54, Mostu 13, Živom zidu s partnerima osam, IDS/PGS-u tri, Bandićevoj Koaliciji za premijera dva, a po jedno mjesto HDSSB-u i nezavisnom Željku Glasnoviću. SDSS-ovi Milorad Pupovac, Mile Horvat i Boris Milošević zastupat će srpsku manjinu, Robert Jankovics mađarsku, Furio Radin talijansku, a Vladimir Bilek češku i slovačku. Veljko Kajtazi zastupat će 12 manjina (austrijsku, bugarsku, njemačku, poljsku, romsku, rumunjsku, rusinsku, rusku, tursku, ukrajinsku, vlašku i židovsku), a Ermina Lekaj Prljaskaj pet manjina (albansku, bošnjačku, crnogorsku, slovensku i makedonsku).  Odluku o sazivanju prvog zasjedanja, temeljem ustavnih ovlasti, donijela je predsjednica Republike Kolinda Grabar-Kitarović. >> Plenković: HDZ-ovi potpredsjednici Sabora bit će Brkić, Jandroković i Reiner 