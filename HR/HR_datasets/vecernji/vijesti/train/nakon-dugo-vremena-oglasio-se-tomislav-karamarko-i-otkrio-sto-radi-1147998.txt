Bivši predsjednik HDZ-a i bivši prvi potpredsjednik Vlade, Tomislav Karamarko, drži se podalje od javnosti te se u rijetkim trenucima javi putem Facebooka. Obično su to neki važniji datumi povodom blagdana ili događaja vezanih uz domovinu. Karamarko se sada odlučio obratiti svojim obožavateljima na Facebooku te im odgovoriti na potrebu da znaju kako je i kako živi. U objavi je napisao kako opet živi "običan život" bez brojnih obveza i odgovornosti. Piše kako je sada dobio vrijeme za ono što je zanemario a to su prijatelji, sport, putovanja i, najvažnije, obitelj. Pohvalio se i nedavnim putovanjem u London te je otkrio što mu je tamo bilo posebno zanimljivo. - Poštovani i dragi prijatelji, povremeno sam ispisivao objave na svom Facebook profilu, uglavnom u povodu blagdana ili nekih događaja važnih za našu domovinu. Popratili ste ih mnoštvom "lajkova" i komentara, meni vrlo značajnih. Hvala vam na brizi koju sam iščitavao iz njih. Hvala vam na dobrim željama i potrebi da znate kako sam. Hvala i na ponekoj kritički intoniranoj rečenici. Ono što mi je dragocjeno je to da vaše poruke odišu snažnim domoljubljem i jasan su usklik da će Hrvatska živjeti vječno. Nakon više od 25 godina, opet živim "običan život", lišen brojnih obveza i odgovornosti neodvojivih od dužnosti koje sam obnašao. I želim u tome gledati sve ono što je dobro jer vjerujem i znam da Bog i krivim crtama piše ravno. Dobio sam vrijeme za ono što sam zanemario, a nedostajalo mi je – prijatelje, sport, povremena putovanja (bez odijela i kravate) i ono sto je najvažnije, vrijeme za svoju obitelj – suprugu i djecu. Uživam u Lani, Martinu i Kati i ponosan sam na njih, isto kao na majku Katu i oca Martina, časnog čovjeka i nepokolebljivog domoljuba.  Što se tiče putovanja, spomenut ću London iz kojeg sam se vratio krajem prošlog tjedna. Svjetska metropola od osam milijuna stanovnika imponira svojom multikulturalnošću, živošću i šarenilom rasa, nacija i religija. Posebno mi je bilo zanimljivo, na prijateljski poziv, posjetiti RUSI – Royal United Services Institute for Defence and Security Studies, ugledni, najstariji na svijetu, neovisni institut koji prati i analizira svjetska zbivanja u sferi sigurnosti i obrane. Razgovarali smo o sigurnosnoj situaciji u našem dijelu Europe, naravno i o Hrvatskoj te njezinoj budućnosti. Razmišljao sam o tome kako bi bilo dobro da i mi imamo sličnu instituciju u kojoj bismo koncentrirali znanja, iskustva i volju da pomognu stabilizaciji sigurnosne i gospodarske situacije u našoj zemlji. Hrvatsku smo stekli teško. Ona je zaslužila mir, blagostanje i budućnost. Ljubav za nju je vječna. Sve vas srdačno pozdravljam i neka vas Bog čuva - napisao je Karamarko na Facebooku. >> Tomislav Karamarko za klevetu tužio Božu Petrova i Miru Bulja >> Karamarko: Manolić me povezao s Udbom jer sam se zalagao za lustraciju 