"Dan burkinija", koji je organizirala udruga muslimanskih žena u privatnome vodenom parku na jugu Francuske pokrenula je negodovanje lokalnih dužnosnika koji su zatražili njegovu zabranu. Udruga žena koja djeluje u sjevernim četvrtima Marseillea, gdje živi siromašno stanovništvo, rezervirala je za 10. rujna vodeni park Speed Water, pozvavši žene da ne odijevaju dvodijelne kupaće kostime, već burkinije.  "Tijekom posjeta parku dopušteno je odjenuti isključivo burkini", piše na pozivnici, a na Facebook stranici udruge objašnjava se je to zato što su spasioci u parku muškarci. Naznačeno je i da je ulazak dječacima u dobi do deset godina dopušten.  Michel Amiel, gradonačelnik gradića Pennes-Mirabeaua, pokraj kojega je smješten vodeni park, izvijestio je da će poduzeti "odgovarajuće mjere kako bi se okupljanje spriječilo s obzirom na to da bi ono moglo potaknuti javne nerede". "Smatram ovakav događaj provokacijom i mislim da se u aktualnom kontekstu i vremenu ne treba održati. Riječ je o čistom komunitarizmu", rekao je za dnevni list Le Parisien Amel, lijevo orijentirani političar, a republikanska zastupnica Valerie Boyer na Twitter računu je napisala da bi se "prihvaćanjem ovakvog tipa mode pogodovalo komunitarizmu" u Francuskoj, koji zagovara zajednicu nasuprot individualizmu, no da je posrijedi i "pitanje digniteta žene, odnosno pitanje poštivanja naših temeljnih načela".  Većina lokalnih političara od uprave vodenog parka traži da otkaže događaj.  Na muslimanske hidžabe na javnim mjestima u Francuskoj ne se gleda pozitivno. Zabranjeno ih je nositi u školama i u javnim službama.  Pojavu burkinija i hidžaba u modnim kolekcijama u ožujku je kritizirala ministrica za ženska prava Laurence Rossignol, koja je muslimanke s hidžabima usporedila s američkim crncima koji su prihvatili ropstvo, što je naišlo na oštre kritike javnosti.  >> Kako reagiramo na burku ili hidžab? Predrasude imaju jako veliku moć i duboko su ukorijenjene 