Javno poduzeće Autoceste Federacije BiH poništile su međunarodni natječaj za izgradnju poddionice autoceste južno od Mostara nakon što je Europska investicijska banka (EIB) utvrdila nezakonitosti oko dodjele posla, na osnovi prigovora kojega je uputio hrvatsko-bosanskohercegovački konzorcij, čija je ponuda bila niža za čak 14 milijuna eura.  Kako su u utorak prenijeli mediji, pozivajući se na priopćenje Autocesta sa sjedištem u Mostaru, natječaj je raskinut s "ciljem ubrzanja i konačnog njegova završetka i stavljanja u funkciju odobrenih financijskih sredstava". "Raspisat će se novi tender po skraćenoj proceduri, kako bi se u što skorijem vremenu potpisao Ugovor o izgradnji i započeli radovi", navode iz Javnog poduzeća Autocesta Federacije BiH. Pri tome su iz ovog javnog poduzeća naveli da se odlukom o poništenju natječaja, koji je raspisan još 2014. godine, ni na koji način ne želi utjecati na dalji tijek istrage EIB-a. Zamjenik ministra prometa i veza BiH Saša Dalipagić (HDZ BiH) izrazio je nedavno sumnju da, zahvaljujući zloporabama dužnosnika Stranke demokratske akcije (SDA) Jasmina Buče u Javnom poduzeću Autoceste Federacije BiH, hrvatsko-bosanskohercegovački konzorcij, kojega čine Vijadukt iz Zagreba i Hering iz Širokog Brijega, nije izabran za izvođača radova najvećeg mosta na koridoru Vc kod Počitelja preko rijeke Neretve, iako je ovaj konzorcij od suparnika bio jeftiniji za čak 14 milijuna eura. Ukupna vrijednost radova na ovoj dionici uključujući most iznose 100 milijuna eura. Most Počitelj je jedan od najvažnijih objekata na autocesti koridora Vc i dug 945 metara i maksimalne visine iznad tla 100 metara. Zamjenik Dalipagić ranije je upozorio da je do sada u Federaciji BiH izgrađeno 94 kilometra autoceste, od čega je samo 10 km na području Hercegovini, što po njemu "jasno pokazuje da nije vođeno računa o regionalnoj ravnomjernosti pri izgradnji". >> 'Vlast će se raspasti ako radova na autocesti u hrvatskim područjima ne bude najesen' >> Revizija presude za genocid u BIH u mreži političkih igrica? 