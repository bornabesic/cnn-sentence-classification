Ministar kulture i član Predsjedništva HDZ-a Zlatko Hasanbegović rekao je u Dubrovniku kako je veliki zagovornik dugoročne suradnje s Mostom, te kako HDZ u koaliciji treba zadržati HSP dr. Ante Starčević, pri čemu ne smije dopustiti medijima da mu kreiraju stranačku politiku. Odgovarajući na novinarske upite o tome je li moguća koalicija HDZ-a i Mosta, Hasanbegović je odgovorio kako je zagovornik takvog rješenja.  "Koalicija je moguća, ona je strateška i ona je jedina moguća. Svi znaju da sam kao ministar surađivao s kolegama iz Mosta i da sam načelno veliki zagovornik koalicije HDZ-a i Mosta, ne kao privremenog rješenja, već kao dugoročnog strateškog političkog partnerstva za buduće godine", istaknuo je. Upitan treba li HDZ u koaliciji zadržati HSP AS te smatra li da je ta stranka donijela više štete ili koristi HDZ-u, Hasanbegović je ustvrdio kako ne vidi razloga da HSP AS ne ostane u političkom savezu s HDZ-om.  "Nema razloga da HSP AS ne bude uz HDZ. Riječ je o stranci koja je odano surađivala u Domoljubnoj koaliciji i ne vidim razloga, posebice zbog te jedne pravaške dimenzije da HSP AS ne ostane u jednoj vrsti političkog saveza s HDZ-om. Na koji način i u kojim izbornim jedinicama, to tek treba dogovoriti. Ta stranka je donijela korist HDZ-u, ona pokriva nama blisko biračko tijelo i HDZ se u svojoj politici mora usmjeravati prema svojim biračima i ne dopustiti da politiku stranke kreiraju bilo mediji, bilo politički lobiji koji na nijedan način nisu povezani s HDZ-om", poručio je. >>Hasanbegović objasnio zašto se neće kandidirati za predsjednika HDZ-a 