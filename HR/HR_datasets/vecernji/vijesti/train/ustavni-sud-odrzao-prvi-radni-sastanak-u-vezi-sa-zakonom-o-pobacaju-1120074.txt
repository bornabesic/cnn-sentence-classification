Ustavni suci u ponedjeljak su počeli rad na 25 godina starom zahtjevu za ocjenu ustavnosti zakona iz 1978. koji ženama daje pravo na pobačaj. Tu je informaciju RTL-u potvrdio predsjednik Ustavnog suda Miroslav Šeparović. "Kao što sam i najavio nakon što sam postao predsjednik, Ustavni sud će u mom mandatu riješiti to pitanje. Danas smo počeli s prvim radnim sastankom na kojem smo imalio jedan radni materijal, predreferat i vodili smo raspravu o tome," rekao je Šeparović, kojemu je mandat predsjednika Ustavnoga suda počeo u lipnju ove godine. Bit će mišljenja medicinskih stručnjaka, stručnjaka za obiteljsko pravo, zatim ćemo konzultirati međunarodne dokumente, praksu europskih sudova, razne udruge, koje o tome imaju svoja mišlenja, sve ćemo to staviti na stol, sve argumente razmotriti i onda donijeti odluku, kazao je.     Smatra da je predmet tako dugo stajao na Sudu jer se radi o duboko svjetonazorskom pitanju.  "To je jedno toliko duboko svjetonazorsko pitanje, koje je izazivalo podjele u hrvatskom društvu, da su dosadašnji predsjednici po mom mišljenju opravdano zaključili da nije bilo sazrelo vrijeme da se ta tema stavi na dnevni red jer bi takve rasprave produbile dodatno društveni sukob. Ustavni sud mora djelovati umirujuće. Mislim da je danas Hrvatska dovoljno zrela država, da su se promijenile okolnosti, i da je sad vrijeme da Ustavni sud donese takvu odluku", rekao je Šeparović. Zahtjev za ocjenu ustavnosti Zakona o zdravstvenim mjerama za ostvarivanje prava na slobodno odlučivanje o rađanju djece iz 1978. godine podnijela je 1991. udruga "Hrvatski pokret za život i obitelj".  Kako doznaje RTL, nakon toga će prioritetne teme Ustavnog suda biti valutne klauzule i krediti u "švicarcima".  >> Očekujemo od DORH-a da odredi istragu i utvrdi je li bilo curenja informacija iz bolničkog sustava 