U modi su prijeka rješenja. A u glavnoj oporbenoj stranci SDP-u slabo stoje sa živcima. Pa bi, kažu insajderi, već mijenjali lidera stranke Davora Bernardića, kojeg su SDP-ovci izabrali za novog šefa prije samo dva mjeseca!? Navodno su nezadovoljni jer se SDP i dalje raslojava, rejting mu pada, a Bernardić još nije pronašao kandidate koji bi na lokalnim izborima u svibnju mogli postići izborni uspjeh. Ta unutarnja nervoza kritizirajućih SDP-ovaca, kažu, tolika je da je već počeo sirenski zov prema bivšem i otpalom lideru Zoranu Milanoviću. Viče li sada netko “Zoki, vrati se!”, to mogu biti samo njegovi bliski igrači i suradnici, kojima je u novim rošadama unutar stranke otpalo perje i više nisu utjecajni. Pri tome, sama ideja da se, dakle 60-ak dana od izbora, već ide na rušenje aktualnog šefa Bernardića – neovisno o tome je li on baš idealan izbor za šefa ili nije – jest barem nepristojna, ako već ne i luzerska. Jer, ekspresno micanje predsjednika stranke sada bi samo uvećalo kaos i nestabilnost u stožernoj stranci ljevice u kojoj sanjaju o velikom “comebacku” na vrh političke scene u Hrvatskoj. Možda Bernardić i nije bio najbolji izbor, no nije bio oktroiran ili postavljen u diktatorskim uvjetima, nego je izabran na demokratski način i najmanje što mu se treba omogućiti jest – da se okuša na idućim izborima. Lokalnima. A kako bi taj njegov prvi test kao lidera bio relevantan i mjerljiv, treba mu jednako tako omogućiti i da preuzme odgovornost u sastavljanju lista kandidata za te izbore. Bernardiću je važno da pokuša graditi svoj autoritet, pa je logično da mora preuzimati i odgovornost za odluke. Dopusti li, pak, da pri izboru kandidata izbije kaos unutar stranke, kritičari koji kažu da nema liderstva bit će u pravu. Neće mu biti lako, no za početak mogao bi “pozdraviti” svoje kritičare (koji bi i da im se vrati Zoran) i poruči im da su oni svoje šanse već potrošili. Za micanje Bernardića a da mu se ne pruži prilika nema uporišta. Pa nije srušio svoju Vladu, da bi ga se odmah otpisalo. >>U SDP-u skovali plan: dožive li izborni potop, ruše Bernardića >> Bernardić se sastao s vodećim austrijskim socijaldemokratom - Swobodom 