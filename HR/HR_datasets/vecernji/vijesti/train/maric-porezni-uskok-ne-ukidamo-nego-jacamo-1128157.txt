Ministar financija Zdravko Marić poručio je da se s prijedlogom porezne reforme Porezni uskok ne ukida nego jača i stavlja u okvire Porezne uprave, a njegova neovisnost i integritet ostaju sačuvani. Marić je u izjavi novinarima potvrdio da će Samostalni sektor za otkrivanje poreznih prijevara, prije dvije godine osnovan kao posebna, neovisna služba pri Ministarstvu financija, ubuduće raditi u okviru Porezne uprave. Bit će to, kaže,  integralna ustrojstvena jedinica čija će čelna osoba biti ujedno pomoćnik ravnatelja Porezne uprave. Marić je rekao da je zagovornik jednostavnih i transparentnih rješenja koja dižu kvalitetu usluge državne administracije te poručio da od cjelovite porezne reforme neće odustati. Na protivljenja koalicijskih partnera iz Mosta, koji smatraju da će taj potez ugroziti neovisnost Poreznog uskoka, odgovorio je da se radi o kvalitetnom rješenju kojim Porezni uskok raste u smislu značaja i važnosti i njegove pozicije u hijerarhiji. Pojasnio je i da će Porezni uskok ubuduće moći izdavati rješenja u smislu upravnog postupka, što do sada nije  mogao. Upitan što će se dogoditi ako mostovci ne podrže poreznu reformu, upozorio je da se na reformu ne gleda u cjelini, već partikularno,  a riječ je o 15 zakonskih propisa i najvećem poreznom zahvatu još od uspostavljanja poreznog sustava RH.  Podsjetio je i kako su u četvrtak na sjednici Vlade svi digli ruku za tu reformu, uključujući i Mostove ministre. O tome što će se dogoditi ako Most ne podrži poreznu reformu, nije želio spekulirati, rekavši samo da će onda netko morati objasniti javnosti zašto 2017. neće doći do poreznog rasterećenja, zašto neće rasti plaće, neće se smanjiti porezno opterećenje poduzetnika i zašto ćemo ostati bez ukupnog pozitivnog efekta na gospodarstvo od preko 2 milijarde kuna. Na novinarski upit je li spreman snositi konzekvence ako porezna reforma ne krene 1. siječnja, odgovorio je kako ju i "dalje zagovara i nastojat će da prođe". Poručio je i da će snositi sve konzekvence u smislu funkcioniranja Ministarstva i spreman je sam snositi svu odgovornost koju treba. Upitan za nesuglasice s Mostom oko izmjena plaća dužnosnicima, ponovio je da je tu riječ o populizmu i demagogiji koja "neće izvući Hrvatsku i neće ju staviti na put kojim treba ići". Marić nije htio komentirati ministricu demografije, obitelji, mladih i socijalne politike  Nadu Murganić, koja je za Jutarnji list  izjavila da se "definitivno odustaje od 1000 eura za novorođenu djecu". Rekao je samo da će sve vidjeti na prijedlogu proračuna za iduću godinu kada bude gotov, a koji bi se na sjednici Vlade trebao naći 8. prosinca. Do tada će svi ti detalji biti poznati, još radimo na tome, rekao je ministar. >>'Oko porezne reforme postignut je kvalitetan kompromis, a porezni Uskok će nastaviti s radom' 