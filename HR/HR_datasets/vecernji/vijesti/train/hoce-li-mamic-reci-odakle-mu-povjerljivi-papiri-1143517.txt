– Nisam kriva – kazala je Ivana Petrak (42), bankarica koja je optužena da je Mariju Mamiću odala kakve je podatke u istrazi poslovanja obitelji Mamić u svibnju 2015. od banke tražio USKOK. Njoj je jučer počelo suđenje na Općinskom kaznenom sudu u Zagrebu, a u svom uvodnom govoru tužiteljica Marina Rakić navela je da će dokazati da je optužena počinila to za što je se tereti. Milenko Umićević, branitelj Ivane Petrak, u svom je uvodnom govoru naveo da će obrana tijekom dokaznog postupka dokazati da Ivana Petrak ni jednim postupkom nije ostvarila ni jedno od obilježja kaznenog djela za koje ju se tereti. Tužiteljica je potom predložila da se pročita sva dokumentacija koja je navedena u optužnici, ali je pomalo neočekivano predložila i da se pročita iskaz Marija Mamića, u čijem su mobitelu, prema optužnici, nađeni preslici USKOK-ovih dopisa. Umićević je pak zatražio da se iz spisa kao nezakonit izdvoji Mamićev iskaz, ali i iskaz svjedokinje A. M. A., jer obrana nije bila nazočna kada su oni ispitivani u USKOK-u. Predložio je i da, ako sud taj zahtjev odbije, Mamić i svjedokinja budu neposredno saslušani u sudnici. Umićević je tražio i da se iz spisa kao nezakonito izdvoji izvješće PNUSKOK-a o učestalosti komunikacije između Mamića i Ivane Petrak. – U tom se izvješću navodi da je optuženica počinila kazneno djelo i koje, što je u suprotnosti s presumpcijom nevinosti – obrazložio je svoj zahtjev Umićević. Tužiteljica se, očekivano, njegovim zahtjevima suprotstavila, a sud ih je odbio. Kako obrana na tu odluku ima pravo žalbe, sljedeća će rasprava biti sazvana pisanim putem. Ivana Petrak se, inače, u obrani branila šutnjom, dok je Mario Mamić kazao da je dulje poznaje jer mu je kao osobna bankarica vodila financije. Tvrdio je da mu nikada nije dala nikakve povjerljive dokumente, no tvrdio je i da ne zna kako su se povjerljivi USKOK-ovi dopisi našli u njegovu mobitelu.      >> USKOK proširio istragu protiv Mamića, Vrbanovića i drugih: Iz Dinama izvukli još 1,7 milijuna eura 