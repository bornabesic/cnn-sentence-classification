Australski mediji, a i njihove vlasti podigli su popriličnu prašinu kada su doznali da su profesori na Medicinskom fakultetu u Zagrebu u sklopu nastave pokazali fotografije i rezultate obdukcije Britt Lapthorne, djevojke koja je stradala u Dubrovniku 2008. godine. Lapthorne je nestala poslije noćnog provoda, a njezino je tijelo nađeno u moru 18 dana kasnije. Profesori s Medicinskog fakulteta objašnjavanju nam da studentima ne mogu pričati o zahvatima dok oni gledaju u prazan zid ili ploču. Najbolje se, a posebno kada je riječ o operacijama, uči vizualno. Često koriste primjere iz svoje prakse, no nikada ne navode identitet pacijenata ispod slike te uvijek preko lica pacijenta stave crnu vrpcu ili zamagle lice. – Pa mi smo položili Hipokratovu zakletvu koja nas obvezuje da ničim ne ugrožavamo pacijenta, no studenti moraju učiti iz primjera u praksi – rekao je jedan od poznatih zagrebačkih kirurga koji je ujedno i profesor na Medicinskom fakultetu. Dodao je i da, kada se studentima objašnjava povijest bolesti pacijenta, predavač mora navesti uzroke zbog kojih je do oboljenja došlo ili koji su ga prouzročili, no obično je riječ o tome da se objasni gdje je pacijent i u kojim uvjetima obolio. Na Zavodu za sudsku medicinu i kriminalistiku na Šalati upoznati su s ovim slučajem te kažu da je studentima tijekom redovite nastave bila prikazana samo lubanja koja je provela određeno vrijeme u moru bez navođenja imena preminule osobe. Dodali su da za materijale koje prikazuju studentima tijekom redovne nastave ne trebaju nikakva posebna dopuštenja zato što se tijekom predavanja ni u jednom slučaju ne navodi ime osobe o kojoj je riječ. Također kažu da se studenti na početku studija upoznaju s time da to što se koristi tijekom predavanja ostaje samo u predavaonicama. Na koji način je ova informacija došla do obitelji pokojne djevojke, kažu, nisu upoznati. 