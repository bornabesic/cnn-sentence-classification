Saborski zastupnik Mosta Nikola Grmoja komentirao je izjavu premijera Andreja Plenkovića koji ga je nazvao kavanskim revolucionarom. Plenković je, naime, u intervjuu za Radio Dalmaciju kazao kako je kavanski revolucionar Grmoja radio neviđeni pritisak prozivajući ljude zbog čega se oglasio i sam Nikola Grmoja. – Jedina revolucija koju ja zazivam je događanje na izborima 21. svibnja kada očekujem da građani pošalju snažno 'ne' Todoriću, Valentiću, Šeksu, odnosno krizi koju je izazvao Andrej Plenković i očekujem da je što prije izađe pred građane i kaže da je izazvao krizu štiteći kriminal u Agrokoru – rekao je Grmoja. Na pitanje kako to premijer štiti kriminal, Grmoja kaže: – Most je izašao s prijedlozima kako bi se razotkrili arhitekti kriminalne Hrvatske i kao što smo vodili naše općine i gradove u kojima smo nametnuli novi način upravljanja, na isti način smo htjeli voditi hrvatsku državu, no u tome smo spriječeni – rekao je Grmoja. U Splitu je i čelnik Mosta Božo Petrov komentirao aktualnu politiku HDZ-a, ali i istup Zlatka Hasanbegovića. – Drago mi je da kad tad ljudi progledaju, nadam se da on neće biti zadnji, da će i drugi članovi HDZ-a izaći u javnost i reći: Ovo što je naš HDZ napravio nije dobro, pošteno, časno, nismo napravili dobro prema građanima Republike Hrvatske – rekao je Petrov i dodao kako Mostovci nisu revolucionari. – Želimo da 21. 5. građani izađu i kažu 'ne' ovakvoj politici, političkoj trgovini, ucjenama i lobiranju koje su se dogodile u Saboru – istaknuo je Petrov.    