Stožer za obranu hrvatskog Vukovara osudio je u utorak vandalski čin oskvrnuća spomen-biste francuskog dragovoljca Jeana Michela Nicoliera koja se nalazi u središtu Vukovara.  – Tražimo od nadležnih institucija sveobuhvatnu akciju pronalaska počinitelja. S obzirom na to da ovo nije prvi slučaj kukavičkog iživljavanja po spomen-obilježjima u našem gradu apeliramo na sve koji na ovako niski i podmukli način pokušavaju liječiti svoje frustracije, isto više ne čine. Mir i prosperitet jedino je što je potrebno ovome gradu – stoji u priopćenju Stožera.  U povodu oskvrnuća biste u utorak se oglasila i PU vukovarsko-srijemska odakle navode da je nepoznati počinitelj u noći s 13. na 14. kolovoz bistu poprskao crvenim lak-sprejom.  – U tijeku je kriminalističko istraživanje s ciljem pronalaska počinitelja – stoji u priopćenju PU. Jean Michel Nicolier je u drugoj polovini 1991. godine kao dragovoljac došao u Hrvatsku i aktivno se uključio u obranu Vukovara. Nakon sloma obrane Vukovara izdvojen je u vukovarskoj bolnici da bi potom bio ubijen na Ovčari. >> HSP traži hitnu istragu zbog skrnavljenja spomenika Jeanu Michelu Nicolieru u Vukovaru 