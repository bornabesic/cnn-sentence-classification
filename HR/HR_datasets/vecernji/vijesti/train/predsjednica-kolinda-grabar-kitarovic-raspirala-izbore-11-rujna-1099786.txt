 Predsjednica RH Kolinda Grabar-Kitarović raspisala je prijevremene parlamentarne izbore za 11. rujna ove godine. Kao što se očekivalo, predsjednica je izbore raspisala dan nakon službenog raspuštanja Hrvatskog sabora. Njezina odluka, međutim stupa na snagu "danom objave u Narodnim novinama", što znači da će rokovi vezani za izbornu "papirologiju" za političke stranke vrijediti od tog dana, a ne od dana kada je predsjednica objavila raspisivanje izbora.  Od dana kada se u Narodnim novinama objavi njezina Odluka, počinje teći rok od dva tjedna, koliki političke stranke imaju za predaju izbornih lista. I prije ove objave spekuliralo se da će objava u Narodnim novinama biti malo "usporena", što je odmah protumačeno kao namjera predsjednice da i time "pomogne" Andreju Plenkoviću i time mu da malo više vremena da se snađe i posloži izborne liste u "raštimanom" HDZ-u. Tvrdilo se kako će predsjedničina odluka biti objavljena u Narodnim novinama tek početkom kolovoza. S Pantovčaka su, međutim takve spekulacije oko "pomaganja Plenkoviću" odmah demantirali, a pravu pozadinu namjere da se objava u Narodnim novinama produži na nekoliko dana (a ne tjedana) vide u namjeri predsjednice da naciji da barem nekoliko dodatnih dana mira u vrijeme godišnjih odmora i ljetovanja, čega ne bi bilo kada bi se i predizborna kampanja poklopila s godišnjim odmorima, obljetnicom Oluje i sinjskom Alkom. Nadalje, kada bi odmah došlo do objave njezine odluke, službena kampanja trajala bi duže nego ikada. Vjeruje se da će ova mala odgoda ustvari odgovarati i političkim strankama, koje, vidi se grcaju u novčanim problemima, pa će im i odgovarati "normalna" kampanja, a ne rekordno duga. >>SDP i HNS dogovorili koaliciju: Evo koja će mjesta na listama dobiti HNS! 