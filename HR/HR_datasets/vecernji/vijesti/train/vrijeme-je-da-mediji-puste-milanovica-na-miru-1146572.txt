Predsjednik SDP-a Davor Bernardić kazao je da ga nije iznenadila odluka svog prethodnika Zorana Milanovića da mandat stavi u mirovanje tek od 1. ožujka, jer je to, naglasio je, sve dio njihovog ranijeg dogovora. - Svejedno je je li to 1. ožujak ili 27. veljače. Pustite čovjeka na miru. Još je u rujnu najavio da se povlači, sad je to formalizirao, bili smo u kontaktu i sve je napravio sukladno našem dogovoru i u tome zaista više nema problema – kazao je Bernardić. Osvrnuo se i na medijske napise o Milanovićevom putu u Albaniju na račun stranke te objavu računa s tog puta. Nema svađa u SDP-u - Još prije dva mjeseca 24 Express poslao je službeni upit u SDP, tvrdeći da imaju te račune. Mislio sam da će se to prije objaviti, ne znam zašto nije. Što se tiče dokumenata, sasvim sigurno dolaskom novog poslovnog direktora i novog tajnika stranke su neke procedure sada puno jasnije nego što su bile, ali oni ne mogu odgovarati za ono što se prije dogodilo. Sve je u redu s time, tu je putni nalog, riječ je o službenom putu, posjetu albanskom premijeru i predsjedniku Socijalističke stranke i razgovoru o integracije regije u Europu. Sasvim normalna stvar, sasvim normalan put, sasvim normalni troškovi – naglasio je Bernardić. Iako se mediji danima bave prozivkama među SDP-ovcima, Bernardić kaže da ne vidi nikakve svađe. - Vidim možda malo različita mišljenja, ali to je sasvim normalno za SDP, kao i uvijek, ali sada svima savjetujem da puno više energije i elana ulože u to da pomognemo našim ljudima za lokalne izbore. A što se tiče nezadovoljstva, sasvim sigurno je da ga uvijek ima, ali mislim da saborski zastupnici u Hrvatskoj nemaju s čime biti nezadovoljni, imaju solidna primanja, dobro mjesto za istupanja, solidnu vidljivost, sve one stvari koje mogu dati puno za njihov velik javni angažman – pojašnjava Bernardić. Kome je interes u SDP-u da se obračunava s bivšim predsjednikom, upitan je Bernardić. - Mislim da je to na štetu cijelog SDP-a i mene koji sam danas u ulozi predsjednika. Vrijeme je da mediji puste čovjeka na miru, pošteno je najavio da odlazi iz politike i sada je to formalizirao. Poštujemo tu njegovu odluku – ustvrdio je Bernardić. Nije želio komentirati ekonomske smjernice koje je predstavila predsjednica RH Kolinda Grabar Kitarović jer ih, kaže, još nije vidio. - Nisam ih vidio, ali trajalo je godinu i pol dana da ih donese, pa ako je toliko trajalo, sigurno je genijalno – ironičan je predsjednik SDP-a. >>Bernardić: Pred SDP-om su lokalni izbori, Vlada Andreja Plenkovića ne zaslužuje voditi zemlju >>Josipovićeva stranka organizirala tribinu, došao i Bernardić: 'Toleriranje radikalnog desničarenja je posebno opasno!' 