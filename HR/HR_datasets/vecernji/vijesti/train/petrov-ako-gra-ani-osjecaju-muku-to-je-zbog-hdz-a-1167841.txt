Bivši predsjednik Sabora Božo Petrov još jednom je napao HDZ i Andreja Plenkovića te je kazao kako bi nakon svega što se dogodilo najlegitimnije trebalo otići na nove izbore. - Ponosan sam na saborske zastupnike Mosta što nismo htjeli sudjelovati u cijelom cirkusu zadnjih 48 sati - kazao je Petrov i rekao da 'ovo nije parlamentarna većina'. - Moram reći da je ovo sramotno od Plenkovića što se nije usudio doći u Sabor i predložiti četiri ministra - rekao je i nastavio: 'Osjećam se čisto, gotovo pa sretno'. - Ja bih volio pitati građane osjećaju li muku, jer ako osjećaju, to je zbog onoga što je HDZ radio u zadnjih 48 sati - rekao je. Okomio se i na HNS koji je optužio da danas govori o nekoj akciji te da su jučer 'mogli potpisati raspuštanje Sabora' da su htjeli preispitati rad vlade. - Ovo je smokvin list, uskoro će HNS koalirati s HDZ-om - zaključuje Petrov. Također je kazao kako je ovo možda korak prema Vladi nacionalnog jedinstva "jer su uspjeli pokriti cijeli spektar, od ljevice do desnice". 