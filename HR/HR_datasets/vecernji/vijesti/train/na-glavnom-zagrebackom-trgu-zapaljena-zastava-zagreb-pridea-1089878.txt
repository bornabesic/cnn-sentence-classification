Nakon što je ovogodišnji Split Pride prošao bez izgreda u Zagrebu je zabilježen izgred na glavnom zagrebačkom trgu. Naime, kako javljaju iz Zagreb Pridea dvojica muškaraca u kasnim dvadesetim godinama sinoć nešto prije 2 sata ujutro pokušali su zapaliti zastavu Zagreb Pridea koja se od četvrtka vijori na Trgu bana Jelačića. Prema riječima očevidaca jedan od muškaraca popeo se na gradski stijeg, polio zastavu benzinom ili nekom drugom zapaljivom tekućinom te je zapalio dok je drugi muškarac to sve snimao.  Organizatori Zagreb Pridea za paljenje zastave, koju su za pripadnike LGBT zajednice izradile djelatnice Kamenskog, okrivili su aktualnu vlast. -Uzrok ovom vandalskom činu vidimo u ponašanju aktualne vlasti koja je sa sobom dovela kulturu nasilja, paleži i ekstremizma kojima se želi zatrti svaka različitost u našoj domovini. Tu kulturu isključivosti ne prepoznajemo samo mi građani i građanke, već ju prepoznaje čitav svijet. Zato kažimo svi zajedno dosta mraku, dosta ekstremizmu. Hrvatska treba, želi i voli različitost!- stoji u priopćenju organizatora koji poziva sve građane da se okupe na 15. Zagreb Prideu koji će se održati 11. lipnja. Iz Zagreb Pridea poručuju da najoštrije osuđuju vandalizam na Trgu bana Jelačića te od policije traže da poduzmu sve kako bi počinitelji ovog izgreda bili pronađeni i adekvatno kažnjeni.  >>Šesti Split Pride prošao bez incidenta 