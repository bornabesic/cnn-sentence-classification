Na sastanku predstavnika pet najvećih hrvatskih proizvođača prehrambenih proizvoda, velikih dobavljača koncerna Agrokor, zaključeno je da se treba održati stabilnost njihovih kompanija, kao i poslovnog koncerna Agrokor koji je njihov najveći kanal za prodaju na domaćem trištu, izvijestio je predsjednik Uprave Kraša Damir Bulić. Na sastanku u poslovnoj zgradi Kraša na zagrebačkim Ravnicama okupili su se predstavnici Kraša, Podravke, Vindije, Dukata i Francka, a nakon sastanka Bulić je novinarima ispred sjedišta Kraša kazao kako je intencija sastanka bila koordinirati aktivnosti uoči sastanaka koje će voditi s predstavnicima Vlade i Agrokora.  "Intencija sastanka je bila da koordiniramo naše aktivnosti i mišljenja vezano uz trenutnu situaciju u poslovanju Hrvatskoj, pri čemu prvenstveno mislimo na Agrokor", rekao je Bulić. Dodao je da je na sastanku bilo riječi i o koordiniranju aktivnosti i stavova uoči razgovora "sa svim dionicima u tom procesu, prvenstveno Vladom, koncernom Agrokor i ostalim financijskim institucijama".  "Ono što nam je u planu, što je naša intencija je stabilnost naših kompanija i stabilnost poslovnog koncerna Agrokor, dakle našeg najvećeg distributera, naš najveći kanal za prodaju u Republici Hrvatskoj", rekao je Bulić. Na upit novinara koji su konkretni zaključci sastanka, kratko je odgovorio da će se razgovori voditi i slijedećih dana, pa tako već sutra slijedi još jedan te da će javnost biti informirana o donesenim zaključcima. Potpredsjednica Vlade zadužena za gospodarstvo Martina Dalić trebala bi se, pak, sutra sastati s velikim Agrokorovim dobavljačima. Vlada želi konsolidaciju Agrokora i njegova poslovanja Hrvatska Vlada u slučaju Agrokora djeluje u interesu gospodarske i financijske stabilnosti zemlje, a želi i konsolidaciju poslovanja tog koncerna, rekao je u ponedjeljak predsjednik Vlade Andrej Plenković novinarima na marginama konferencije "Hrvatska kakvu trebamo" u organizaciji Večernjeg lista. Novinare je zanimao Plenkovićem stav o signalima ruskih banaka da bi željele ući u upravljačku funkciju unutar Agrokora. On je odgovorio da je Agrokor privatna kompanija od velikog značaja za hrvatsko gospodarstvo, najveći poslodavac jer ima 60 tisuća zaposlenih u Hrvatskoj i susjednim zemljama te da Vlada vodi dijalog i prati situaciju, a odgovornost je i na vlasniku i menadžmentu. "Želimo da uz dijalog koji smo imali s nizom vjerovnika Agrokora, a danas će ili sutra ministrica gospodarstva razgovarati s dobavljačima, razgovaramo i s međunarodnim vjerovnicima. Tražimo rješenje, naravno želimo i priželjkujemo da ono nema nikakvog negativnog utjecaja na stabilnost hrvatskog gospodarskog i financijskog sustava", rekao je Plenković. "Odgovorno se na tom tragu ponašamo i sve što smo do sada učinili ima na umu gospodarsku i financijsku stabilnost zemlje", dodao je. Upitan može li hrvatska ekonomija ovisiti o događajima u Agrokoru s obzirom na njegov udio u BDP-u, odgovorio je da Vlada radi na tome da održi gospodarsku i financijsku stabilnost zemlje, a želi i konsolidaciju Agrokora i njegova poslovanja. Na pitanje u kojoj mjeri država može pomoći, iako se radi o privatnoj kompaniji, odgovorio je da već način na koji Vlada tretira tu temu u proteklih više tjedana govori o tome da joj je pristupila "izrazito ozbiljno i odgovorno" te da sve njezini potezi vode računa i o stabilnosti kompanije, njenom međunarodnom rejtingu i ocjenama međunarodnih agencija.  "Država je tu da brine o našim građanima i gospodarstvu, i to i radimo", istaknuo je premijer. Premijer nije želio odgovoriti je li svejedno, dođe li do preuzimanja Agrokora, tko je preuzimatelj i iz koje države dolazi. "Nećemo u ovome trenutku o tome razgovarati, jer mislim da ima još jako puno internih stvari koje kompanija mora riješiti", rekao je Plenković. Upitan može li Hrvatska strahovati od širenja ruskog utjecaja, odgovorio je da Vlada vodi računa o interesima hrvatske države te da nije Vlada birala od koga će kompanija u privatnom vlasništvu dobivati ili tražiti kredite. > > Dan D za Agrokor: Što će reći Sberbank Prvi zamjenik direktora ruske Sberbanke Maksim Poletaev u subotu za je agenciju Bloomberg istaknuo da banka, kao najveći vjerovnik, ne želi preuzeti tvrtku. Banka, kao i drugi vjerovnici, pripremaju tromjesečni plan likvidnosti koji bi trebao biti odobren do utorka. Poletaev je rekao kako još ne mogu procijeniti koliko je dodatnog financiranja potrebno, no vjeruju kako se iznos može znatno smanjiti nakon razgovora s glavnim dobavljačima. Unajmili su stručnjake jer žele razumjeti zašto se tvrtka sa stabilnim poslovanjem suočila s krizom likvidnosti, a nakon što se ta glavna kriza riješi, Sberbanka će razmišljati o mogućnosti dugoročnog restrukturiranja duga Agrokora. "Vjerojatno će imati smisla da prodamo neke dijelove tvrtke koji nisu bitni za temeljno poslovanje, kao i da potražimo investitore s golemim iskustvom u toj industriji", rekao je Poletaev. Agrokor je u nedjelju poručio da njegova opstojnost nije upitna i da menadžment kompanije s ključnim investitorima radi na repozicioniranju sustava i novom poslovnom modelu kojim će zaštititi interese svih svojih dionika, vodeći prije svega računa o zaposlenicima i njihovim radnim mjestima te dobavljačima i partnerima. Iz koncerna su naglasili da u tom procesu imaju snažnu podršku svojih ključnih dionika te da će repozicioniranje kompanije omogućiti daljnji razvoj njegovih kompanija, kao i poslovnih partnera odnosno dobavljača. > > Najveći dobavljači tražit će da investitori uvaže i njihove zahtjeve i prava > > Agrokor: Državi ne dugujemo ni kune poreza 