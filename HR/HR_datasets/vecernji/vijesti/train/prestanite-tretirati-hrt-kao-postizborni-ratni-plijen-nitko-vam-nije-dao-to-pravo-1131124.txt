U proteklih pet godina policiji je prijavljeno 78 „događaja“, odnosno prijetnji i napada na novinare, objasnio je ravnatelj policije Zvonimir Vnučec na tematskoj sjednici u Saboru posvećenoj prijetnjama novinarima. Na odboru su uz zastupnike sudjelovali i predstavnici dviju novinarskih udruga, HND-a i HNiP-a, koji su tijekom rasprave jasno pokazali različita viđenja aktualnog stanja u medijima i prijetnji koje novinari dobivaju. Vnučec je u svom izlaganju ustvrdio kako je samo ove godine policiji prijavljeno 14 slučajeva ugroze novinara, ali i da lako postoji mogućnost da je slučajeva i više no da se ne prijavljuju, pa je zajedno s predsjednikom HND-a Sašom Lekovićem novinare pozvao da prijave sve prijetnje. -- Od 78 prijava koje smo zaprimili u proteklih pet godina, utvrđeno je kako je riječ o 10 prekršaja te 50 kaznenih djela, za pet slučajeva još traje postupak utvrđivanja o čemu je točno riječ, a u 13 slučajeva je utvrđeno kako nije bilo elemenata kaznene radnje – kazao je Vnučec. Među tih 50 kaznenih djela, nastavio je, 46 njih se odnosi na prijetnje, dva na teške tjelesne ozljede u pokušaju (novinari Domagoj Margetić i Željko Peratović), od čega je  jedan od ta dva slučaja riješen. Također je dodao kako je u 35 od 50 kaznenih djela počinitelj poznat, dok u 15 slučajeva riječ o nepoznatom počinitelju. -- Kada govorimo o oblicima prijetnji, to izgleda ovako: upućeno je 5 fizičkih prijetnji, 6 verbalno-fizičkih, 27 verbalnih prijetnji, 20 pisanih prijetnji, 5 onih prijetnji koje opisujemo kao uhođenje, uznemiravanje i vrijeđanje te dva počinjenja štete novinarima. Prijetnje su upućene putem telefona, pisma, grafita, izravno i neizravno, putem društvenih mreža – pojasnio je Vnučec te dodao kako su prijetnje općenito dosta česte u Hrvatskoj. Saša Leković, kojem se učestalo prijeti otkad je došao na čelo HND-a, upozorio je na huškačku atmosferu u društvu.  - Od policije, DORH-a i pravosuđa očekujemo da zaštite novinare od prijetnji i napada maksimalno odgovorno obavljajući svoj posao a od političara da osiguraju uvjete za efikasnost nadležnih institucija. A političari će to između ostaloga učiniti tako da jasno i bez fige u džepu podržavaju odgovorno ponašanje novinara i ostalih medijskih profesionalaca, ne samo deklarativno nego i stvarno, umjesto što ignoriraju prijetnje i napade na novinare, koristeći istovremeno „novinare“ za ispunjenje svojih političkih ciljeva i ambicija. Posebna je odgovornost političara za konačno oslobađanje javnog medijskog servisa od dnevnopolitičke stege. Prestanite tretirati HRT kao postizborni ratni plijen. Nitko vam nije dao to pravo – kazao je Leković koji je kritizirao neučinkovitost policije po pitanju prijetnji koje dolaze s „prepaid“ brojeva. S tim se stavom složio i SDP-ov Darko Parić koji drži da policija, da to stvarno želi, može locirati mobitel s „prepaid“ karticom. On i SDP-ov Bojan Glavašević upozorili su kako legislativa kasni za tehnologijama, pa je tako dao primjer komentiranja tekstova na portalima gdje se izravno prijeti novinarima, no policija na to sama ne reagira. Njihov stranački kolega Nenad Stazić tražio je podatak koliko je slučajeva riješeno, odnosno koliko je počinitelja kažnjeno. Predsjednica Hrvatskih novinara i publicista (HNiP) Katja Kušec se pak osvrnula na srozavanje novinarske profesije te dodala kako bi sjednica trebala donijeti odgovore na pitanja što su uzroci zločina, prijetnji i zastrašivanja. - Ovaj posao radim gotovo 30 godina. Hrvatski novinari i publicisti su se organizirali prije godinu dana jer je bio stavljen monopol nad istinom. Neću se baviti napadima jer ovo nije mjesto da bi se razračunavale udruge. Očekujem da će MUP javno objaviti činjenice do kojih su došli, i bilo bi dobro i zdravo za ovo društvo da nastavimo djelovati. Otkako mi postojimo u ovu zadnju godinu veće slobode medija nije bilo, ali isto tako nije bilo većeg šlamperaja, neprofesionalizma, neprovjeravanja informacija – drži Kušec te naglašava kako su novinari nekada bili sedma sila, a danas su „zbog šlamperaja i niske obrazovne razne novinara doveli do ovoga“. HDZ-ov Stevo Culej osvrnuo se na Lekovićevo izlaganje te ustvrdio kako ga taj govor podsjeća na “promiloševićevo djelovanje“, na što je Slavica Lukić iz HND-a napustila sjednicu. Goran Dodig iz Hrvatsko demokršćanske stranke (HDS) je pak ustvrdio kako novinari sami potiču agresiju, pa mu je tajnik HND-a Vladimir Lulić rekao da je njegova izjava isto kao kada ženi kažu da je sama kriva što je silovana. Sjednica je završena jer su zastupnici morali na glasovanje u Sabor, pa nisu doneseni zaključci kakav je bio plan, a planirano je da Odbor za medije zaključi da osuđuje sve pritiske i napade na novinare, te da poziva MUP da reagira na sve takve pokušaje. >> Plenković: Sloboda medija je važna, ali za izgovorenu riječ svi trebaju biti odgovorni >> Leković: Policiju ću podsjetiti i na sve ranije prijetnje 