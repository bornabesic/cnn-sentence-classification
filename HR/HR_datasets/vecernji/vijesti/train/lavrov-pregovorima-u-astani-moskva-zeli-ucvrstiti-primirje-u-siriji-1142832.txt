Jedna je od zadaća pregovora u Astani 23. siječnja pod pokroviteljstvom Rusije, Turske i Irana učvrstiti primirje u Siriji, naglasio je ruski ministar vanjskih poslova Sergej Lavrov. "Jedna od zadaća susreta u Astani ponajprije je učvrstiti primirje", rekao je Lavrov na tiskovnoj konferenciji, "a onda potaknuti sudjelovanje zapovjednika boraca na terenu u političkom procesu", dodao je ruski ministar vanjskih poslova. Moskva i Teheran, koji podupiru Damask, te Ankara koja podupire sirijske pobunjeničke skupine, dogovorili su se o primirju u Siriji koje je stupilo na snagu 29. prosinca i najavili mirovne pregovore za 23. siječnja u kazahstanskoj prijestolnici. "Mislimo da zapovjednici boraca na terenu trebaju sudjelovati (u političkom procesu) i popis ne treba ograničiti samo na skupine koje su 29. prosinca potpisale dogovor o primirju", ocijenio je ruski dužnosnik. "Onima koji nam se žele pridružiti treba omogućiti da to učine". Na pregovorima trebaju sudjelovati glavne pobunjeničke skupine, napose Džaiš al-Islam (Islamska vojska). Sergej Lavrov istaknuo je da bi bilo "pravedno" pozvati u Astanu predstavnike nove američke administracije Donalda Trumpa koji će 20. siječnja službeno preuzeti dužnost, tri dana prije početka pregovora u Astani. U subotu je prijelazni tim Donalda Trumpa potvrdio da je primio poziv u Astanu i dao do znanja da još nisu odgovorili. O situaciji na Balkanu Lavrov je rekao i kako se ne smije dopustiti da dođe do novog oružanog sukoba na Balkanu, prenosi Blic.  – Snage kosovskih Albanaca ne trebaju biti prisutne na sjeveru Kosova naseljenog Srbima. Što se tiče vlaka Beograd – Priština, odmah nakon tih događaja nazvao me Ivica Dačić i analizirali smo što se zapravo dogodilo. Mogu reći samo jedno – EU mora smiriti ovu situaciju i postupiti tako da se ispunjavaju sporazumi između Beograda i Prištine koji su postignuti – rekao je Lavrov.  Prema tome, rekao je Lavrov, sloboda kretanja ljudi ne smije se ograničavati na sjeveru Kosova, a ondje gdje žive Srbi ne smije biti albanskih pripadnika policije.   >> Sastanak Lavrov i Cavosoglu: Nema nikakvog popuštanja teroristima 