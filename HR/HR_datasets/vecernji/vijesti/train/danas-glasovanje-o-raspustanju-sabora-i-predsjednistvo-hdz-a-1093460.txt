Većinom glasova Sabor je donio odluku o samoraspuštanju, a ta odluka na snagu stupa 15. srpnja. Za raspuštanje je glasovalo 137 zastupnika, jedan suzdržan (HDZ-ov Željko Glasnović) i dva protiv (Milivoj Špika i Miodrag Demo). U Banskim dvorima održao se sastanak premijera Tihomira Oreškovića i dijela ministara u tehničkoj Vladi u povodu huliganskih izgreda dijela navijačkih skupina u Francuskoj, a sastanku je nazočio i šef SOA-e Daniel Markić. U nastavku pratite tijek događaja: 14.30 – Predsjednik SDP-a Zoran Milanović ne vidi raspuštanje Sabora kao neki veliki uspjeh. – To je bio cilj, jedino sredstvo i način da idemo na nove izbore, a njih moramo imati. Što se tiče nas, SDP-a i još nekih, mi smo htjeli da se Sabor raspusti danas, s današnjim danom, ali Most je htio 15. srpnja. Bez njih je bilo nemoguće doći do većine, a sad se i HDZ tome priključio, pa se prema tome Sabor raspušta s 15. srpnjem, iako se priklanjam argumentima onih šampiona naknadne pameti koji sada govore da se Sabor trebao raspustiti s današnjim danom. Da, ali to nije bilo moguće – kaže Milanović, a na pitanje što će Sabor raditi do 15. srpnja, uzvraća "kao i zadnjih pola godine, ništa". – Vjerujem da će predsjednica izbore raspisati 4. rujna. S obzirom na to da je odluka o raspisivanju izbora nepovratna, ipak treba vidjeti kad će ona donijeti tu odluku, ali to su sad tehnička pitanja. Nemoguće je da se do 15. srpnja odluka preokrene. Zadnji termin za izbore je 11. rujna, no možda je to malo predaleko, 4. rujna je O. K. – tvrdi Milanović. SDP je bio za to da se Sabor raspusti danas, ali za to nije imao većinu. 14.10 – HDZ-ov Darko Milinović kaže da se valjda jednom morao dogoditi i ovako kratak saziv Sabora, a sad očekuje da predsjednica izvijesti kada bi mogli biti izbori. – HDZ je najjača politička snaga u zemlji i mislim da bi bilo dobro da su izbori poslije ljeta, dakle u ranu jesen. Evo, to je neka moja sugestija – kaže Milinović. Na današnjoj sjednici Predsjedništva HDZ-a očekuje raspravu o aktualnoj političkoj situaciji i raspravu o zadnjem političkom porazu stranke, ali i eventualno nekim odlukama, kaže. – Mislim da će dosadašnji predsjednik stranke donijeti odluku koja će staviti ponovno HDZ u ulogu favorita na idućim izborima – komentirao je Milinović svoja očekivanja. Ivan Tepeš iz HSP-a AS kaže da njegova stranka tek treba vidjeti kako će izaći na iduće izbore (sada su išli u sklopu Domoljubne koalicije op.a.). – Mi smo još uvijek u koaliciji, odnosno s HDZ-om i to znači da idemo na sljedeće izbore, ali sve ovisi o situaciji u HDZ-u i kako će se stvari dalje razvijati. Skladno tome ćemo izići na sljedeće izbore – komentira Tepeš te dodaje kako je na HDZ-u, koji je lokomotiva, da odluči hoće li ih i dalje voditi Tomislav Karamarko. 14.00 sati – Nakon odluke o raspuštanju Sabora, predsjednik Sabora Željko Reiner želio je na glasovanje staviti prijedlog izmjene Zakona o obveznom zdravstvenom osiguranju, no oporba je napustila sabornicu i srušila kvorum, pa se nije uspjelo glasovati. – Nečuveno je da se predsjednik Sabora koristi ovim trenutkom kako bi pogurao tako sporne zakone kao što su Zakon o obveznom zdravstvenom osiguranju i zdravstvenoj zaštiti, koji su usmjereni jedino i isključivo na guljenje kože s leđa hrvatskih pacijenata. Ovo pokazuje više od bilo čega kakav je bio karakter ove vlasti – rekao je kasnije SDP-ov zastupnik Peđa Grbin. Podsjetimo, tim prijedlogom Vlada je željela povećati maksimalni iznos sudjelovanja osiguranih osoba u troškovima zdravstvene zaštite te uvesti obvezu plaćanja naknade za pregled u hitnom bolničkom prijamu koji je obavljen na zahtjev osiguranika kada se pregledom ustanovi da pacijentu nisu nužni hitni dijagnostičkih i terapijski postupci jer mu život i zdravlje nisu u opasnosti. Prije rušenja kvoruma, Sabor je donio odluku o slanju dodatnih 25 pripadnika Oružanih snaga RH u misiju potpore miru u Afganistanu u drugoj polovici godine. 13.15 sati – HDZ-ov Ivan Šuker objasnio je i HDZ-ove glasove za raspuštanje Sabora. – To više nije vodilo nikamo, bolje je tako ako se ne može skupa, ako se ne mogu provesti reforme jer bez njih se Hrvatska ne može nadati ničemu boljem. Kad se vidi da ne ide, kad se stvorila nova većina koja je bila za raspuštanje Sabora, onda to treba poštovati. HDZ je donio jedinu političku odluku koju je mogao donijeti – izjavio je Šuker. HNS-ov Goran Beus Richembergh rekao je da je postignut opći konsenzus u odluci da je najbolje da se izbori održe početkom rujna te da je za to bilo potrebno da se donese odluka o raspuštanju 15. srpnja. Šuker je istaknuo da do tada neće biti zasjedanja te da će se Sabor sastati bude li bilo potrebno donijeti neku točku. – Ovo je specifično vrijeme. Da Vlada nije dobila nepovjerenje, možda bi bilo smisla da funkcionira do 15. srpnja – rekao je Šuker i dodao kako se ne smije dopustiti da Sabor postane mjesto za predizbornu kampanju. 12.45 – Sabor je izglasao odluku o samoraspuštanju, a donesena odluka stupa na snagu 15. srpnja. Za raspuštanje je glasovalo je 137 zastupnika, jedan je bio suzdržan (HDZ-ov Željko Glasnović), a dva protiv (Milivoj Špika i Miodrag Demo). Nakon toga je MIP podnio izvješće o aktiviranju mandata Tomislava Karamarka. Sabor je tu odluku potvrdio sa 114 glasova ''za'', jednim suzdržanim i devet protiv (Most i Ivan Vilibor Sinčić). Sabor je nastavio s raspravom o izmjeni odluke o sudjelovanju mirovne misije u Afganistanu jer je, kako je Reiner objasnio, nužno donijeti tu odluku. 12.44 sati – Bivši mostovac Ivica Mišić kaže da je nebitno kada će se na izbore, ali istina je, dodaje, da je većina Slavonaca na radu na moru, pa im izbori ne bi sada odgovarali. Vjeruje da će se novim izborima opet dobiti ista situacija, odnosno da se politička svijest ni tada neće promijeniti. – Hoćemo li uspjeti dobiti sposobne i kvalitetne ljude? Hrvatska mora krenuti naprijed – kazao je Mišić. Špika se složio s njime da izbori neće bitno promijeniti političku situaciju. – Realno je očekivati da će neki dobiti više ili manje mandata, ali teško je reći da će se značajno promijeniti odnosi – nastavlja Špika koji kaže da blokirani i nezaposleni nemaju vremena čekati izbore. 12.35 sati – Nezavisni Stipe Petrina rekao je Špiki da se ne koristi saborskom govornicom za predizbornu kampanju. – Kažete da samo 10 posto ljudi koji si mogu priuštiti godišnji neće izaći na izbore. Koji će to primorski Hrvat glasati u sedmom mjesecu ili u rujnu, oni tada moraju raditi jer što zarade ta dva mjeseca, to im je za čitavu godinu, kao i oni koji dolaze raditi s kontinenta – primijetio je Petrina koji je nasmijao cijelu sabornicu kada je umjesto da kaže da je Hrvatska turistička zemlja rekao "teroristička". 12.30 sati – HDZ-ov Stevo Culej kaže da mu nije žao otići iz Sabora iz puno razloga. – Napravio sam recenziju i secirao svakoga pojedinačno. Nisam sretan s onim što vidim, jer ovaj cirkus koji ste nam priredili, ovaj pakao, samo da ne doživimo deveti krug pakla gdje bih se ja jako dobro snašao, za razliku od nekih. Dali ste minutu šutnje za pokojne iz Beograda, ali nije bilo minute šutnje za 12 redarstvenika. Premijeru, vidimo se – poručio je Culej. Mostov Miroslav Šimić čudi se da je Bandićev klub potpisao zahtjev za raspuštanje kad su svaki dan najavljivali preslagivanje. – Što se tiče rujna, Most želi da izbori budu u rujnu jer će izlaznost biti veća i imat će veći legitimitet – kaže Šimić te podsjeća da brojni Slavonci odlaze sezonski raditi na more pa ne bi mogli glasovati u srpnju. Žele raditi do 15. srpnja jer neke stvari treba još riješiti, poput Zakona o financiranju političkih stranaka. – Želimo poslati jasnu poruku da na nas ne računate, vi ste srušili Vladu u kojoj ste s nama sudjelovali, vi dovodite do novih izbora, to je vaša odluka – objasnio je Šimić zašto želi da se danas donese odluka o raspuštanju Sabora 15. srpnja. Špika mu je uzvratio da građani neće ponovno "nasjesti" na Most. 12.20 sati – Čini joj se, dodaje Petrijevčanin Vuksanović, da će najveća reforma koja će biti provedena biti reforma HDZ-a. BUZ-ov Milivoj Špika malo je, dodaje, iznenađen što se nije više ljudi osim samo njih dvoje prijavilo za raspravu o raspuštanju Sabora. – Znali smo da će ovo dovesti do ove točke. Imamo dva prijedloga, 72 zastupnika žele da se danas donese odluka o raspuštanju Sabora 15. srpnja, a 18 zastupnika želi da se ta odluka donese danas. Zašto neki žele da to bude 15. srpnja? Svi smo dali prisegu da ćemo raditi u interesu građana, pa je li u nacionalnom interesu da čekaju rasplet ovoga još dva mjeseca, ili se pojavio strah da se ne bi netko predomislio. Ne vidim razloga da Sabor najnormalnije ne funkcionira i radi do 15. srpnja – kaže Špika te dodaje kako nema razloga čekati. 12.05 sati – Predsjednik Sabora Željko Reiner sjednicu je otvorio pozivom zastupnicima da minutom šutnje odaju počast Stjepanu Radiću i drugim žrtvama tog atentata. Nakon toga Sabor je nadopunio dnevni red s deset zahtjeva s ukupno 89 potpisa za raspuštanje Sabora. SDP-ova Dragica Zgrebec zatražila je stanku kako bi se zastupnici usuglasili oko datuma raspuštanja Sabora, no pošto je prije dogovoreno da će to biti 15. srpnja, nije bilo potrebe za stankom. Ipak, HDZ-ov Ivan Šuker došao je do predsjednika SDP-a Zorana Milanovića zajedno s Mostovim Miroslavom Šimićem i HNS-ovim Miloradom Batinićem i svi se došaptavaju, očito oko tog datuma. – Osnovno načelo našeg djelovanja bilo je istina i pravda. Netko može imati političkih zlouporaba debelih kao Biblija, a i dalje suvereno hodati po političkoj sceni. Kredibilitete Sabora se godinama urušava, pjeva se o njemu kao o "debilani", piše se da je i "Disneyland" – primijetila je zastupnica HRID-i Irena Petrijevčanin Vuksanović koja je podsjetila na niz problema s kojima se zemlja susreće posljednjih mjeseci. 12.00 sati – HNS-ova Vesna Pusić sumnja da bi netko od zastupnika koji su potpisali zahtjeve za raspuštanje Sabora sada mogao danas promijeniti mišljenje. – Kako očekivati da će ljudi javno pljunuti na svoje ime i svoj potpis. Ja to ni o ljudima o kojima imam jako loše mišljenje ne bih mislila tako, jednostavno ne bih pomislila da bi tako nešto bili u stanju napraviti, dakle čisto i zbog vlastitog nekog interesa i zbog minimuma digniteta, tako da očekujem da će to sada biti na dnevnom redu u 12, da će se izglasati sada postojećom parlamentarnom većinom, to je bilo nešto preko 90 potpisa – kaže Pusić. Također očekuje da će se raspustiti s datumom 15. srpnja kako bi izbori bili u rujnu, a ne u jeku turističke sezone. – Ne znam što će zastupnici raditi do 15. srpnja, može se dati i stanka i bilo što, to je formalno raspuštanje Sabora i ne znači da morate sjediti zastupnici u sabornici nego da se prihvate posla komunikacije na terenu s građanima to im je sada posao i zastupnika i nezastupnika, dakle svih ljudi koji se namjeravaju baviti politikom – komentira Pusić. 11.57 sati – Točno u 12 sati trebala je početi sjednica Sabora na kojoj će se, po svemu sudeći, glasovati o raspuštanju Sabora. Prije sjednice, svaki zasebno, zasjedali su klubovi zastupnika, HDZ-a, SDP-a, Mosta. Umrijet ću od smijeha, to je takva znanstvena fantastika. Mostovi zastupnici su svoje rekli i pokazali svojim držanjem u parlamentu Miroslav Šimić Miroslav Šimić iz Mosta očekuje da će danas Sabor glasovati o raspuštanju. – Samo smo dobili službenu informaciju da je nastavak sjednice danas u 12 sati, kao i svi zastupnici, bez dnevnog reda i bez ičega. Čuli smo predsjednika Sabora, rekao je da će točku staviti na dnevni red i nadamo se da ćemo danas o njoj raspravljati i glasovati, ovisi o njemu. Većina nas je u samom prijedlogu za raspuštanje navela datum 15. srpnja kako bi se izbori mogli održati početkom rujna i to je nekako neformalni dogovor. Mislim da je većina klubova tako i napravila, to sam čitao iz medija i nije nešto što smo usuglasili do kraja, mi smo tako napisali u našem prijedlogu – kazao je Šimić. S obzirom na to da su se pojavili spinovi da neki Mostovi zastupnici "pretrčavaju" u HDZ, Šimić je upitan da to komentira. – Umrijet ću od smijeha, to je takva znanstvena fantastika. Mostovi su zastupnici su svoje rekli i pokazali svojim držanjem u parlamentu – kazao je Šimić. 11.40 sati – Ja sam ovdje, radim, koordinacija ide, tako da radim samo svoj posao – rekao je pred Banskim dvorima ministar Tomislav Panenić. – Moramo nastaviti raditi jer ne možemo dozvoliti da imamo nekoliko mjeseci da se ne radi ništa, čekajući samo da dođe nova Vlada – istaknuo je Panenić. Odluke se moraju pripremati, hoće li one biti kao zakoni uvršteni već sada putem Vladine uredbe, ili u novom sazivu Sabora, to će se tek procijeniti, ali je njihova priprema Vladina obveza, dodao je. Upitan je li HDZ kontaktirao Most preko vikenda, ustvrdio je kako nije bilo kontakata i poručio kako ne vjeruje da se takva situacija može dogoditi. 10.50 sati – Ministar Šustar izjavio je novinarima da je nužno reagirati, a ova Vlada, iako je tehnička, ima mehanizme za to i mora reagirati i na taj način olakšati i Vladi koja dolazi. "Ponašajmo se civilizirano, a kroz ovo vrijeme vjerujem da će ova Vlada i ona koja dolazi nakon nas imati dovoljno načina i resursa da odijeli kukolj od žita. To su svi u Europi napravili, moramo i mi. Situacija ne trpi odlaganja. Zato je dobro da su reagirali i predsjednica i premijer i mi ćemo, vjerujte mi, do krajnjih granica iskoristiti svoje ovlasti – poručio je. Nije bilo kontakata HDZ-a i Mosta preko vikenda, ne vjerujem da se to može dogoditi Tomislav Panenić Ovlasti za to, pojašnjava, daje Zakon o sprječavanju nereda na sportskim natjecanjima, čija se provedba mora pospješiti. Na pitanje novinara što je sa Zakonom o sportu, zbog kojega i postoji nezadovoljstvo dijela navijača, Šustar odgovara kako se nada da će se ići izradu novog, cjelovitog zakona. – I nadam se da će bilo kakvo odlučivanje o njemu ići kroz javnu raspravu, a ne kroz hitnu proceduru – rekao je i pojasnio kako je upravo hitna procedura dovela do problema u provedbi sadašnjeg Zakona o sportu, koji je zbog toga u proceduri izmjena i dopuna. 10.42 sati – Potpredsjednik Vlade Božo Petrov ušao je u zgradu Vlade 10:39 sati – Iz HDZ-a je priopćeno da će se sjednica Predsjedništva održati danas u 18 sati u Središnjici stranke. 10.33 sati – Ministar znanosti, obrazovanja i sporta Predrag Šustar pozvao je po dolasku na sastanak u Banske dvore da se "zakopaju ratne sjekire" između navijača i HNS-a. Rekao je i da se ne smatra odgovornim za neprovođenje Zakona o sportu, javlja N1 televizija. 10.25 sati – Na radni sastanak o huliganskim neredima u Francuskoj stigao je i šef SOA-e Daniel Markić Sef SOA Daniel Markic stigao u @VladaRH na radni sastanak o huliganskim neredima u Francuskoj #n1info 8.15 sati – Predsjednik tehničke Vlade Tihomir Orešković održat će u Banskim dvorima u 10 sati radni sastanak u povodu huliganskih izgreda dijela navijačkih skupina na utakmici Hrvatska – Češka, koji su se dogodili u Francuskoj. Kako je u subotu najavljeno iz Vlade, uz Oreškovića, na sastanku će sudjelovati ministar vanjskih poslova Miro Kovač, ministar unutarnjih poslova Vlaho Orepić, ministar pravosuđa Ante Šprlje te ministar znanosti, obrazovanja i sporta Predrag Šustar. 8.00 sati – Hrvatski sabor danas u 12 sati nastavlja sjednicu na kojoj se očekuje odluka o samoraspuštanju Sabora nakon što je to zatražili zastupnici u osam odvojenih prijedloga. Odluka bi na snagu trebala stupiti sredinom srpnja, te bi se prijevremeni parlamentarni izbori mogli održali početkom rujna. Predsjednik Hrvatskog sabora Željko Reiner rekao je da će samoraspuštanje Sabora sigurno staviti na dnevni red. >> Političarima je svejedno što narod osjeća jer misle na sebe >> U ponedjeljak sjednica o raspuštanju Sabora. Potpisalo se 89 zastupnika! 