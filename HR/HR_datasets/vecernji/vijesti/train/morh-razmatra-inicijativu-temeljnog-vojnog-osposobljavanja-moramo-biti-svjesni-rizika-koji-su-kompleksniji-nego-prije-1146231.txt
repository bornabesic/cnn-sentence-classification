Premijer Andrej Plenković u utorak je posjetio Ministarstvo obrane (MORH), gdje ga je potpredsjednik Vlade i ministar obrane Damir Krstičević izvijestio o novim inicijativama poput temeljnog vojnog osposobljavanja te o povratku vojske u neke sredine u kojima je tradicionalno bila prisutna. Nove inicijative trenutačno se razmatraju i analiziraju u Oružanim snagama, a potaknute su novim sigurnosnim ugrozama, rekao je Krstičević govoreći o ključnim aktivnostima i planovima MORH-a u idućem razdoblju, priopćeno je iz MORH-a.  "Moramo biti svjesni  rizika koji su kompleksniji nego prije te je upravo zbog toga važna politička, stručna, ali i javna rasprava o donošenju strateških dokumenata i odluka koje se tiču svih građana", rekao je ministar na sastanku u Ministarstvu, na koji je premijer Plenković došao u pratnji ministra financija Zdravka Marića i drugih suradnika. Krstičević je izrazio uvjerenost da će uskoro biti doneseni novi strateški dokumenti – Strategija nacionalne sigurnosti i Zakon o sustavu domovinske sigurnosti. Također, ministar je podsjetio kako nas u ovoj godini čeka važna odluka o budućnosti borbenog zrakoplovstva koja zahtjeva najširi društveni konsenzus, a koja podrazumijeva odgovornost i za buduće generacije. "Podizanje izdvajanja za obranu, jačanje sposobnosti sastavnica sigurnosnog sustava mora imati potporu i u civilnoj zajednici jer sve je to jamac uspješnog gospodarstva kao temelja razvoja", zaključio je ministar. Načelnik Glavnog stožera Oružanih snaga RH, general zbora Mirko Šundov upoznao je Plenkovića sa stanjem i planiranim aktivnostima u Oružanim snagama RH. Ukratko je predstavio strukturu i razmještaj postrojbi te izvijestio o aktualnim zadaćama, od sudjelovanja u mirovnim misijama i operacijama, planiranim vojnim vježbama i obuci do pomoći koju pripadnici Oružanih snaga RH pružaju civilnim institucijama i lokalnoj zajednici kroz hitni medicinski helikopterski prijevoz, akcije traganja i spašavanja i protupožarnu zaštitu. Po završetku sastanka predsjednik Vlade, u pratnji ministra Krstičevića, posjetio je vojarnu "Pukovnik Marko Živković" na Plesu, gdje je obišao novi kompleks dežurnog borbenog dvojca Hrvatskog ratnog zrakoplovstva i protuzračne obrane (HRZ i PZO) te se upoznao s operativnim postupcima HRZ i PZO-a u NATO-ovu integriranom sustavu protuzračne i proturaketne obrane (NATINAMDS). Također, predsjedniku Vlade prikazana je provedba nadzora i zaštite zračnog prostora u RH u sustavu NATINAMDS. >> Hrvatski vojnik za budućnost ili topovsko meso NATO-a? 