Kriza je udarila i po krizmi i prvoj pričesti pa su ove, kao i posljednjih nekoliko godina znatno osiromašili proslave i darovi krizmanicima. U restoranima se rezerviraju mjesta za obitelj i najbliži krug prijatelja, a među darovima prednjače mobiteli i laptopi (najčešće kupljeni na rate), dok je tradicionalno zlato u drugome planu. 'Ljudi nemaju novca' – Prošle su godine kad se u našem poslu osjetilo da je sezona krizmi, sada se slabo kupuje zlatnina kao dar za tu priliku – kaže riječki zlatar Tonči Grabušić. Nakit je skup, ljudi nemaju novca, za neki ozbiljniji komad nakita treba izdvojiti nekoliko tisuća kuna. Usto, djeca u toj dobi radije bi da im dar za krizmu bude pametni telefon ili tablet, računalo, sat koji dobro izgleda, razočarani su kad dobiju nakit, i to zlatni.  Tu i tamo, kaže Grabušić, netko naleti pa za takvu priliku kupi za dječake bolji, deblji lančić, što košta između dvije i tri tisuće kuna.  – Ljudi nemaju novca i to se u zadnjih pet godina na našoj prodaji jako vidi. Stvari su danas neusporedive s vremenima prije krize. Svake nam godine prodaja i zarada padne za po 20 posto i sada smo, mogu to reći, na najnižoj grani isplativosti. Danas oni koji još imaju nešto novca kupuju poklone u vrijednosti od 200 do 300 kuna najviše. Primjerice, ne kupuje se više toliko zlato, već nakit od čelika ili srebra; naušnice, privjesci s anđelima ili imenima, uglavnom u vrijednosti do 200 kuna – kazao je Stjepan Kos, vlasnik zlatarnice Le-wi-ko iz Karlovca. Njegove riječi potvrđuju i zagrebački zlatari pa u zlatarnicama Rodić kažu da je kupovna moć osjetno manja i kupuje se jeftiniji nakit. Lančići i privjesci križići – Ne kupuju se skupi pokloni. Od zlata se kupuje vrlo slabo. Uglavnom lančići, privjesci, križići i narukvice – rekao nam je Đani Roginić, vlasnik zlatarnice Roginić, a potvrđuju to i u ostalim zagrebačkim zlatarnicama poput zlatarnice Krznarić. – Ni blizu kao prije! Kupuje se uglavnom lančić s privjeskom križa i to za 300 kn. Kupovna moć je manja. Jedino kumovi kupuju malo skuplje, ali ne nakit, više se kupuju mobiteli, tableti, računala... – kažu u zagrebačkoj zlatarnici Vili, što potvrđuju i u zlatarnici Emmanuel iz Radićeve ulice u središtu Zagreba. Čini se da su restorani malo manje na udaru krize u sezoni krizmi i prvih pričesti pa u karlovačkim restoranima kažu da imaju rezervirane sve termine u svibnju i lipnju. Ipak, biraju se skromniji meniji nego prijašnjih godina. – Svaki vikend imamo goste koji slave prve pričesti i krizme. Imamo 15-ak ugovorenih proslava krizme gdje će biti između 30 i 40 gostiju po grupi. No ljudi ipak biraju kako bi meni bio nešto povoljniji – kaže Dalibor Vukmanić, vlasnik restorana DP u Zvečaju. – Meniji se razlikuju i tu nema pravila. Češće se uzimaju juhe nego hladna predjela – rekli su nam u zagrebačkom restoranu Gladne oči. – Proslave pričesti i krizmi nisu velike, u prosjeku 30-35 ljudi. Piće i hrana ne prelaze iznos od 130-140 kn po osobi – rekli su u restoranu Lobby iz Zagreba. (V. Balen, S. Bičak, A. Krvarić, T. Opačak-Klobučar i D. Prerad) >>Krštenje, prva pričest, krizma...Evo kako izbjeći modnu katastrofu u svečanim prilikama >>Crkveni obred pada u drugi plan. Najželjeniji dar za krizmu je - iPad Kriza je definitivno učinila svoje, pokloni za krizmu više ni izbliza nisu tako izdašni kao prije – kaže Robert Lorenc, vlasnik slavonskobrodske zlatarnice sa 63 godine dugom tradicijom. Za lijep i atraktivan komad zlatnog nakita Brođani su nekada znali izdvojiti i petnaestak tisuća kuna. Danas iznosi većinom ne prelaze nekoliko stotina kuna. – Naši su kupci prepoznali kvalitetu i redovito nam se vraćaju pa je broj računa koje izdajemo približno isti kao i prije. Međutim, iznosi koje su ljudi spremni izdvojiti za poklon višestruko su manji – istaknuo je Lorenc. – Cijena zlata je narasla, a ljudi imaju jednak ili manji iznos novca za dar. Neugodno im je poklanjati mali komad nakita. Prešlo se nešto i na srebro, ali danas se ipak poklanjaju mobiteli, tableti i slično – rekao nam je sisački zlatar Zoran Čop. 