Danas u hrvatske i osnovne srednje škole u novu školsku godinu 2016./2017. kreće nešto manje od pola milijuna učenika, od kojih nešto više od 40 tisuća prvašića. Ove godine u osnovne škole kreće 1375 prvašića manje nego prošle godine, odnosno ukupno 40.503, a u srednjim je školama bilo mjesta za upis oko 50 tisuća učenika.  Ukupno je ove godine u školama 490 tisuća učenika, odnosno pet tisuća manje nego prošle godine.  Asistenta u nastavi imat će ukupno 2268 učenika s teškoćama u razvoju koji pohađaju osnovne i srednje škole, što je ostvareno zahvaljujući povlačenju nepovratnih 74,7 milijuna kuna iz Europskog socijalnog fonda.  Školska godina trajat će do 14. lipnja 2017. godine. Zimski praznici počinju 24. prosinca, a završavaju 11 siječnja. Proljetni praznici trajat će od 13. do 21. travnja.  Ministar znanosti, obrazovanja i sporta Predrag Šustar u nedjelju je u poruci u povodu početka nove školske godine naglasio da je odgoj i obrazovanje ključ za uspješno stvaranje modernoga građanskoga društva, a razvoj osobnih potencijala i njihovo korištene za vlastitu dobrobit i za dobrobit gospodarstva i društva u cjelini, dugoročan zalog budućnosti.  Kao i dosadašnjih godina policija početkom godine provodi svoju akciju "Poštujte naše znakove", kojom želi upozoriti javnosti na djecu u prometu, posebice na prvašiće kojima je to najčešće prvi samostalni kontakt s prometom.  Policija će pojačano nadzirati prometnice i raskrižja u blizini škola, kontrolirati brzinu kretanja vozila te sankcionirati nepropisno parkirana vozila na prometnicama u zonama škola, a provodit će se i pojačani nadzor autobusa kojima se organizirano prevoze djeca. >> Pravilno rasporedite teret unutar torbe prvašića 