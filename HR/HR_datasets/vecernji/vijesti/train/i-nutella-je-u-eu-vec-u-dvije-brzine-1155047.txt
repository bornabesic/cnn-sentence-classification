Odluke koje donose premijeri i predsjednici 28 država članica EU na sastanku Europskog vijeća koji je počeo jučer i traje još danas u Bruxellesu variraju od poruke ohrabrenja zapadnom Balkanu pa sve do – kvalitete Nuttele, Spritea, smrznutih ribljih štapića i sličnih proizvoda. Neumoljiva istraživanja I to nije šala: ova druga tema, tj. problem različite kvalitete prehrambenih proizvoda čiji se sastojci razlikuju ovisno o tome idu li proizvodi na istok ili na zapad jedinstvenog tržišta EU, našla se u nacrtu zaključaka summita i poslužila je kao mini primjer dileme koja stoji pred Unijom nakon objave Bijele knjige o budućnosti Europe – treba li se EU razvijati u smjeru federacije koja s europske razine uređuje svaki, pa i najsitniji problem ili treba, upravo suprotno, prepustiti nacionalnim vlastima država članica da same rješavaju probleme. Istočnoeuropske članice već su dugo nezadovoljne praksom kompanija koje njihove građane, čini se, tretiraju kao manje vrijedne od onih na zapadu EU tako što im u proizvode istog imena stavljaju manje kvalitetne sastojke. Premijeri Poljske, Slovačke, Mađarske i Češke sa summita Višegradske skupine prošli četvrtak u Varšavi pozvali su Europsku komisiju da donese propise koji bi zabranili takvu poslovnu praksu koja “ponižava ljude i stvara dvije kategorije građana unutar EU”. Neki čak govore i o “prehrambenom šovinizmu u EU”. Testiranja u laboratorijima u Slovačkoj pronašla su, naime, značajne razlike u kvaliteti istih proizvoda kupljenih u Slovačkoj i u Austriji. Do ljeta bi i u Hrvatskoj trebalo biti dovršeno slično istraživanje koje je europska zastupnica Biljana Borzan (SDP) pokrenula s Hrvatskom agencijom za hranu. Svugdje gdje se proizvodi u istočnoj i srednjoj Europi uspoređuju s istim takvim proizvodima u zapadnoj Europi pronalaze se dokazi da mnoge kompanije ne proizvode navlas isti proizvod. – Moramo se založiti za to da na jedinstvenom tržištu javno zdravstvo i sigurnost hrane budu identični. Da oni proizvođači koji plasiraju proizvod u bilo koju članicu EU šalju proizvode istovjetne kvalitete. To je minimum na kojem svi inzistiraju – rekao je hrvatski premijer Andrej Plenković ulazeći na summit. Za zemlje Višegradske skupine, ovaj detalj o različitoj kvaliteti hrane dočarava potencijalnu nejednakost koja bi se u EU stvorila kad bi se krenula razvijati kao višebrzinska Unija, u kojoj za neke države vrijede jedna pravila, a za druge neka druga. Dva rješenja problema Taj scenarij o EU u više brzina naveden je u Bijeloj knjizi o budućnosti Europe koju je predstavio predsjednik Europske komisije Jean-Claude Juncker. Ukupno pet predloženih scenarija varira od pretvaranja EU u federaciju koja brine o svemu do vraćanja dijela suvereniteta iz Bruxellesa na nacionalne vlasti.I upravo na primjeru ovog problema s različitom kvalitetom hrane Juncker je uoči jučerašnjeg sastanka Europskog vijeća predložio dva moguća rješenja. Prvo, moguće je riješiti taj problem kroz postojeće propise i kroz suradnju nacionalnih vlasti. Drugo, moguće ga je riješiti na razini EU ali to bi značilo da se treba osnovati Europska agencija za zaštitu potrošača koja bi se brinula da je kvaliteta hrane jednaka svugdje na jedinstvenom tržištu. Na kraju je, barem na ovom konkretnom problemu s nejednakom kvalitetom hrane, prevagnulo ovo prvo. U nacrtu zaključaka summita navodi se da “Europsko vijeće pozdravlja odluku Komisije da se pozabavi pitanjem različite kvalitete prehrambenih proizvoda na unutarnjem tržištu tako što će osnovati forum na visokoj razini o boljem funkcioniranju lanca opskrbe hranom”. U visokom forumu sjedit će predstavnici nacionalnih vlada i predstavnici prehrambene industrije. Problem će biti razmotren, no iz izjave njemačkog ministra poljoprivrede vidljivo je da neki ne vide smisao u tome da EU pretjerano zabada nos u Nutellu i slične proizvode. – Zadnje što trebamo je (EU) agencija za provjeru Nutelle – rekao je Christian Schmidt, njemački ministar prehrane.      >> Lošija roba za samoposluge istoka Europe? >> Ovog mjeseca u Rimu se rađa nova Europska unija s 27 članica 