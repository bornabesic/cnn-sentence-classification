Nije nevolja što će struja poskupjeti nego što se tim poskupljenjem ništa bitno neće promijeniti u energetskoj politici zemlje. Kroz javna poduzeća i dalje defiliraju stranački kadrovi kao da su ona kolodvori, a ne tvrtke od javnog interesa koje svi plaćamo. U četvrt stoljeća postojanja mlada hrvatska država uspjela je sagraditi samo jednu ozbiljniju hidroelektranu (Lešće). Energija koju trošimo uglavnom dolazi iz starih elektrana ili bušotina koje su pokrenute za vrijeme Austro-Ugarske ili mrskog socijalizma, a država ne čini ništa da sagradi nove pogone. Hrvatska uspijeva pokriti samo 60 posto domaće potrošanje energije usprkos vjetru, suncu, vodi, plinu i svim ostalim prirodnim resursima s kojima bismo zapravo trebali biti veliki izvoznik, a ne uvoznik energije. Da se EU nije okrenuo zdravoj energiji i natjerao sve svoje članice da ulažu u obnovljive izvore, Hrvatska ne bi napravila nikakav napredak ni u tom području. Pomak je ipak vidljiv jer sada tri posto potrošene enegije dolazi od vjetra ili sunca, a okolnosti su takve da bismo mogli i bolje i više, samo da se odrede jasna pravila, pa i cijena koju će dobiti oni koji se bave obnovljivom energijom. Vaučeri za struju od 200 kuna mjesečno, koje redovito dobiva oko 74.000 kućanstava, odličan su primjer kako država može i treba pomagati ugroženim skupinama građana. Socijalna politika ne treba se voditi preko cijene struje i plina, kako što se nikad nije vodila ni kroz cijene benzina. Plenkovićeva Vlada zapetljala se u smišljanje izgovora kako će poskupljenje struje prikazati kao “smanjenje smanjenja pojeftinjenja”, umjesto da vodi računa kamo novac ide! Tko od građana ne bi odmah pristao da mu cijena vode/grijanja bude i 10% skuplja ako će ga to rasteretiti obveze da na mjesečnom računu plaća 60 posto vode ili topline koji se izgube u prijenosu i nikad ne dođu do njihove kuće. Cijena industrijskog plina za petinu je skuplja nego u EU, a slično je i sa strujom, vodom ili grijanjem koje poduzeća plaćaju kao da su suho zlato. >> Vrdoljak: 'Plin će poskupjeti od 15 do 20 posto zbog nerada Vlade' 