Vrhovni sud ukinuo je prvostupanjsku presudu Branimiru Glavašu i ostalima u slučajevima "garaža" i "selotejp" i od zagrebačkog Županijskog suda zatražio novo suđenje za ratne zločine nad osječkim Srbima. U rješenju objavljenom poslijepodne na internetskoj stranici Vrhovnog suda stoji da su prihvaćene žalbe Glavaša i ostalih optuženika te da se ukida prvostupanjska presuda u cijelosti i predmet upućuje prvostupanjskom sudu na ponovno suđenje i odluku. Prvu pravomoćnu presudu Vrhovnog suda Glavašu od osam godina zatvora, temeljem koje je služio zatvorsku kaznu u Mostaru s koje je pušten na privremeni otpust, Ustavni sud ukinuo je na samom početku 2015. Na snazi je tako ostala presuda zagrebačkog Županijskog suda kojom je zbog ratnog zločina u Osijeku nepravomoćno osuđen na 10 godina zatvora pa je Glavaš nakon povratka u Hrvatsku vraćen u istražni zatvor novom odlukom Vrhovnog suda koju je ponovno djelomično ukinuo Ustavni sud. Nakon 26 dana Remetinca i zatvorske bolnice, gdje je bio zbog štrajka glađu, na slobodu ga je 31. ožujka 2015. pustilo izvanraspravno vijeće Županijskog suda koje je objasnilo da se vodilo ranijim stavovima Ustavnog suda, ali i činjenicom da bi, u slučaju da je Glavaš ostao na izdržavanju kazne u Mostaru, još 18. ožujka prošle godine bio pušten na uvjetni otpust. "Pravno skinuta stigma" Branimir Glavaš na svom službenom profilu na Facebooku napisao je status o ukidanju presude s naslovom "pravno skinuta stigma".  "Vrhovni sud Republike Hrvatske ukinuo je presudu Branimiru Glavašu u tzv. slučajevima 'garaža' i 'selotejp', u kojima je pravomoćno osuđen na osam godina zatvora i predmet uputio prvostupanjskom sudu na ponovno suđenje i odluku. Odluka je to koju je danas objavio Vrhovni sud na svojim stranicama", napisao je Glavaš na Facebooku.  'Očekujem pravično suđenje' "Vrlo sam zadovoljan što je prvostupanjska presuda iz 2009. godine kojom sam bio osuđen na 10 godina zatvora ukinuta i to u cijelosti. To stvara realne šanse da pravosudni proces završi pozitivno kada dođe do ponavljanja prvostupanjskog procesa", rekao je Glavaš za Dnevnik Nove TV. Komentirao je Glavaš ono što je govorio tijekom suđenja da je sve pod utjecajem Sanadera, Šeksa.  "Apsolutno stojim iza toga, taj represivni aparat je pokrenuo HDZ, predvođen tim ljudima koje ste spomenuli. Od policije, državnog odvjetništva, tajnih službi, pokrenut je taj postupak i kada nešto uđe u pravosudnu kolotečinu, onda je to žrvanj koji melje i ne može se zaustaviti. To je politički pokrenut, iniciran i montiran postupak. Ustavni sud je nakon četiri godine i četiri mjeseca ukinuo drugostupanjsku presudu. Sad je Vrhovni sud ukinuo prvostupanjsku presudu, što potvrđuje ovu moju argumentaciju i što mi s pravom ulijeva vjeru i nadu u optimizam da će u ponovljenom postupku to sve završiti na drugi način, pozitivan za mene", rekao je Glavaš. Nastavlja bitku da dokaže nevinost Na pitanje novinara očekuje li nakon ovoga pravično suđenje rekao je:  "U svakom slučaju očekujem pravičan postupak. Da ga ne očekujem, ne bih se vratio u Hrvatsku i ne bih nastavljao svoju pravnu bitku dokazivanja svoje nevinosti koje traje već 10 godina. Spreman sam izdržati u toj bitci narednih 10 godina, ali da se dokaže istina i da dokažem svoju nevinost", poručio je Glavaš. Poslao je Glavaš i poruku HDZ-u. "Zahvaljujući ovoj presudi najavljujem aktivno sudjelovanje u predizbornoj kampanji, i izbornom procesu, najvjerojatnije u četvrtoj izbornoj jedinici", rekao je Glavaš. Javnu sjednicu, na kojoj se raspravljalo o žalbama tužiteljstva i obrane na nepravomoćnu presudu, Vrhovni sud zaključio je 7. lipnja. Glavaš i ostali optuženici tada su zatražili ukidanje presude i ponovljeno suđenje, dok je tužiteljstvo zatražilo strože kazne. Suprotno tužiteljstvu koje tijekom cijelog postupka ističe da je Glavaš bio na vrhu kriminalnog lanca, prvo kao neformalni, a kasnije i formalni zapovjednik koji je određivao kriterije za odabir i stigmatizaciju žrtava, Glavaš tvrdi da je postupak protiv njega iniciran od bivšeg premijera Ive Sanadera, Vladimira Šeksa i vrha HDZ-a. Tekst presude pročitajte u nastavku:    