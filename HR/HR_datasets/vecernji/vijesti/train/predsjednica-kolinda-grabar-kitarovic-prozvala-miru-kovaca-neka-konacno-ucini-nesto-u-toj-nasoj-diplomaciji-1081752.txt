– Pozivam i prozivam i ministra Miru Kovača da nakon 100 dana Vlade konačno učini nešto u toj našoj diplomaciji. Ponekad se pitam zastupaju li neki od naših veleposlanika interese hrvatske države ili države primateljice, kad se s njima "apsolutno slažu" u nekakvim priopćenjima i nekakvim kritikama Hrvatske. To ne stoji. Ima li u Hrvatskoj izoliranih incidenata? Ima, doista ima, to ne poričem. Ima ih u svakoj državi. Mi se, međutim, s time možemo nositi sami. Kazala je u intervjuu za HTV predsjednica Republike Kolinda Grabar-Kitarović, komentirajući napise u stranim medijima u kojima se Hrvatsku optužuje za "fašizaciju društva" i tako prvi put prozvala ministra vanjskih i europskih poslova Miru Kovača s kojim je do sada izvrsno surađivala. Štoviše, Kovač je vodio predsjedničku kampanju Kolinde Grabar-Kitarović nakon što je otišao iz diplomacije i MVEP-a, a otkada se u Ministarstvo početkom godine vratio kao ministar, izuzetno je inzistirao i naglašavao usklađenost vanjske politike Ministarstva, odnosno Vlade i predsjednice. Iz Ministarstva vanjskih i europskih poslova sinoć nisu imali komentara na prozivku predsjednice. No ranije je ministar Kovač već govorio o redovnoj zamjeni šefova diplomatskih misija i konzularnih ureda kojima ove godine ističe mandat. Njihov broj, procjenjuje se, penje se na više od 15, a među njima su i oni veleposlanici čija su imenovanja bila nazivana političkima, posebice veleposlanika u  Londonu, Parizu i Rimu. Tekstovi s kritikama Hrvatske u stranim medijima provlače se od formiranja ove Vlade, a jedan od primjera je napis u njemačkom listu Die Spiegel od utorka u kojem se kaže da "nova hrvatska Vlada provodi udar na medije, a u javnosti su nacionalistički tonovi sve glasniji". Napisi su učestali posljednje vrijeme, posebice nakon rasprava i bojkota službene komemoracije u Jasenovcu. Na to se nadovezala i ad hoc inicijativa i radni ručak koji je organizirao austrijski veleposlanik Andreas Wiedenhoff. O tom su ručku sudionici, dogovorno, izvijestili na Twitteru – od američke veleposlanice Juliete Valls Noyes, norveške kolegice Astrid Versto te veleposlanice Nizozemske, preko njemačkog do britanskog veleposlanika, svi do jednog naglašavajući važnost neovisnih medija. – Mislim da doista veleposlanici u Hrvatskoj rade s najboljom namjerom. Ali isto tako držim da bismo trebali osnažiti svoj dijalog između sebe i onoga što propisuje Bečka konvencija o diplomatskim odnosima. To je prije svega Ministarstvo vanjskih poslova, a onda i druga odgovorna tijela državne vlasti i raspraviti o kakvim problemima, za koje drže da moguće postoje u Hrvatskoj. Držim da su pritom dijelom krivnja izolirani članci koji dolaze iz Hrvatske o "navodnoj fašizaciji", a dijelom je krivnja na hrvatskoj diplomaciji i tu zamjeram strahovito svima koji su dosada radili – kazala je predsjednica Kolinda Grabar-Kitarović. Ujedno je poručila kako "još očekuje od ministra unutarnjih poslova, od ravnatelja policije da se otkrije počinitelj koji je napravio svastiku na Poljudu". 