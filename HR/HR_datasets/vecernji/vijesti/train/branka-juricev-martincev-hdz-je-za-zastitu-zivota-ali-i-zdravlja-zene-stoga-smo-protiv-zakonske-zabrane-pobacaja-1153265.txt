HDZ-ova Branka Juričev Martinčev očekuje da će Vlada u saborsku proceduru poslati osuvremenjeni zakon o pobačaju kroz iduće dvije godine, kako je Ustavni sud danas i naložio. - HDZ je za zaštitu života, ali i zdravlja žene. Stoga smo protiv zakonske zabrane pobačaja. Sigurno da treba jačati na preventivnim mjerama na savjetovalištima i, kao što je rekao predsjednik Ustavnog suda, da pobačaj bude izuzetak – kazala je Juričev Martinčev te dodala kako će u novom zakonu "u posebnim uvjetima biti moguć pobačaj". - Kao što smo čuli, imamo uvjete u kojima će to biti moguće. Pa ako je to rezultat kriminalnog djela, ako je ugroženo zdravlje djeteta, zdravlje majke, bit će rasprava o tome. Bit će moguće na zahtjev majke, ali i pod posebnim uvjetima. Obveza nas kao zajednice je jačati savjetovališta, edukaciju i sve ono da do pobačaja ne dođe – rekla je Juričev. Upitana je znači li to da će, ako nema posebnih uvjeta, pobačaj će biti zabranjen. - Uvjerena sam da će novi zakon biti suvremen i da će se u raspravi donijeti zaključak da majka ima pravo birati, ali samo ako će biti ispunjeni posebni uvjeti. Radit će se na edukaciji, savjetovalištima i na sve moguće načine nastojat ćemo spriječiti i taj broj pobačaja svesti na minimum – tvrdi Juričev Martinčev. Na pitanje što je sa slobodnom voljom majke, odgovara kako će ta majka sigurno reći zbog kojih razloga ona to dijete ne želi. Upitana je i je li stav HDZ-a da će pobačaj biti bez ikakvih uvjeta dostupan svim ženama i do 10. tjedna trudnoće? - Što će u novom zakonu o pobačajima biti teško je sada govoriti. Da li će biti postavljeni uvjeti, u kojem tjednu, do kojega tjedna će to biti moguće, to će pokazati tek novi zakon o pobačaju – zaključila je HDZ-ova saborska zastupnica.  Socijaldemokratski forum žena SDP-a pozdravio je odluku Ustavnog suda, a Karolina Leaković, v.d. predsjednice foruma, rekla je da su žene u Hrvatskoj izborile veliku pobjedu. Peđa Grbin rekao je da SDP odlukom Ustavnog suda nije u potpunosti zadovoljan - Dio oko kojeg smo zadovoljni je vrlo jasan stav Ustavnog suda oko toga da su odredbe zakon o pobačaju iz '70-ih godina materijalno-pravno usklađene s Ustavom. Ustavni sud je rekao da odredbe ovog zakona, način na koji on u Hrvatskoj trenutno uređuje pitanje pobačaja jesu ustavne i kao takve mogu egzistirati u ustavnom poretku – kaže Grbin. Upozorava ipak kako odluka Ustavnog suda otvara neke prostore koji bi mogli dovesti do problema u implementaciji zakona. Komentirao je i "posebne uvjete" za pobačaj koje je spominjala HDZ-ova Juričev Martinčev. - Nisam siguran da bi takvi uvjeti bili u skladu s odlukom Ustavnog suda. Predsjednik Ustavnog suda u odgovorima na pitanja ukazao je da je granica koja je postavljena u dosadašnjem zakonu ona granica koja je u državama članicama Europske unije donja granica. govorili smo o granicama od 10, 12 i 14 tjedana. Granica od 10 tjedana je donja granica i mi ne možemo ići ispod te granice, kao što je predsjednik Ustavnog suda rekao, niti referendumom. To je standard ispod kojeg novi zakon neće moći ići - naglašava Grbin. >> Stier: Nećemo mijenjati zakon o pobačaju 