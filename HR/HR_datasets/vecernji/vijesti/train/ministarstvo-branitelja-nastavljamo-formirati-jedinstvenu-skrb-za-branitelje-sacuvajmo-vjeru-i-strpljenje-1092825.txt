Kriza vlasti proteklih tjedana koja je danas kulminirala padom Vlade Tihomira Oreškovića uznemirila je pojedine pripadnike i inače fragilne braniteljske populacije.  Kao što je otprije poznato Ministarstvo branitelja formiralo je timove za izradu jedinstvenog Zakona o hrvatskim braniteljima i stradalnicima iz Domovinskog rata. Riječ je o 11 radnih skupina koje, uz djelatnike Ministarstva branitelja, čine i predstavnici udruga iz Domovinskog rata te pojedinci iz javnog i društvenog života, njih čak 275.  Nakon pada Vlade među neke branitelje uvukle su se sumnje o nastavku rada na problematici njihove populacije stoga su iz Ministarstva u večernjim satima odaslali priopćenje, kako bi umirili veterane.  "Unatoč trenutačnoj situaciji, Ministarstvo branitelja poručuje ovim putem braniteljima da i dalje intenzivno nastavlja sa svim svojim aktivnostima ne dopuštajući da nas ova situacija pokoleba u formiranju jedinstvene skrbi za naše branitelje zaslužne za stvaranje jedine nam domovine Hrvatske. Kakav god bio rasplet ove situacije poručujemo da ste bili i ostali ponos domovine, a danas Ministarstvo branitelja stoji uz vas i nećemo nikada dopustiti da se obezvrijede vrijednosti za koje smo se borili. Kao i u najtežim trenucima tijekom Domovinskog rata hrvatski branitelji znaju se nositi sa izazovima koji su pred njima, a ovim putem želimo vam poručiti: poštovani hrvatski branitelji, sačuvajmo vjeru i strpljenje!“, poručili su braniteljima. 