Hrvatskoj i Srbiji bit će na raspolaganju 1,4 milijuna eura za sanaciju infrastrukture i bioraznolikosti na području Srijema i Srijemske županije koje su 2014. pretrpjele veliku štetu od poplava, javila je u četvrtak Radio televizija Vojvodine (RTV). Na predstavljanju prvoga europskog IPA projekta u području šumarstva u Novome Sadu navedeno je da će kroz njega u sljedeće dvije godine biti uspostavljeni i interventni timovi, a planirana je i edukacija stanovništva. "Uspostavit ćemo interventne timove i planove između Vojvodinašuma, Vojvodina Voda i Hrvatskih šuma. Nadamo se da neće biti novih poplava, ali je važno da se znaju procedure tko koga kontaktira i da tako budemo brži u budućnost", izjavio je projekt menadžer Hrvatskih šuma Blaž Štefanek. Upravo taj dio koji se tiče pravodobne razmjene informacija i usklađivanja djelatnosti u dvije zemlje bio je najslabija točka u borbi protiv vodene stihije 2014., dodao je. Dio novca bit će usmjeren na obnovu šuma i šumskih putova za evakuaciju i pristup poplavljenom prostoru u dvije susjedne zemlje, rečeno je na skupu. Uz obnovu infrastrukture, važan dio projekta bit će suradnja stručnjaka sa obje strane granice. Planirana je i jedna pokazna vježba za obranu od poplava, a dio projekta je i edukacija najmlađih u šest osnovnih i dvije srednje šumarske škole sa obje strane granice, prenio je RTV. >> Mađarski ledolomac probio led na Dunavu, sutra nastavlja uzvodno 