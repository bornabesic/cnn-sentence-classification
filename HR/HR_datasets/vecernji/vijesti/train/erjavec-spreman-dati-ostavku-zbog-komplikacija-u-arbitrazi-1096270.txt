Slovenski ministar vanjskih poslova Karl Erjavec izjavio je u petak da je zbog komplikacija i produženog trajanja arbitražnog postupka s Hrvatskom spreman dati ostavku ako to premijer Miro Cerar ocijeni potrebnim. On je ponovno pozdravio odluku arbitražnog suda koji je odlučio da arbitražni postupak o graničnom prijeporu između Hrvatske i Slovenije treba nastaviti, ali je upozorio da stvar za Sloveniju još nije riješena iako su arbitri procijenili da je hrvatski zahtjev za obustavljanjem arbitraže neopravdan, kako je to zahtijevala Ljubljana.  – Arbitražni postupak još nije završen. Važno je kakva će biti konačna presuda i kako će njome biti određena međudržavna granica – naglasio je Erjavec u petak popodne na sazvanoj konferenciji za novinare. – Uvjeren sam da je dugogodišnji spor potrebno riješiti jer je teret u našim odnosima. Slovenija ima povjerenje u sud i poštovat će presudu bez obzira na to kakva bude. To očekujemo i od hrvatske strane – kazao je Erjavec. Unatoč tome, Erjavec je, prema vlastitim riječima, još u četvrtak premijeru Miri Ceraru ponudio ostavku iako smatra da su kritike na njegov račun, koje se u javnosti pojavljuju sve od lanjskog izlaska Hrvatske iz arbitražnog postupka, neopravdane. Ostavku Erjavca lani je nakon arbitražnog skandala tražila oporba smatrajući ga glavnim krivcem za narušenu poziciju Slovenije, ali je interpelacija protiv njega u parlamentu odbijena većinom glasova koalicije, a zaštitio ga je i premijer Miro Cerar. Nakon što je ponovno ponudio ostavku, Erjavec kaže da očekuje da premijer Cerar ovih dana donese odluku ima li u njega kao ministra još uvijek povjerenje. U današnjem opširnom obrazloženju presude da arbitražni postupak treba nastaviti, arbitri su naveli da, po njihovoj presudi, Hrvatska nema pravo izaći iz arbitraže pozivanjem na Bečku konvenciju o međunarodnim ugovorima i da je arbitražni sporazum iz 2009. i dalje na snazi, ali priznaju da je Slovenija kršila arbitražni sporazum iako ne u mjeri koja bi dovela u pitanje njegov sadržaj i cilj. No, mediji u Sloveniji navode da je takva presuda ipak kompromitirajuća za Erjavca jer je došlo do komplikacija u arbitražnom procesu, a osim toga arbitražni sud je odlučio da će do konačne presude troškove arbitraže snositi Slovenija, iako su se troškovi do lanjske odluke Hrvatskog sabora i vlade dijelili. Pozivajući se na neke međunarodne konvencije i presedane iz međunarodnog prava, arbitražni sud u danas objavljenoj presudi o nastavku arbitraže navodi, među ostalim, da je sud odlučio da Hrvatska nije imala podlogu za opoziv arbitražnog sporazuma prema odredbama Bečke konvencije i da slovenska kršenja pojedinih članaka arbitražnog sporazuma nisu imala takvu težinu da se postupak obustavi. U skladu s tim, prema presudi, arbitri zadržavaju jurisdikciju u pogledu tumačenja arbitražnog sporazuma, a arbitražni postupak će se nastaviti iako ga je Hrvatska ocijenila nepovratno kompromitiranim i za nju irelevantnim.   