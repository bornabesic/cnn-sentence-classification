Kad je izgovorio “protiv” u Saboru 4. svibnja, Tomislav Saucha ispisao je povijest i na sebe zauvijek stavio obilježje SDP-ovca koji je spasio HDZ. Nebitno je što formalno više nije član stranke u kojoj je odrastao. Kredit je to koji ovaj 37-godišnjak nikada neće moći anulirati. Ili kako kaže njegov dojučerašnji stranački kolega: “Zauvijek će ostati na njemu da je Milanovićev čovjek spasio HDZ.” Milanović je “oprao ruke” Pečat je to koji nosi i stranka u koju se Saucha učlanio odmah s punoljetnošću. Baš kako govori SDP-ovac s početka ovog teksta, njegov je uspon išao paralelno s usponom Zorana Milanovića. Mnogi su im i onda i danas pripisivali iste osobine opisujući ih arogantnima i bahatima. Posebice je danas lako, premda pod garancijom anonimnosti, naći sugovornika koji će ponavljati to isto. Nakon “protiv” izgovorenog u saborski mikrofon i potom podržavanja HDZ-ovca Gordana Jandrokovića za predsjednika Sabora, jedini koji je u lice Sauchi rekao što misli bio je Arsen Bauk. “Vrištao” je Bauk s govornice, davao izjave koje su dale mašti na volju pa se olako zaključilo da je Saucha jedno “protiv” i jedno “za” tržio za svoju slobodu. Sve te komentare, aluzije, analize, napise i priloge Saucha doživljava iznimno emotivno i teško ih podnosi. U ovom je trenutku on čovjek koji je ostao sam, pod teretom optužnice za krađu državnog novca, bez podrške ljudi s kojima je do jučer i živio i radio. A među njima najviše u oči bode “nestanak” Milanovića s kojim je počeo u Vijeću gradske četvrti Črnomerec. – Kad ti najviše treba podrška, on je oprao ruke i rekao što je rekao. Kako se priča razvijala, onda se javio, znate ono – naknadna pamet. A to čovjeku ne treba, pogotovo jer je on taj koji ga jako dobro poznaje, prijatelj koji sigurno zna da Tomislav to nikad ne bi napravio. Bio je sjajan govornik u zagrebačkoj Skupštini, a kad je otišao s Milanovićem u Vladu, morao je zatomiti svoj karakter, ne istupati javno i preko njega je išlo sve ono negativno od Zorana. Naravno da ga je boljelo vidjeti što on onda govori o njemu – kažu nam bliski Sauchi.   Imidž koji ga je pratio uz bivšeg premijera nema veze s onim što je taj dečko, kažu, doista bio. Zabavan, pametan, sposoban i s posebnim smislom za humor. – Voli crni humor, politički nekorektan humor čak, ali osobno se bori protiv toga u stvarnom životu. Voli pravdu i ne voli kada ljude dijele – kazuje nam sugovornik, Sauchin suradnik iz dana u stranačkoj mladeži i Socijaldemokratskoj studentskoj uniji kada je od ondašnjeg HDZ-ova ministra obrazovanja Dragana Primorca dobio novac za edukaciju o Bologni. – Dakle, SDP-ovska udruga je dobila novac od HDZ-ove Vlade za edukaciju studenata o Bologni. To samo govori koliko je Saucha dobro odradio i pripremio projekt – govori dodajući da su tada obišli cijelu Hrvatsku, a na tim putovanjima na vidjelo je izašao Sauchin strah od bakterija i nečistoće. – Zatvor je na njega zbog toga utjecao daleko gore nego na običnog čovjeka. Moralo je to ostaviti posljedice. Zbog toga se i ne ljutim zbog ovog što je učinio u Saboru. Razočaran jesam, ali ljut nisam. Ne znam kako bih se ja ponašao u toj situaciji da imam sve to što on ima nad glavom, ne možeš znati kako ćeš se ponašati dok ne dođeš u tu poziciju. Siguran sam da se nije prodao HDZ-u. Osobno mislim da bi bilo bolje da je ostao doma za glasanja, što je i htio sam, ali koliko znam, pritisak da dođe u Sabor na glasanje radili su naši, a ne HDZ. Ne mislim ni da je ovo osveta SDP-u, nego mislim da je to njegov stav, krivi stav, ali ipak njegov stav o situaciji. Sumnjam da može biti potpuno racionalan dok ima egzistencijalni i financijski problem nad sobom, no on misli da radi to ispravno i mislim da iskreno vjeruje da će to koristiti i stranci koja je u teškoj situaciji – zaključuje. Da su ga prije saborskog glasanja pritiskali upravo njegovi, govore i oni koji su i danas ostali uz Sauchu. Tvrde nam da su ga pojedini stranački meštri zvali i nudili mu povratak u odbore i mjesto na listi za Zagreb. – Svašta su mu nudili i zvali, a on je govorio da neće biti za opoziv Marića jer državi sada ne trebaju još jedni izbori i da će SDP loše proći. Govorio im je svima jasno da je to njegova odluka, da smire strasti i nakon lokalnih izbora, kada svi skupa vide situaciju na terenu, pokrenu pitanje ima li parlamentarne većine. Cijeli je dan gledao raspravu o Mariću i rekao da ne može glasati za to. Bilo mu je to jako teško, pod užasnim je pritiskom bio i tada i kasnije, a on je to doista učinio iz uvjerenja. Potpis za smjenu dao je jer tu nije bilo izbora, nego samo potpiši i moraš se pojaviti na glasanju – opisuju nam košmar u kojem posljednjih dana živi Tomislav Saucha. Podršku trenutačno ima u obitelji, roditeljima i supruzi Ivani koja se paralelno bavi i njegovom obranom u aferi Dnevnice. Majka liječnica, otac profesor Sauchina je majka liječnica, otac sveučilišni profesor, oboje su danas u mirovini i zabrinuti za sina. Njega i suprugu pak upravo su pravo i politika povezali. Oboje su se s 18 učlanili u SDP čija je Ivana Saucha i danas članica. Njoj bliski kažu nam da i sama očekuje da će je stranka izbaciti iz članstva, no to joj je u ovom trenutku manja briga iako je boli jer je u politiku ušla iz uvjerenja. Ipak je s vremenom Ivana Saucha uvidjela da to nije poziv koji treba dominirati životom pojedinca i posvetila se karijeri odvjetnice, dok je njezin muž učinio suprotno. Nakon diplome na Pravnom fakultetu nikad se nije bavio pravničkim poslom. – Imao je sreću, a kad danas razmislim, možda je bolje reći nesreću, da je diplomirao istovremeno kada je Milanović preuzeo stranku. Zamisli kad ti je prvi posao šef ureda stranačkog šefa, a drugi šef ureda premijera – kaže SDP-ovac koji je sa Sauchom dijelio klupu u zagrebačkoj Skupštini. Tu je klupu ovaj odavno prerastao i na tom putu unutar stranke stekao i prijatelje i one druge. Generacijski je povezan i s aktualnim šefom SDP-a Davorom Bernardićem, štoviše iz njegove gradske organizacije potječe Ivana Saucha. Duga su to poznanstva, u nekim slučajevima i prijateljstva, koja su se do temelja srušila posljednjih dana. Nakon toga život Tomislava Sauche ide dan po dan. Izgubio je 12 kilograma u mjesec dana, obitelj ga tjera da normalno funkcionira, spava, jede i pije. Htjeli su se, govore nam oni s kojima su u kontaktu, odvesti i nekamo na more da se oporavi, no to zasad nije moguće. Pokušavaju izbjeći kamere ispred svojeg gornjogradskog stana i otići k njegovim roditeljima. I pojedini sabornici, oni kojima je realno svejedno za što je ili protiv čega on glasao, ljudski komentiraju da “dečko jednostavno izgleda loše.” K tomu Saucha je prije nekoliko godina operiran, ima dva umjetna diska i bio je u dosta teškoj zdravstvenoj situaciji, što danas posebno zabrinjava njegovu obitelj. – Tada su ga pokušavali natjerati da nakon operacije ide makar tjedan dana na terapiju, ali nije htio. Bilo je to baš u vrijeme povijesne presude generalima kada je iz bolnice otišao organizirati avion za njih iz Haaga. To je bio njegov posao i u Vladi se on krvavo naradio. Stvarno se obitelj trudi držati ga u ovom trenutku zdravim. Kada za nešto nisi kriv, onda to užasno ždere. Roditelji mu daju podršku i brinu se koliko mogu za svoje dijete. Ždere ga i što su ga kolege prvo linčovali kad je izašla afera, a onda ga poslije zvali da ide na listu. Pa to normalnog čovjeka pojede, kada vidite da ljudi za koje ste mislili da su vam prijatelji traže vašu glavu. To su užasna ljudska razočaranja, a nevinom se uvijek teže braniti – govore nam kako danas živi nekadašnji predstojnik ureda premijera. U planu je oporavak Trenutačno mu je plan psihofizički se oporaviti, nastavit će dolaziti u Sabor jer smatra da je zaslužio ovaj mandat. Što će po njegovu isteku ne zna, no ionako mu je sada prioritet dokazati nevinost pred sudom. A dotad će Saucha u hrvatskoj javnosti ostati samo “crtica” iz prošlosti. Pamtljiva, ali realna crtica, posebice u zemlji gdje politika na dnevnoj bazi piše romane. Koji je lik u ovom izdanju odigrao Tomislav Saucha, možda nikada neće biti ispričano do kraja. Trenutačno mu većina ne vjeruje da je “držao ljestve” HDZ-u samo zato jer je to ispravno. Uostalom, tu se može primijeniti i ona stara koja kaže: tko bi vjerovao da ne lažeš kad bi svi na tvom mjestu lagali.      