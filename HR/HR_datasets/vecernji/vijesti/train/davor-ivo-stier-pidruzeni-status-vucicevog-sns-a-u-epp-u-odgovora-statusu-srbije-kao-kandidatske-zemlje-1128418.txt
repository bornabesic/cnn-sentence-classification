Odluka o dodjeljivanju Srpskoj naprednoj stranci (SNS) status pridružene članice u Europskoj pučkoj stranci odgovara statusu Srbije u odnosima s EU-om i od te se stranke očekuje puni doprinos ispunjavanju svih kriterija EU-a, izjavio je u ponedjeljak u Bruxellesu hrvatski ministar vanjskih poslova Davor Ivo Stier. "HDZ je suzdržan oko tog pitanja. Važno je reći da je to odluka koja je politički donesena još u svibnju, a sutra će samo doći do formaliziranje te političke odluke. Status svake stranke u EPP-u korespondira sa statusom zemlje iz koje dolaze, dakle status pridruženog člana korespondira sa statusom Srbije kao zemlje kandidatkinje", rekao je Stier, koji je i politički tajnik HDZ-a na pitanje o primanju SNS-a u pridruženo članstvo. Politička skupština EPP-a trebala bi u utorak donijeti odluku o davanju statusa pridružene članice SNS-u, stranci premijera Aleksandra Vučića. "Za punopravno članstvo SNS-a u EPP-u potrebno je da Srbija prvo ispuni sve kriterije, završi pristupne pregovore i postane članicom EU-a. Na tom planu smatramo da se od SNS-a očekuje ispunjavanje svih kriterija, što naravno uključuje rješavanje pitanja tzv. regionalne jurisdikcije, punu suradnju s Haškim sudom, poštivanje prava nacionalnih manjina pa tako i hrvatske manjine u Srbije, rasvjetljavanje sudbine nestalih. Na tom tragu mi ćemo naravno očekivati od SNS-a kao ključnog čimbenika u vladi Srbije da ispuni sve te kriterije, među kojima je i jedan sudski mehanizam za odštetu. Sve je to nabrojano u zajedničkim stajalištima EU-a za pregovore sa Srbijom. Očekuje se od SNS-a kao ključne stranke u srbijanskoj vladi da vodi politiku koja će ići k rješavanju svih tih otvorenih pitanja, a mi smo s naše strane također spremni voditi takvu politiku", rekao je Stier. Politička skupština EPP-a imala je i u rujnu na dnevnom redu odluku o primanju SNS-a u pridruženo članstvo Europske pučke stranke, ali je to tada odgođeno za studeni. >> Plenković o odgodi primanja SNS-a u Europsku pučku stranku: 'HDZ nije izlobirao tu odluku' 