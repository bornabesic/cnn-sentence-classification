Predsjednik Srbije Tomislav Nikolić povjerio je danas aktualnom premijeru i predsjedniku Srpske napredne stranke (SNS) Aleksandru Vučiću mandat za sastav nove vlade. Nikolić je, nakon konzultacija s predstavnicima parlamentarnih stranaka koje su na izvanrednim izborima 24. travnja osvojile mjesta u parlamentu, rekao novinarima danas da je saslušao mišljenja i stajališta svih sudionika i da je samo Vučić ponudio program i prioritete vlade. "Obavještavam vas da sam odlučio povjeriti mandat Aleksandru Vučiću, predstavniku liste ‘Srbija pobjeđuje’, jer me je uvjerio da ima većinu zastupnika za formiranje vlade. Dužan sam mandat povjeriti onome tko ima većinu", rekao je Nikolić na tiskovnoj konferenciji u Predsjedništvu Srbije, ocijenivši da su travanjski izvanredni izbori "protekli demokratski", ali da čim prije treba sastaviti skupštinu i vladu koju čeka "težak i odgovoran posao". Nikolić je ocijenio i da vlada mora ponijeti teret "u jako teško vrijeme, kada je ljepše i lakše biti u oporbi" dodavši da  je to izazov za prave političare. "Neka ovu vladu koju sada biramo pobjedi vlada koja će biti bolja, a ne ona koja će tvrdi da je to loša vlada", rekao je Nikolić. Ključnim izazovima za buduću vladu srbijanski šef države vidi aktualnu situaciju u EU i jačanje ultradesničarskih snaga širom Europe, migrantsku i ekonomsku krizu, te nastojanje da se osigura čim više stranih ulaganja u Srbiji, nova radna mjesta, te razvoj poljoprivrede. Nikolić je uvjeren je da će, osim Saveza vojvođanskih Mađara kako je ranije najavljeno, biti još stranaka koje će sudjelovati u vladi. Aleksandar Vučić najavio je poslije konzultacija s Nikolićem prošlog tjedna da će nova vlada biti formirana početkom lipnja, i da je "skoro cijeli tim je već spreman", a traži rješenja za još dva ministra. Na izvanrednim parlamentarnim izborima 24. travnja lista okupljena oko SNS osvojila najviše glasova - 1.823.147 (48,25 posto) i 131 mandat, a u novi saziv republičkog parlamenta ušlo je još 11 lista. Lista socijalista SPS-JS osvojila 29 mandata, Srpska radikalna stranka 22, lista “Dosta je bilo” i koalicija uz Demokratsku stranku DS po 16, koalicija Dveri-DSS i koalicija LDP-LSV-SDS Borisa Tadića, Nenada Čanka i Čedomira Jovanovića po 13 mandata. U parlament su ušle i manjinske liste vojvođanskih Mađara SVM - 56.620 glasova  i 1,50 posto) i četiri mandata, lista Muamera Zukorlića, koja je osvojila 32.526 glasova (0,86 %) i dva mandata, SDA Sandžaka - 30.092 glasova (0,80 %) i dva mandata, a po jedan mandat imat će Zelena stranka- 23.890 glasova (0,63 posto), i Partija za demokratsko djelovanje Albanca sa juga srbije za koju je glasovalo 16.262 birača (0,43 posto). Vojvođanski Hrvati (DSHV) imat će svog predstavnika na listi DS s kojom su bili u koaliciji. 