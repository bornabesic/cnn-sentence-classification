Prvog dana održavanja Minhenske sigurnosne konferencije predsjednica RH Kolinda Grabar-Kitarović održala je dva bilateralna sastanka, s predsjednicima Azerbajdžana Ilhamom Alijevim i Afganistana, Ashrafom Ghanijem. Predsjednica je izjavila kako se najvažniji dio tih razgovora odnosio na gospodarsku suradnju i snaženje trgovine i investicija. Navečer se predsjednica sastaje i s poljskim predsjednikom Andrzejem Dudom radi dogovora oko idućeg sastanka Inicijative triju mora, koji se održava u Poljskoj u srpnju ove godine. - Izuzetno sam zadovoljna odlukom Europske komisije da Hrvatskoj dodijeli 102 milijuna eura za izgradnju LNG terminala na Krku, što je iznimno dobra vijest, a kojoj je, vjerujem doprinijela i naša Inicijativa, svakako čestitam i hrvatskoj vladi na radu s Komisijom uspjeli osigurati ta sredstva, izjavila je u Münchenu predsjednica. Podsjetila je kako je poanta spomenute inicijative upravo povezivanje sjevera i juga, srednjoeuropskog prostora Europe. Na konferenciji u Münchenu mnogo se raspravlja o transatlantskim odnosima, o budućnosti Europe i EU, a ono što se Grabar-Kitarović ne sviđa su mišljenja o "Europa u nekoliko brzina", koja bi imala jezgru od 6 država-članica, plus onu periferiju, tako da u ovim fluidnim vremenima doista treba puno raditi na povezivanju država, jačanju europskih vrijednosti i na snažnijem pozicioniranju Hrvatske u Bruxellesu. Na pitanje što očekuje od sutrašnjeg susreta s ruskim ministrom vanjskih poslova Sergejem Lavrovom predsjednica kaže da se mora biti postojan u zaštiti teritorijalnog integriteta i suvereniteta i prava svake države da donosi odluke o svojoj budućnosti, te da se taj stav odnosi na Ukrajinu, ali i na BiH, Crnu Goru, Makedoniju. A ovaj stav se ne odnosi samo na Rusku federaciju. Ponovila je da "mi u EU želimo držati otvorenim prostor za proširenje i integraciju i ne želimo da o tome odluke donosi bilo koja treća strana, osim države kandidatkinje i same EU". Na drugom kolosijeku, treba naravno surađivati s Rusijom, od koje ne smijemo raditi neprijatelja, a želimo jaču gospodarsku suradnju i jači dijalog. Kazala je da je uvjerena i u nastavak strateškog partnerstva RH i SAD-a, te da se pozornost mora vratiti nad Jugoistočnom Europom, jer ima više destabilizirajućih čimbenika. >> Plenković o LNG terminalu: To je jako dobra vijest, povećat ćemo energetsku sigurnost Hrvatske 