Rast bruto domaćeg proizvoda u prvom kvartalu ove godine za 2,7 posto u odnosu na isto razdoblje lani dokaz je da je bivša vlada dobro radila, poručio je danas SDP-ov Branko Grčić. - To je šesti kvartal za redom da bilježimo rast. To znači da smo napravili dobar posao. I to je druga najveća stopa. Sve što će se događati u prvoj polovici ove godine pripisujem radu bivše Vlade, a ono što će se događati u drugoj polovici bit će rad ove Vlade – ocijenio je Grčić komentirajući najnovije podatke Državnog zavoda za statistiku. Za najnovije rezultate zaslužno je, dodaje Grčić, pet mjeseci rasta industrijske proizvodnje, ali i rast osobne potrošnje, do kojeg je došlo i zbog smanjenja poreznog opterećenja na plaće. Ono što jeste problematično, naglašava, jest nefunkcioniranje ove Vlade što će se odraziti na rezultate. - Privatni sektor dobro odrađuje, no država bi trebala raditi bolje – poručio je Branko Grčić. >>Više nego se očekivalo: BDP rastao 2,7 posto u prvom tromjesečju 2016. 