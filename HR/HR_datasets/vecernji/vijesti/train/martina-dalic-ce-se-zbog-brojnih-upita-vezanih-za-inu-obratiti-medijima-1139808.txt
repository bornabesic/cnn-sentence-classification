Ministrica gospodarstva Martina Dalić danas je još jednom ponovila kako Vlada ostaje pri odluki o otkupu dionica Ine od mađarskog MOL-a i prodaje 25 posto minus jedna dionica HEP-a preko inicijalne javne ponude.  – Ova je odluka povezana i s ekonomskom sigurnošću jer je Ina najveća hrvatska kompanija čiji je razvoj blokiran, a ponuda 25 posto minus jedne dionice HEP-a osigurava jednak utjecaj države na razvoj i budućnost HEP-a i omogućava se transparentnije poslovanje, kvalitetnije poslovanje kompanijom te će se ukloniti mogućnost za uhljebništvom jer će kotirati na burzi – pojasnila je ministrica Dalić. – Kretanje na burzi će biti objektivan pokazatelj poslovanja HEP-a – dodala je. – Svaka od ovih transakcija ima i ekonomskog i nacionalnog smisla, a otkup Ine kroz povećanje javnog duga nije moguć – istaknula je. Napomenula je kako sve odluke dogovaraju i usklađuju s koalicijskim partnerom te da je njihov zajednički cilj provesti sve transakcije u skladu s pravilima međunarodnog poslovanja. – Način na koji je ovo zamišljeno čuva investicijski kapacitet HEP-a i otvara novi investicijski potencijal Ine, ovaj model donosi novo vrijeme i otvara dodatni prostor – istaknula je Dalić. Dodala je i kako smatra da će provedba prodaje dionica HEP-a biti realizirana ove godine jer su određene pripreme odrađene još 2014.  Ona je u ponedjeljak izjavila da koalicijski partneri u Vladi donose odluke Vlade otklanjajući time nagađanja da se Most protivi prodaji dionica HEP-a radi kupovine dionica Ine od MOL-a.  Odgovarajući u "Otvorenom" na pitanje hoće li Most blokirati prodaju četvrtine HEP-a radi kupovine polovine Ine, kako je to nagovijestio zastupnik Mosta Miro Bulj, Dalić je rekla da se odluke u Vladi komuniciraju i dogovaraju s koalicijskim partnerima. Miro Bulj na svom je Facebooku objavio da nitko nema pravo prodati HEP osim vlasnika, a to je, ističe, hrvatski narod. "Smatram da bi svaka odluka o prodaji HEP-a bez volje većine hrvatskih građana, iskazane na referendumu, bila još jedna u nizu izdaja nacionalnih interesa". Dalić je u Otvorenom rekla kako ona govori u svojstvu potpredsjednice zajedničke Vlade HDZ-a i Mosta.  "Ja sam (ovdje) u kapacitetu potpredsjednice Vlade, zajedničke Vlade HDZ-a i Mosta. Oni su naš koalicijski partner. Prema tome, odluke koje su komunicirane i odluke o kojima ovdje raspravljamo politika su Vlade. O tome je vrlo jasno govorio i Božo Petrov", rekla je Dalić. Istaknula je da su prodaja dionica HEP-a i kupovina MOL-ova udjela u Ini dvije odvojene transakcije koje predstavljaju ostvarenje nacionalnih interesa o energetskoj nezavisnosti i sigurnosti Hrvatske. U konačnici osigurat će mogućnost hrvatskim građanima da sudjeluju u rezultatima razvoja i poslovanja HEP-a, rekla je. >> Trebamo li rafinerije? U Europi ih je u osam godina zatvoreno 11 