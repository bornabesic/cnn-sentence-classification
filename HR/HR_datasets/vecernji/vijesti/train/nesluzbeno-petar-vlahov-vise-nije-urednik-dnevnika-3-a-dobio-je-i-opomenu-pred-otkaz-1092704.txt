Jedan od urednika i voditelja Dnevnika 3 Petar Vlahov danas je smijenjen s uredničkog mjesta te emisije i dobio je opomenu pred otkaz zbog toga što je sinoć u Dnevniku 3 imao telefonski razgovor s astrologinjom Anđelkom Subašić. "Vlahovljeva namjera vjerojatno je bila da na duhovit način porazgovara o predstojećem danu koji pada 16. lipnja 2016., no on je taj razgovor s astrologinjom vodio toliko ozbiljno da se sve na kraju pretvorilo u lakrdiju. HRT kao javni medij takav pristup u ozbiljnoj informativnoj emisiji ne može si dopustiti", rečeno je najprije neslužbeno s HRT-a.  No, vrlo brzo je uslijedila i službena potvrda neslužbenih prisavskih informacija. "Obavješćujemo vas da je Hrvatska radiotelevizija javni medijski servis svih građana Hrvatske te njezino vodstvo poduzima sve kako bi korisnicima bio omogućen najkvalitetniji programski sadržaj koji je u skladu s javnom ulogom i programskom misijom te obvezama HRT-a. U skladu s tim obavješćujemo vas kako je kolega Petar Vlahov temeljem odluke mjerodavnih urednika na HRT-u smijenjen s mjesta urednika trećega Dnevnika. Daljnje podatke o radnopravnim odnosima, kao i dosad, ne možemo iznositi niti ih komentirati", glasi službeno priopćenje s HRT-a u kojem se potvrđuje smjena Vlahova iz Dnevnika, no doznajemo da je točna i informacija o tome da je Vlahov dobio i opomenu pred otkaz. A koliko je sinoćnji Dnevnik 3 s tom gošćom i načinom razgovora s njom 'skliznuo' u nešto neprimjereno informativnoj emisiji, moglo se uočiti na današnjoj tribini "Za modernu i građansku Hrvatsku" koju je splitska stranka Pametno organizirala u HND-u. Naime, govoreći o tome kakvi su nam ljudi i kakve vizije potrebni da bismo jednom postali moderna građanska država, čelnik stranke Ivica Puljak je na vrlo slikovit način pokazao čije savjete pri tome ne trebamo tražiti, prikazavši fotografiju upravo navedene astrologinje što je u prepunoj dvorani HND-a izazvalo smijeh. >> Dnevnik 3 ugostio astrologinju: 'Karamarka čuva svemir' 