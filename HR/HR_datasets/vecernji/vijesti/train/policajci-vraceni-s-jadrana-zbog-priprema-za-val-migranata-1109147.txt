Policajci iz unutrašnjosti Hrvatske koji su ljeti raspoređeni u policijskim upravama na Jadranu, i koji su ondje trebali ostati do 1. rujna, iznenadno se vraćaju u matične uprave. I dok u PU vukovarsko-srijemskoj navode da se policajci ranije vraćaju radi uštede i zbog smanjenog opsega posla s približavanjem kraja turističke sezone, među policajcima se odluka objašnjava mogućim novim migrantskim valom. Već neko vrijeme u medijima se čuju informacije da je oko 2 milijuna izbjeglica smještenih u Turskoj spremno za pokret prema zemljama zapadne Europe. Podsjećaju i na nedavnu policijsku vježbu na mostu kod Batine kada je postavljena željezna ograda u slučaju dolaska migranata. – U zadnjih mjesec i pol dana zamjetan je porast pokušaja nezakonitog prelaska državne granice, ali se još ne može govoriti o ponovnom aktiviranju zapadnobalkanske rute u odnosu na Hrvatsku. Granična policija izrađuje analize rizika te u skladu s njima angažira dostatan broj policijskih službenika i opreme na najugroženijim dijelovima državne granice. Ministarstvo unutarnjih poslova spremno je zaštititi državnu granicu, stoji u odgovoru MUP-a na pitanje o spremnosti na novi migrantski val. U isto vrijeme mediji u Srbiji svakodnevno prenose informacije o dolasku migranata koji sada, vrlo često, i ilegalno prelaze državnu granicu. I u samim pograničnim mjestima moguće je vidjeti migrante kako slobodno hodaju gradom. Neki od njih pokušali su ilegalno prijeći i hrvatsku državnu granicu pa ih se nalazilo na kolodvoru u Vinkovcima pa čak i Slavonskom Brodu. U međuvremenu je i premijer Mađarske Viktor Orbán najavio podizanje još jedne ograde na granici s Srbijom. Načelnica Općine Tovarnik Ruža Veselčić Šijaković kaže da zasad nema informacija o mogućem novom migrantskom valu: – Policija je, kao i obično, prilično škrta na riječima. Nemamo informacija, ali vidimo više policije, interventne policajce... >> Kovač o mađarskom zidu: RH će suradnjom spriječiti da je preplave izbjeglice 