Sedam sati trajalo je glasovanje o amandmanima na prijedlog proračuna. Cjelodnevno odbijanje svih prijedloga prekinuo je SDP zahtjevom za stanku.   – Podnesena su 132 amandmana, a Vlada nije prihvatila ni jedan, traženo je za škole, bolnice, mlade, siromašne, gladne, duševne bolesnike i nacionalne manjine, no ništa od toga Vladi očito nije bitno. Ali je bilo bitno osigurati dovoljno novca da predsjednica kupi 4 tone lososa ili da premijer uredi svoj ured. Ne mogu vjerovati da su svi amandmani baš toliko loši – komentirao je SDP-ov Nenad Stazić. Vladajući su, podsjeća, preuzimajući vlast rekli da će Sabor sada biti drukčiji, da neće odbijati dobre oporbene prijedloge.   – HDZ-u ništa ne vjerujem, a Most radi farsu. Odbijen je amandman Mire Bulja, ali mogao je Most doći Plenkoviću i reći mu: "Ili će sinjska škola dobiti pet milijuna ili mi idemo iz koalicije." Tako se to radi, a ne vikati Most nešto hoće, ali eto HDZ ne da. To je farsa, nisu ljudi toliko bedasti – primijetio je Stazić. Prigovorio je i što se Sabor ne bavi pametnijim stvarima, posebice jer već danima oporbi ne uspijeva u Saboru progovoriti o izjavama državnog tajnika za obrazovanje Matka Glunčića.   – Jedina promjena koju ste napravili jest amandman na statut Hrvatskih voda, to ste odmah promijenili da se Mostovi prijatelji i rođaci mogu zapošljavati. HDZ bar otvoreno kaže da ih opozicija ne zanima. Od 132 niste prihvatili ni jedan i SDP ne može glasati za takav proračun. Vi ste vlast koju ne zanima da uvaži bilo kakav prijedlog opozicije ili bilo koju temu koju stavljamo na dnevno red, ali nećete nas obeshrabriti – zaključio je Stazić.   Nakon toga odbijeni su i preostali amandmani te je konačno proračun usvojen s 86 glasova za, 37 protiv i četiri suzdržana. Jedan od suzdržanih je bio i Mostov Miro Bulj, jedini iz redova vladajućih koji nije podržao prijedlog proračuna. >> Glasnović psovao u Saboru, Pernaru poručio da ima bipolarni poremećaj: 'Tebi je sve smiješno' 