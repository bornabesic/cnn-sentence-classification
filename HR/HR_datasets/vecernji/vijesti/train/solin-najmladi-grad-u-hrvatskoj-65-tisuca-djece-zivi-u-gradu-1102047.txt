Grad Solin jedan je od rijetkih u Hrvatskoj koji se može pohvaliti da je Grad obitelji i Grad prijatelj djece odnosno 'najmlađi' grad u zemlji jer u 30 tisuća stanovnika ima 6,5 tisuća djece odnosno mladih do 18 godina te broji više rođenih nego umrlih. Solinski gradonačelnik Dalibor Ninčević je konferenciji za medije u utorak istaknuo da je Solin grad-rekorder jer ima 100 više rođenih nego umrlih - po podacima Državnog zavoda za statistiku u tom je gradu rođeno 272 djece, a umrlih je 172. "Nesretni smo što takvog trenda nema na nacionalnoj razini. Nažalost, u Hrvatskoj je prošle godine rođeno tek 35 tisuća djece što je pet posto manje nego prošlih godina, a istovremeno je umrlo 54,5 tisuća ljudi. "Razlog zašto je naš grad već nekoliko godina u samom vrhu je što smo u blizini Splita iz kojeg smo proteklih godina imali veću migraciju zbog jeftinijih 'kvadrata' stanova, drugi razlog je što su ljudi prepoznali Solin kao grad ugodan za življenje i kao mjesto na kojem mogu ostvariti sve svoje potrebe, dok je treći i najveći razlog pronatalitetna politika", objasnio je Ninčević. Rekao je da imaju 50 obitelji sa pet i više djece te da, kroz gradski proračun, provode niz mjera kojima stimuliraju djecu i mlade obitelji među kojima je poklon novorođenom djetetu, subvencioniranje nabave udžbenika za osnovnu i srednju školu, stipendiranje darovite djece i učenika iz socijalno ugroženih obitelji. Solin je tako i jedan od rijetkih gradova u zemlji koji ne ograničava broj stipendija nego ih dodjeljuje svim učenicima i studentima koji zadovolje određene uvjete, a ove godine ih imaju ukupno 120. Financira i osobne asistente u vrtićima i školama, subvencionira pokazne karte učenicima i studentima i svake godine nastoji, kaže Ninčević, osluškivati potrebe sugrađana. "Krajem prošle godine smo donijeli mjeru koju sada koristi 50 obitelji, a to je novčana pomoć u iznosu od 500 kuna obiteljima sa petero ili više djece. Jučer smo na Gradskom vijeću donijeli odluku o stimulaciji majki koje su rodile kako bi s djecom mogle ostati kod kuće do njihove treće godine života. Sve su to mjere koje su rezultirale time da smo postali Grad prijatelj obitelji i djece. Ipak, nismo u potpunosti sa svime zadovoljni jer je velik broj naših sugrađana bez posla, kao i onih koji nemaju adekvatno riješeno stambeno pitanje. Želimo još poboljšati i sadržaje za djecu i mlade po rubnim dijelovima grada", kazao je gradonačelnik Ninčević. Na konferenciji je bio i dugogodišnji bivši solinski gradonačelnik i saborski zastupnik Blaženko Boban koji je predložio uvođenje statusa majke-odgajateljice koja bi s troje ili više djece bila u radnom odnosu. Napomenuo je i da Solin ima 80-ak sportskih i kulturnih udruga u kojima je uključeno svako treće dijete. >> Ovog vikenda u Split i okolicu stiže 96 tisuća putnika 