Petero kandidata koji prema aktualnim anketama imaju najviše šanse na francuskim predsjedničkim izborima sinoć se prvi put suočilo u debati na francuskoj nacionalnoj televiziji. Svoje stavove u ovom verbalnom okršaju koji je trajao oko dva i pol sata suočili su Marine Le Pen, predstavnica radikalno desne Nacionalne fronte, potom Emmanuel Macron, centrist iz pokreta En Marche, republikanac François Fillon, službeni kandidat socijalista Benoit Hamon te predstavnik krajnje ljevice Jean-Luc Melenchon, član stranke La France insoumise, odnosno “Nepokorene Francuske”. U ovome trenutku najizgledniji kandidati koji bi mogli proći u drugi krug predsjedničkih izbora su Marine Le Pen za koju bi danas glasalo 26 posto glasača te centrist Macron koji bi, da se ovoga trenutka odvijaju izbori, dobio 25 posto glasova na biralištima. Le Pen pojedinačno najjača No, u drugom krugu ankete Macrona vide ispred Le Pen (60:40%). Opći je stav da Hamon, službeni kandidat socijalista, iako ulazi među pet “najjačih” kandidata s oko 13,5 posto potpore, nema prevelike šanse. Ne toliko zbog svoje osobne pojave i rejtinga među Francuzima koliko zbog činjenice da predstavlja stranku aktualnog predsjednika Hollandea. Naime, trenutačni socijalistički predsjednik Francuske ima rekordno nisku potporu javnosti i ovoga je trenutka svojevrsni teret stranci kojoj je jasno da vjerojatno gubi ove izbore, a Hamonu odmaže i činjenica da dio glasova ljevice odlazi Melenchonu. Ni kandidat republikanaca François Fillon ne može se pohvaliti pretjerano velikom potporom javnosti iako se na njega do prije nekoliko mjeseci gledalo kao na favorita. U međuvremenu se doznalo da je Fillon vlastitoj supruzi i sinu isplaćivao naknade iz stranačke blagajne za poslove koje nisu izvršili pa su protiv njega otvoreni postupci. Iako je javnost tražila da odustane od stranačke nominacije koju je već bio osvojio, Fillon je to odbio i nastavio predizbornu utrku, no potpora glasača drastično mu je pala i sada je na oko 18 posto. Zajedno u drugom krugu Eventualnu pobjedu Marine Le Pen vidi se kao put k izlasku Francuske iz EU pa je mjesto glavnog favorita centra i prilično izglednog pobjednika preuzeo centrist Macron jer se računa da će mu potporu u drugom krugu dati sve stranke ljevice. >>Ankete: Macronu 65, Marine Le Pen samo 35 posto u drugom krugu 