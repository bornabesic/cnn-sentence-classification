Bugarski premijer Bojko Borisov poslao je parlamentu ostavku svoje manjinske vlade, priopćio je u ponedjeljak vladin ured za odnose s javnošću. Borisov je najavio u nedjelju da će podnijeti ostavku nakon što je predsjednička kandidatkinja njegove stranke desnog centra GERB  Cecka Cačeva izgubila na izborima. – Sutra ili prekosutra, prvog radnog dana parlamenta, podnijet ću ostavku – rekao je u novinarima šef vlade koji je na vlasti od listopada 2014. – U pismu zastupnicima premijer je rekao da će vlada nastaviti obavljati svoje dužnosti do sastavljanja nove vlade – stoji u priopćenju. Pad vlade Bojka Borisova mogao bi rezultirati mjesecima političke nesigurnosti i prijevremenim izborima u proljeće iduće godine. Na bugarskim predsjedničkim izborima u nedjelju pobijedio je Rumen Radev, kandidat oporbenih socijalista sklon Rusiji, s 59,35 posto glasova, pokazali su službeni rezultati izbornog povjerenstva, koji još uvijek nisu konačni. Cecka Cačeva osvojila je 36,17 posto glasova, priopćilo je izborno povjerenstvo na temelju prebrojenih 99,33 posto glasova. >> Rumen Radev pobijedio na predsjedničkim izborima - Bugarska će se približiti Rusiji? 