Kriza vlasti, koja prijeti padom Vlade i novim izborima u svoj se punini prelila i na HDZ. Dramatična prva sjednica novog Predsjedništva HDZ-a jučer je trajala tri i pol sata i pokazala da u HDZ-u ipak ne vlada jedinstvo, pogotovo kada je riječ o odnosu Milijana Brkića, novog Karamarkova zamjenika, i dijela njegovih ljudi te Tomislava Karamarka, šefa HDZ-a. Na prvom sastanku Predsjedništva u novom sastavu odlučivalo se o scenariju raspleta krize vlasti. Milijan Brkić prvi se put sada otvoreno usprotivio Karamarku i njegovu prijedlogu da se ide na preslaganje vlasti, a ako to ne uspije, slijede novi izbori. Brkić, očito okuražen novom funkcijom zamjenika, kako doznajemo, rekao je da bi bilo najpametnije da se Karamarko povuče iz Vlade s mjesta prvog potpredsjednika i da opstane Vlada HDZ-a i Mosta kako bi se izbjegli novi izbori. Iako je u toj raspravi imao i potporu nove potpredsjednice Ivane Maletić i člana Predsjedništva Ivana Anušića, šefa osječko-baranjskog HDZ-a, nakon burne rasprave samo je Ivana Maletić bila suzdržana, a doznajemo da Brkić uopće nije glasovao iako su u HDZ-u tvrdili da je bio za Karamarkov prijedlog. Svi ostali članovi Predsjedništva su bili za taj prijedlog. Brkić se protivi novim izborima jer bi oni bili poražavajući za HDZ Karamarko je Brkiću, na zahtjev da se povuče iz Vlade, doznajemo, odgovorio da je njegov prijedlog smiješan jer je s pozicije glavnog tajnika s njim četiri godine sukreirao politiku HDZ-a. Milijan Brkić se protivi novim izborima jer bi oni bili poražavajući za HDZ, a očito ne vjeruje u preslagivanje većine u Saboru jer je, kako doznajemo, postavio pitanje što ako se većina ne uspije presložiti. U raspravi je sudjelovao i Milan Kovač, šef Kluba utemeljitelja HDZ-a, koji je navodno imao prigovor na pregovore s manjincima. Karamarkovu ostavku već danima traži Most zbog afere Konzultantica, dok je premijer Orešković u petak zatražio ostavke i Karamarka i Bože Petrova koji su, rekao je tada, postali prevelik teret Vladi. Taj je scenarij očito osmišljen kao časni uzmak Karamarka iz Vlade. Novi zamjenik šefa HDZ-a navodno je na Predsjedništvu upitao i tko je u petak uime HDZ-a donio odluku da premijer Orešković više nema povjerenje HDZ-a i da će HDZ u Saboru rušiti premijera, a time i cijelu Vladu. Predsjedništvo je, naime, tek jučer konstituirano, pa se Brkić očito referira na to da ta strateška odluka za HDZ nije donesena na stranačkim tijelima. Karamarka je na Predsjedništvu, doznajemo, branio Darko Milinović, koji se nakon četiri godine vratio u vrh HDZ-a. Njegova podrška Karamarku ne čudi jer je on proteklih dana zagovarao tezu da istinski HDZ-ovci sada moraju biti uz predsjednika stranke jer HDZ ne smije više pristajati na ustupke. Dovoljno ih je učinio tijekom pregovora s Mostom. Milinovićev istup na Predsjedništvu navodno je bio prijelomna točka kada su još neki članovi Predsjedništva stali uz Karamarka. U Hotelu Panorama, gdje se jučer održavalo Predsjedništvo i Središnji odbor, HDZ-ovci su prepričavali da navodno Andrija Mikulić, šef zagrebačkog HDZ-a kojeg je tamo instalirao upravo Brkić, nije stao uz Brkića u burnoj raspravi o Karamarkovoj odgovornosti. Oštar razgovor sa Karamarkom imala i Josipa Rimac Na Središnjem odboru Karamarka je kritizirao, kažu naši izvori, i general Damir Krstičević, koji je u sukobu s Karamarkom otkad je u zadnji tren ispao iz igre za ministra obrane. Krstičević je navodno prigovarao zbog lošeg upravljanja strankom i lošeg kadroviranja, ali i zato što on nije postao ministar. Kako doznajemo, oštar razgovor sa šefom HDZ-a, uoči Središnjeg odbora imala je i Josipa Rimac, koja mu je bila šefica kampanje za parlamentarne izbore, ali je Most naknadno stopirao njezin izbor za ministricu uprave, a Karamarko je nije stavio na svoj šalabahter za vrh stranke, pa nije prošla za potpredsjednicu HDZ-a. Ona i Damir Jelić, koji je šefu HDZ-a vodio kampanju za predsjedničke izbore u stranci, naknadno su ostali bez ikakvih funkcija jer je Jelić zbog Brkića ispao iz kombinacije za Karamarkova zamjenika. Jelić se potom povukao iz bilo kakvih kandidatura za vrh stranke. Druga razina nezadovoljstva na Predsjedništvu odnosila se na predložene kandidate za novog glavnog i političkog tajnika. Najviše nezadovoljstva izazvao je prijedlog Domagoja Ivana Miloševića za glavnog tajnika, Brkićeva nasljednika, jer Milošević u HDZ-u nije dobio nijedne izbore, nema bazu niti autoritet među članovima, komentirali su jučer HDZ-ovci. Milošević se kandidirao za potpredsjednika HDZ-a, ali nije dobio glasove delegata. Kada je Milošević jučer na Središnjom odboru predstavio svoj program rada navodno nije dobio pljesak. Međutim, među HDZ-ovcima se čulo da ga Karamarko tom funkcijom navodno nagrađuje jer vodi pregovore s manjincima koji su HDZ-u potrebni za eventualno preslaganje većine. HDZ-ovci nisu oduševljeni ni izborom mladog Domagoja Maroevića za novog političkog tajnika jer nema dovoljno političkog iskustva. I Središnji odbor podržao je stav Predsjedništva da premijer Orešković više nema potporu HDZ-a te da će HDZ, ne podnese li Orešković sam ostavku, pokrenuti njegov opoziv i krenuti u preslaganje ili nove izbore. Karamarko je ostavio  otvorene opcije – ili će premijera rušiti u Saboru ili će  HDZ-ovi ministri izaći iz Vlade.       >>Karamarko nakon sjednice vrha HDZ-a: Imamo predispozicije da uđemo u preslagivanje većine – HDZ se odlučio za sastavljanje nove većine, a cilj je da ona bude kvalitetna, rekao je jučer novinarima nakon sjednice Središnjeg odbora predsjednik stranke Tomislav Karamarko i otklonio mogućnost daljnje suradnje s Mostom. – Imamo predispozicije da uđemo u novo preslaganje – rekao je te dodao: – Ciljamo da nova većina bude kvalitetna jer ovo se više ne smije ponoviti. Mogućnost je daljnje suradnje s Mostom nezavisnih lista otklonio jer bi, kako je dodao, tog “ringišpila bilo previše”. Na pitanje je li mu se nakon traženja ostavke javio Tihomir Orešković, kazao je da nije i da će se “vjerojatno danas čuti”. Na pitanje je li se govorilo o njegovoj odgovornosti za ovu situaciju, Karamarko je kazao: – Nije se pitalo za moju odgovornost, nego se razgovaralo o tome da li da se povučem iz Vlade i dam ostavku. Zaključak je bio da ne jer je HDZ već napravio previše ustupaka. Orešković bez nas nema uporište u parlamentu. 