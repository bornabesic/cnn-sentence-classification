Jureći automobil zaletio se u pješake na njujorškom Times Squareu, javlja Reuters. Policija je zatvorila područje, a svjedok događaja ispričao je za Reuters kako je ozlijeđeno najmanje 12 osoba kojima se pruža pomoć. Sky News javlja kako je ozlijeđeno najmanje 20 osoba te da jedna osoba smrtno stradala. Policija ovaj incident ne povezuje s terorizmom. Kako javlja CBS New York, vozač crvenog automobila je uhvaćen, a svjedoci navode da je automobil vozio po pločniku gdje su bili pješaci. Automobil se zabio u stupiće i zaustavio na križanju 45. ulice i Broadwaya. Svjedok je javio kako su na mjestu događaja bile razbacane cipele te da je jedna osoba bila prekrivena dekom natopljenom krvlju. Snimke s Twittera prikazuju policiju kako privodi vozača automobila. 