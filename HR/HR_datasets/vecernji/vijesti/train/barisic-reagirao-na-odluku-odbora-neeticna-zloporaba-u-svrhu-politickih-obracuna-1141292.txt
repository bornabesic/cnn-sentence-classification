Ministar znanosti i obrazovanja Pavo Barišić priopćio je u utorak kako je prijava koju su protiv njega 2011. podnijela četvorica znanstvenika zbog navodnog plagiranja pravodobno riješena, ocijenivši kako njezino "neosnovano naknadno" stavljanje na dnevni red Odbora za etiku u znanosti i visokom obrazovanju predstavlja neetičnu zloporabu toga tijela u svrhu političkih obračuna. "U svjetlu ponovnih neutemeljenih napada na mene kao osobu i moj znanstveni dignitet, ponavljam ono što sam u javnosti izrekao već nekoliko puta. Nije bilo osnove za 'naknadno' stavljanje na dnevni red Odbora za etiku u znanosti i visokom obrazovanju prijave iz 2011. godine koja je pravodobno bila riješena", ističe Barišić u priopćenju. Navedenu prijavu nadležna su etička tijela Filozofskoga fakulteta Sveučilišta u Splitu i Sveučilišta u Zagrebu još prije šest godina odbacila kao neosnovanu, uz nedvojbeni zaključak mjerodavnih etičkih tijela kako se ne radi o "plagijatu ni o njegovim pojavnim oblicima". Napominje kako, nažalost, pojedini mediji i novinari pokušavaju nametnuti dojam da se predmet tek sada rješava. "Nakon što je prijava odbačena, a tiskarski propust u drugom izdanju mojega teksta otklonjen već 2010., dakle prije nego što je i prijavljen, Odbor za etiku posegnuo je 'naknadno' nakon mojega imenovanja za ministra znanosti i obrazovanja za prijavom za već 'presuđenu stvar'. U pravnoj je državi načelo 'res judicata' jamstvo pravne sigurnosti, ne može se ponavljati suđenje za ono o čemu je već donesen pravorijek", kazao je nadalje Barišić ocijenivši kako je time bivši predsjednik Odbora za etiku, akademik Vlatko Silobrčić, kao član Predsjedništva političke stranke Pametno, zlorabio visoko etičko tijelo koje imenuje Hrvatski sabor za političke obračune. "U svojemu djelovanju kao ministar znanosti i obrazovanja zalažem se za uvažavanje različitosti i pluralizam mišljenja te uključivanje svih segmenata društva u demokratsku raspravu o relevantnim pitanjima. Na ovoj odgovornoj dužnosti poštovat ću i uvažavati različite stavove temeljene na činjenicama i u tome me ništa ne će pokolebati", poručio je ministar. >> Pročitajte odluku Odbora koji je utvrdio da je Barišić plagirao američkog filozofa >> Vrdoljak traži neopozivu ostavku Barišića: 'Potvrđeno je da je plagijator, svjesno je i izravno lagao' 