U Gundincima, 50-ak kilometara istočno od Slavonskog Broda, oko 2.30 u noći na četvrtak dogodila se stravična nesreća – u automobilu Fiat Punto izgorjela je zasad neidentificirana osoba. Nakon što su vatrogasci ugasili buktinju, opazili su izgorjelo tijelo. – Izašli smo istoga trenutka na intervenciju, ali problem je s automobilima što su puni plastike, spužve i tekstila pa vrlo brzo gore. Vatra se u trenutku razbukta i zahvati cijelo vozilo – kaže Pavo Kokanović iz DVD-a Gundinci >>Četrdesetšestogodišnji zaštitar živ izgorio u automobilu Policijskim očevidom, koji je trajao puna četiri sata, nije se mogao utvrditi identitet izgorjelog vozača, no pretpostavlja se da je riječ o dvadesettrogodišnjem M. M. iz Beravaca. Tijelo je prevezeno na odjel patologije slavonskobrodske Opće bolnice gdje će biti obavljena obdukcija i potvrđen identitet. Prema tvrdnjama policije, ovu nesreću uzrokovao je tehnički kvar. – Vjerojatno je riječ  o kvaru sustava za dovod goriva u motor – kaže Kata Nujić, glasnogovornica PU brodsko-posavske. 