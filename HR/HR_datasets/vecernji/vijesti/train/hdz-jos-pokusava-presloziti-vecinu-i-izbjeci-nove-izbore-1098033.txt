HDZ je uzdrman klanovskim sukobima starih struktura (Karamarkovi protiv Brkića – slučaj pozajmica) premda se one na površinskoj razini peglaju pa je Andrej Plenković danas rekao da Milijan Brkić jako pridonosi HDZ-u i u procesu je izbora novog predsjednika – Plenkovića (kao jedinog kandidata). Panika od birališta Sve to iscrpljuje HDZ uoči rujanskih izbora i stvara paniku od izlaska na birališta pa se među članovima Predsjedništva HDZ-a danas mogla čuti prilično nevjerojatna informacija koja kaže da HDZ navodno i dalje pokušava dogovoriti saborsku većinu s Mostom i formirati Vladu bez izbora. Za što postoji teoretska mogućnost do 15. srpnja, kada se raspušta Sabor, što je nedavno potvrdila i predsjednica Kolinda Grabar-Kitarović. U HDZ-u su svjesni da su za takav dogovor šanse gotovo nikakve, ali ipak pokušavaju, potvrđeno nam je u vrhu HDZ-a. U toj operaciji navodno sudjeluju i Andrej Plenković i Milijan Brkić, budući predsjednik i v.d. predsjednika, kažu naši izvori. – Danas i jučer ta se priča intenzivirala jer nama izbori nikako ne odgovaraju. Svjestan sam da Most na to neće pristati, ali razgovara se s Petrovom. Šanse su male – rekao nam je izvor iz Predsjedništva HDZ-a. Čak se ide toliko daleko, kaže, da bi HDZ navodno pristao i da Tihomir Orešković bude ponovno premijer (kad bi to bio uvjet Mosta), premda su ga prije nepunih mjesec dana srušili u Saboru. Informacije iz HDZ-a su prilično bizarne, ali govore o panici u HDZ-ovim redovima. U priče koje se čuju od HDZ-ovaca uklapa se i priča nezavisnog zastupnika Stipe Petrine koji je danas za Večernji list izjavio da ga jedna strana zove jer hoće bez izbora prikupiti 76 potpisa. – Svi me zovu i sa svima razgovaram, u duhu pristojnosti. Zasad ne bih otkrivao detalje jer još postoji mogućnost da se presloži većina u Saboru – rekao nam je Petrina. Kada smo ga pitali tko ga to konkretno zove i znači li to da se pokušavaju izbjeći izbori, Petrina je odgovorio: – Da, time se stvar želi riješiti bez izbora. A to traži jedna strana da može prikupiti 76 potpisa. Hadezeovci nisu čuli S druge strane, pojedini izvori u HDZ-u tvrde da nisu čuli da se pokušava dogovoriti nova većina kako bi se izbjegli izbori, a budući da su novi izbori realnost, nametnulo se pitanje u kakvoj će formaciji HDZ izaći na izbore. Budući da HDZ-ov strateški partner HSS ide u koaliciju sa SDP-om, moguće je da HDZ na nove izbore izađe sam. Ili eventualno u koaliciji s HSLS-om. Odluka o tome donijet će se nakon izbora Plenkovića za novog predsjednika, ali u HDZ-u se od sve više članova Predsjedništva čuje da bi stranka na izbore trebala izaći sama jer joj HSP AS ionako samo šteti imidžu, a ostali partneri su premali i HDZ-u nisu donijeli značajan broj glasova. Dapače, donijeli su malo. >>Plenković: SDP je već viđeno, ja sam osvježenje ne samo u HDZ-u već i na hrvatskoj političkoj sceni 