Smisao za humor pokazao je u četvrtak navečer novoizabrani predsjednik Donald Trump na gala večeri održanoj u Washingtonu s donatorima, kazavši da mu kišovito vrijeme na inauguraciji neće smetati jer će tako ponovno dokazati da ne nosi tupe, već da je kosa njegova. "Dosad je sve proteklo u najboljem redu, no veliki trenutak nastupa sutra oko 12 sati. I neće mi smetati ako bude kišilo, jer će se ljudi još jednom uvjeriti da je moja kosa prava", u šali je kazao Trump na gala večeri kojoj su prisustvovali brojni donatori.  Prije tri mjeseca Trump je gostovao u "The Tonight Showu" Jimmyja Fallona, jednoj od najgledanijih emisija na američkoj televiziji. Svoj uobičajeno oštar nastup zamijenio je simpatičnim izdanjem. Izdržao je Fallonovo ''rešetanje'', podnio čak i imitacije na svoj račun, pristavši na kraju da mu popularni voditelj razbaruši kosu. Najprije je malo gunđao, no potaknut ovacijama, na kraju je pristao. Fallon je dobro razbarušio Trumpovu kosu, a tada republikanski kandidat to je izdržao sa smiješkom. S glave mu ništa nije ispalo. >> Trump će prisegnuti za predsjednika nakon čaja s Obamama 