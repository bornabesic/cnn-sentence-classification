Srbijanski premijer Aleksandar Vučić rekao je da odnosi Srbije i Hrvatske nisu laki, ali da vjeruje kako će dvije zemlje prevladati probleme i da odnosi mogu biti bolji. – Ponašamo se odgovorno, uvijek želimo razgovarati. S predsjednicom Hrvatske nedavno sam imao korektan, ozbiljan i odgovoran razgovor i nadam se da će i druge zemlje EU to razumjeti i pomoći da se odnosi na Balkanu brže unaprjeđuju – rekao je Vučić novinarima nakon radnog ručka s bivšim njemačkim  kancelarom Gerhardom Schröderom komentirajući odnose s Hrvatskom. – Ljudi koji misle da je rješenje u lošim odnosima, uvredama i psovkama i u njihovoj i u našoj zemlji, mislim da je to nešto što moramo ostaviti iza sebe i da je to nešto što je loše i što šalje loš signal o svima nama na Balkanu. A mislim da možemo mnogo bolje i više, cijeli Balkan može biti motor razvoja EU – istaknuo je Vučić. Zadnjih dana Hrvatska i Srbija su u sporu nakon što Hrvatska nije dala zeleno svjetlo za otvaranje poglavlja 23 – Pravosuđe i temeljna prava u pregovorima EU sa Srbijom tražeći da Beograd ukine regionalnu nadležnost za ratne zločine, osigura prava hrvatske manjine u Srbiji i ostvari punu suradnju s Haškim sudom. Ocjenjujući kako odnosi s Hrvatskom "nisu laki", Vučić je naglasio kako se nada da će Srbija i Hrvatska prevladati sve probleme i da želi vjerovati u bolje odnose, "premda bi mu danas odgovaralo da kaže neku težu riječ i da se posvađa s Hrvatskom, jer bi to naišlo na simpatije u Srbiji". – Ti odnosi nisu laki, neće biti laki, ali vjerujem da mogu biti bolji – rekao je Vučić. >>Aleksandar Vučić i Kolinda Grabar-Kitarović danas će razgovarati o blokadi poglavlja 23 