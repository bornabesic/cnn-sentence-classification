Papa Franjo upozorio je u nedjelju na opasnost od "balkanizacije" Europske unije i ocijenio da Europa, kako bi tu prijetnju izbjegla, mora ponovno potaknuti "kreativnost" i prihvatiti da unutar nje postoji "zdrava podjela". Na konferenciji za novinare održanoj u zrakoplovu kojim se vraćao iz Armenije, upozorio je da bi se "otcijepiti" mogle pokrajine kao što su Škotska i Katalonija, a to bi moglo voditi u "balkanizaciju" Europe. "Da bi ponovno u sebi pronašla snagu koja leži u njezinim korijenima, Europa mora učiniti korak prema kreativnosti i zdravoj podjeli (...) a to znači dati više neovisnosti, više slobode zemljama Europske unije", preporučio je. Već na putu u Armeniju papa Franjo je pozvao "sve Europljane na odgovornost" u ovoj osjetljivoj fazi. "Postoji nešto što nije dobro u masivnoj, teškoj uniji. No pripazimo da s prljavom vodom ne bacimo i dijete. Radije se potrudimo ponovno stvarati", rekao je i pozvao Europu da "ponovno pronađe svoju kreativnost" i  "razmišlja o (stvaranju) nekog novog oblika Unije". "Dvije ključne riječi su kreativnost i plodnost", naglasio je papa Franjo. 