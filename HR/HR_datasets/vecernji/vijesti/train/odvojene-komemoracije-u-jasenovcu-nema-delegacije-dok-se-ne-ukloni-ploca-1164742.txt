I ove godine bit će odvojene komemoracije u znak sjećanja na žrtve logora Jasenovac. U subotu će se, od 12 sati, održati komemoracija Srpskog narodnog vijeća i  Saveza antifašističkih boraca i antifašista RH (SABA), dok će se službena komemoracija u organizaciji Javne ustanove Spomen-područje Jasenovac i pod pokroviteljstvom Hrvatskog sabora održati u nedjelju od 12 sati. Židovska općina Zagreb svoju će komemoraciju održati u ponedjeljak, na Dan sjećanja na Holokaust i junaštvo, također u Jasenovcu. Srbi, Židovi i antifašisti neće sudjelovati na državnoj komemoraciji prije svega zbog spomen-ploče HOS-a, s natpisom "Za dom spremni", a koja je lani postavljena u Jasenovcu, ali i zbog drugih razloga. "Dok je ploča s napisom ‘Za dom spremni’ tamo, nema uvjeta da pošaljemo svoju službenu delegaciju na državnu komemoraciju“, istaknuo je još prije mjesec dana zamjenik predsjednika Srpskog narodnog vijeća Saša Milošević. "Ne slažemo se s odnosom aktualne vlasti prema postrojavanjima na Trgu bana Jelačića, isticanju ustaških simbola i pozdravljanja pozdravom 'Za dom spremni'. Vlada i nadležne institucije ne reagiraju, a ne provode se ni preventivne mjere", istaknuo je nedavno čelnik SABA RH Franjo Habulin. Komemoracije se održavaju u spomen na proboj logoraša iz Jasenovca 22. travnja 1945. godine. U proboj je krenulo 670 preostalih logoraša, a spasilo ih se tek nešto manje od sto. Prema podacima Javne ustanove Spomen-područje Jasenovac u 1337 dana postojanja ustaškog logora Jasenovac, u njemu je ubijeno ili umrlo najmanje 83.145 osoba. Njih 47.627 bili su Srbi, Roma je bilo 16.173, Židova 13.116, Hrvata 4255... >> 'Kako netko može biti užasnut govorom mržnje prema Srbima, a širiti isti govor prema Hercegovcima?' >> Vlada se zaboravila suočiti s prošlošću 