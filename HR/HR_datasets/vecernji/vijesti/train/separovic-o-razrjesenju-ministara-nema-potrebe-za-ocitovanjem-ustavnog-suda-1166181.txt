Kad god se dogode situacije kao aktualna u kojoj zbog nedorečenih ustavnih i zakonskih odredbi postoje različita tumačenja predviđene procedure - u ovom slučaju razrješenja članova Vlade temeljem odluke predsjednika Vlade - očekuje se od Ustavnog suda da razriješi situaciju. Tako su se i sada javila mišljenja da bi Ustavni sud trebao razriješiti  aktualnu situaciju u kojoj se norme različito tumače. Ali, ne može Ustavni sud "presuditi" kako bi se politički akteri i nositelji državne vlasti trebali ponašati u rješavanju sporne situacije, potvrdio nam je i predsjednik Ustavnog suda dr. sc. Miroslav Šeparović. - Nema potrebe da se Ustavni sud u ovom trenutku na bilo koji način izjašnjava, niti je nadležan za takvo što. Ustavni sud nije savjetodavno tijelo koje daje pravna mišljenja. Ustavom je propisana nadležnost Ustavnog suda - kratko nam je uzvratio Šeparović.  Naime, Ustavni sud odlučuje o suglasnosti Ustava i drugih propisa s Ustavom i zakonom, te odlučuje povodom ustavnih tužbi protiv pojedinačnih odluka državnih tijela... "kad su tim odlukama povrijeđena ljudska prava i temeljne slobode", kako piše u Ustavu. Ustavni sud može djelovati tek u povodu ustavne tužbe protiv pojedinačne odluke državnog tijela kojom podnositelj smatra da su mu povrijeđena temeljna ljudska prava. Uzgred, biti ministar nije temeljno ljudsko pravo. Eventualno bi se spor između Andreja Plenkovića i Bože Petrova oko razrješenja ministara u jednom trenutku mogao prikazati kao sukob nadležnosti između zakonodavne i izvršne vlasti, za rješenje kojeg Ustav ovlašćuje Ustavni sud. Međutim, političke okolnosti, smjena predsjednika Sabora, pad Vlade..., i to pitanje mogu učiniti suvišnim. 