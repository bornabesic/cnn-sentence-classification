Irački zapovjednik očekuje da će u svibnju njegove snage u potpunosti kontrolirati Mosul, usprkos otporu boraca Islamske države (IS) u gusto naseljenoj četvrti starog grada, prenosi u nedjelju Reuters. Bitka bi trebala biti okončana u "najviše tri tjedna", kazao je načelnik glavnog stožera, general pukovnik Otman al-Ghanmi. SAD-om predvođena koalicija pruža zračnu i kopnenu potporu ofenzivi iračke vojske na Mosul, najveći grad na sjeveru Iraka koji je pao u ruke sunitskih muslimanskih boraca u lipnju 2014. IS je izgubio veći dio grada od početka ofenzive u listopadu prošle godine i sada se nalazi u okruženju u sjeverozapadnim četvrtima, uključujući i povijesni stari grad. UN procjenjuje da u tom području ima još oko pola milijuna ljudi, od čega 400.000 u starom gradu. A Pentagon je danas priopćio da je u američkim zračnim udarima na položaje Islamske države (IS) u Iraku i Siriji od početka operacije 2014. poginulo najmanje 352 civila. U razdoblju između studenoga 2016. i ožujka 2017. poginulo je 45 civila, a od kolovoza 2014. do sada poginulo je 80 civila za koje se prije nije znalo. Razne promatračke skupine, poput "Airwars", tvrde da broj poginulih civila znatno veći i njihov broj procjenjuju na 3000. "Žalimo zbog nenamjernog gubitka civilnih života i izražavamo najdublju sućut obiteljima i ostalima koji su pogođeni tim zračnim napadima", priopćio je Pentagon. 