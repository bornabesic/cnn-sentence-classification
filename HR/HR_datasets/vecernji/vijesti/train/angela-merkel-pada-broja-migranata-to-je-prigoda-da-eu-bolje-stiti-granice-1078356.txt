Njemačka kancelarka Angela Merkel izjavila je u četvrtak da pad broja migranata koji stižu na europsku obalu pruža EU-u prigodu da osnaži svoje planove za zaštitu vanjske granice. "Sada kada se broj izbjeglica koji dolaze u Europu smanjio, imamo prigodu da zajedno pronađemo europsko rješenje", rekla je Angela Merkel nakon susreta s nizozemskim premijerom Markom Rutteom. Kancelarka i visoko europsko izaslanstvo ovog će vikenda posjetiti područje blizu tursko-sirijske granice kako bi se upoznali s primjenom dogovora EU-a i Turske o borbi s migrantskom krizom, najtežom nakon Drugog svjetskog rata. Velik je broj onih koji bježe pred sukobima na Bliskom istoku, ali i ekonomskih migranata koji žele bolji život. Europska unija je prošlog mjeseca zaključila dogovor s Ankarom po kojemu se Turska obvezala primiti sve "ilegalne migrante" koji stižu na grčke otoke, a zauzvrat će dobiti milijarde eura pomoći za izbjeglice i političke ustupke. "Ili će Europa štititi svoje najudaljenije granice, ili ćemo načiniti još veći korak natrag", dodala je kancelarka pošto je provela dan u Eindhovenu. Njemačka je lani primila 1,1 milijun tražitelja azila. "Vidimo da broj migranata pada. Prerano je za izvlačenje zaključaka, ali prvi znaci su pozitivni", rekao je Rutte na zajedničkoj tiskovnoj konferenciji. Angela Merkel se u ponedjeljak u Hannoveru, na sjeveru Njemačke, treba sastati s američkim predsjednikom Barackom Obamom, s francuskim Françoisom Hollandeom, s britanskim premijerom Davidom Cameronom i s talijanskim Matteom Renzijem. Razgovarat će, među ostalim, o migrantima. >>Sveti Otac udomio više izbjeglica i migranata koji su doplovili do Grčke nego 16 zemalja EU 