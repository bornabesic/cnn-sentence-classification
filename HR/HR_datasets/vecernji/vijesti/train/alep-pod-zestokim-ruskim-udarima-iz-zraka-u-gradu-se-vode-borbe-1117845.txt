Ruski borbeni zrakoplovi u velikoj ofenzivi u subotu bombardiraju pobunjenička područja sjeverno od Alepa, a vojska je granatirala opkoljenu staru gradsku četvrt, rekli su pobunjenici i promatračka skupina. Meta zračnih napada glavne su linije opskrbe pobunjeničkih područja - cesta Castello i četvrt Mala - dok borbe bijesne u četvrti Sulejman al Halabi, gdje je crta razdvajanja sa sjevernim starim gradom Alepa. Vojni izvor koji citiraju državni mediji rekao je da su vojne snage postigle napredak što pobunjenici opovrgavaju te kažu da su odbili najnoviji napad. "Teško granatiraju stari grad nakon ponovnog neuspjela pokušaja da zauzmu teritorij. Izgubili su nekoliko boraca i mi smo nepopustljivi", rekao je Abu Hamam, pobunjenik iz skupine Failak al Šam. Sirijski opservatorij za ljudska prava izvješćuje o teškom bombardiranju vladinih snaga i o borbama "naprijed-nazad" u četvrti Sulejman al Halabi. Vojska je rekla da će pojačati pritisak nakon preuzimanja strateški važnog logora Hadarat sjeverno od Alepa u četvrtak. Izvori civilne zaštite rekli su da je ubijeno najmanje 30 ljudi u zračnim napadima zapaljivim i fosfornim bombama na stambene četvrti u područjima koja drže pobunjenici. Opservatorij je priopćio da je ubijeno najmanje 20 ljudi u neprekidnim ruskim i sirijskim napadima i u vojnom granatiranju u petak i u ranim satima u subotu. Državni mediji kažu da je u napadima pobunjenika na Midan, područje pod nadzorom vladinih snaga, i druga područja u gradu ubijeno najmanje 20 ljudi. Sirijska vojska i njezin saveznik Rusija pokrenuli su veliku ofenzivu prije deset dana svrha koje je zauzeti istočni Alep u kojemu je više od 250.000 ljudi. Alep, sirijski najveći grad, poznato trgovačko središte prije građanskog rata koji je počeo 2011., podijeljen je četiri godine u dva dijela, jedan drže snage Bašara al Asada a drugi pobunjenici. >> Rusi ubili 5500 pobunjenika i islamista te 3800 civila u 365 dana rata 