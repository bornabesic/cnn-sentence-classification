Daniela Greene, prevoditeljica i agentica FBI-a s visokim stupnjem obavještajnih sigurnosnih ovlaštenja, poslana je na zadatak u Siriju kako bi pratila i pomogla pri uhićenju jednog od glavnih propagandnih stručnjaka terorista takozvane Islamske države, Abu Talha al-Almanyja. No, priča je krenula u sasvim drugom smjeru. Prema pisanju CNN-a Al-Almany, njemački državljanin pravog imena Denis Cuspert uspio je zavesti agenticu FBI-a, koja je nakon toga prešla na protivničku stranu i udala se za ISIL-ova operativca. Svojim je nadređenima lagala o situaciji na terenu, slala im je lažne operativne informacije, a svog je novog supruga upozoravala o istragama i operacijama koje se protiv njega vode. Od pjevača do terorista Cuspert je javnosti poznat i kao reperska zvijezda Deso Dogg, a nakon što se priključio ISIL-u postao je ključna figura za vrbovanje budućih boraca i snimanje propagandnih filmova. U svojim je pjesmama hvalio Osamu bin Ladena, prijetio je Baracku Obami, a u jednom filmu držao je i odsječenu glavu. Prije dvije godine preživio je američki napad dronom, a pretpostavlja se da je još uvijek negdje u Siriji. Cijeli slučaj u američkoj javnosti okarakteriziran je kao veliki propust obavještajne zajednice, a kako navodi CNN, u pitanje je dovedena nacionalna sigurnost kao i sigurnost samog FBI-a i njegovih agenata koji su na sebe preuzeli zadatak otkrivanja i hvatanja osoba koje podržavaju takozvanu Islamsku državu. Podaci o cijelom slučaju i dalje su većinom obavijeni velom tajne jer su sudski spisi vezani uz slučaj Daniele Green označeni kao strogo povjerljivi. Pametna, ali naivna Pretpostavlja se da se bivša agentica FBI-a odlučila nagoditi s tužiteljstvom u zamjenu za blažu kaznu. CNN tako navodi da je, prema riječima njezina odvjetnika, Green brzo shvatila svoju pogrešku i predala se američkim vlastima, te kako je ona “pametna, ali očigledno naivna osoba”. – Ona se iskreno kaje zbog svega. Imala je najbolje namjere, ali je zagrizla preveliki zalogaj – izjavio je odvjetnik bivše agentice. Zanimljivo je da je Daniele Green nakon što je, kako kaže, shvatila pogrešku i vratila se u SAD, uhićena i osuđena na višegodišnju zatvorsku kaznu, no nakon nekoliko mjeseci izveden je zračni napad na Al-Almanyja, a ona je puštena nakon dvije godine provedene u zatvoru. Deso Dogg i dalje je živ, negdje u kalifatu. 