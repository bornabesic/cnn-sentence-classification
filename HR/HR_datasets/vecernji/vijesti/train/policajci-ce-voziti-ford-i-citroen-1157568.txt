Samo dan nakon što je Večernji list objavio kako policiji prijeti da ostane bez jednog od osnovnih sredstava za rad – automobila, budući da do svibnja moraju vratiti oko 700 označenih policijskih automobila unajmljenih operativnim leasingom 2014., Središnji državni ured za javnu nabavu objavio je odluku o odabiru ponuditelja za ukupno 726 vozila prema natječaju iz lipnja prošle godine. Citroen daleko najjeftiniji Ako odabir i nakon eventualnih žalbi ostane isti, a odabrane su najpovoljnije ponude, policajci će se iduće tri godine voziti u Fordu i Citroënu, a ne više u Škodama kao posljednjih petnaestak godina. Na javni natječaj za dvije kategorije vozila – kompakte i kompaktne karavane – javilo se sedam leasing tvrtki. Odabrane su ponude SG Leasinga za najam 181 kompaktnih Citroën C-Elyséea putem operativnog leasinga na 36 mjeseci (auti se nakon tri godine vraćaju vlasniku) za 1,324.653 eura (9,934.897 kuna), što ispada 1524 kune mjesečno po vozilu i ponuda PBZ Leasinga za tri godine najma kompaktnih karavana Ford Focusa za 6,182.360 eura (46,367.700 kuna), odnosno 2363 kuna mjesečno po autu. U prvoj kategoriji u kojoj je odabran Citroën C-Elysée, ponuditelj SG Leasing bio je daleko najjeftiniji (druga najpovoljnija ponuda skuplja je gotovo 500.000 eura), a radi se o diskontnom modelu francuskog proizvođača. Ipak, neslužbeno doznajemo da bi Citroën mogao imati problema s nadogradnjom policijskih vozila. “Civilni” Focusi već čekaju Ford, čiji je ponuditelj u kategoriji karavana ponudio malo bolju ponudu (25.260 eura manje u poslu vrijednom 6,2 milijuna eura) od Porsche leasinga, koji je nudio Škode Octavije, još je davno isporučivao aute policiji, baš Ford Focuse. Uostalom, 368 “civilnih” Ford Focusa već na skladištu čeka isporuku policiji temeljem natječaja iz kolovoza 2015. godine, koji se prolongirao zbog dvije promjene vlasti. >>MUP mora vratiti 726 vozila, policajci strahuju da će bez auta ostati uoči sezone >>Zaboravite Petrinjsku i Heinzelovu! Osobne, putovnice, vozačke sada možete izvaditi na još tri mjesta u Zagrebu 