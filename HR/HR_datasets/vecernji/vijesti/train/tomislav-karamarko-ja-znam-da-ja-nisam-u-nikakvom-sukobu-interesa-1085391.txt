Prvi potpredsjednik Vlade i predsjednik HDZ-a Tomislav Karamarko odbacio je danas spekulacije da u vrhu stranke traje borba za prevlast te je ustvrdio da su to dezinformacije onih koji žele destabilizirati HDZ koji uporno pobjeđuje zadnje četiri godine. "Nema trvenja, to su dezinformacije. Dezinformacije onih koji žele destabilizirati HDZ koji uporno pobjeđuje zadnje četiri godine. Stranka je jedinstvena", rekao je Karamarko u intervjuu za RTL, a dao je i intervjue i za HTV i Novu TV.  Upitan želi li reći da su odnosi između glavnog tajnika HDZ-a Milijana Brkića i političkog tajnika HDZ-a Tomislava Čuljka dobri i da se slažu, odgovorio je da su svi u funkciji te stranke, a HDZ u funkciji hrvatske države i naroda. "Ti odnosi su dobri. To su moji tajnici koji izvršavaju sve svoje zadaće", dodao je. Vezano za ostavke dvojice potpredsjednika Kluba zastupnika HDZ-a u Hrvatskom saboru Davorina Mlakara i Gordana Jandrokovića, Karamarko je rekao da su ostavke dali sami, a ne na njegov nagovor. "To je moralan čin i ja to podržavam. Osvježit ćemo vodstvo Kluba i promijeniti stil rada", najavio je. Prvi potpredsjednik Vlade ne vjeruje, kako kaže, u teorije da bivši član HDZ-a Ivić Pašalić pokušava napraviti utjecaj na neke članove stranke, te  je ustvrdio da je stanje u stranci dobro. "To su nekakve teorije u koje ja ne vjerujem. Ivić Pašalić je izjavio da je politika za njega prošlost i on je i za nas prošlost u tom smislu. Bavi se nekim drugim poslovima i želimo mu uspjeh u tim poslovima. Šo se tiče same stranke ne slažem se i ne prihvaćam takve konstrukcije. Stanje je dobro. Ova stranke je u zadnje četiri godine u silnim naporima, pobjedili smo na pet izbora, neki ljudi su se istrošili", rekao je. Podsjetivši da 28. svibnja završava ciklus unutarstranačkih izbor , izrazio je vjeru da će imati dobro predsjedništvo i nacionalno vijeće i središnji odbor i da će biti novih lica. Napadi na mene su infantilni i brutalni Vezano za najave predsjednika SDP-a Zorana Milanovića da će dobiti pakao i upit voditeljice je li očekivao da će biti "tako gadno", Karamarko je rekao da to za njega nije pakao već nešto čemu se ne može načuditi. "Ovi napadi na mene...nešto tako brutalno, a toliko infantilno se još nije dogodilo hrvatskoj državi. To govori o njihovoj nemoći. Izgubiti u četiri godine sve izbore i pokušati na ovaj način profitirati ili pobijediti mene, ako smo on i ja sinonimi za nešto, je doista uzaludan pokušaj", ustvrdio je. Na upit zašto Milanović govori da u zahtjevu za njegov opoziv računa i na podršku nekih Mostovaca i da je s nekima već razgovarao, predsjednik HDZ-a  odgovorio je da u Vladi imaju stabilnog partnera te da je Milanović izrekao puno stvari koje su nesuvisle. "Milanović je u zadnje četiri godine izrekao puno stvari koje su nesuvisle, tako je jedna od tih i ova. Dakle, pustimo Milanovića da priča, neki vlakovi će i dalje prolaziti", kazao je. Tzv. afera je isprovocirana Vezano uz aferu u sklopu koje su objavljeni podaci o poslovnom odnosu između njegove supruge Ane i prijatelja Josipa Petrovića, savjetnika mađarske naftne kompanije MOL, Karamarko je ustvrdio da je "tzv. afera isprovocirana i da je vrlo moguće da da dokumenti dolaze upravo iz Porezne uprave, iz krugova bliskih bivšoj vlasti". "Zadnje dvije-tri godine firmu moje supruge, da uličarski kažem, rešeta porezna uprava pokušavajući naći bilo što. Sigurno da su skupili određeni broj dokumenata. Ono što nije dobro jest da se objavljuju dokumenti privatnih subjekata koji trebaju biti tajni", naglasio je. Ne zna, kaže, tko to radi, ali pretpostavlja, no ne želi iznositi pretpostavke. Upitan da potvrdi ili demantira informaciju da dokumenti dolaze upravo iz Porezne uprave iz krugova bliskih bivšoj vlasti, kazao je da je "vrlo moguće". "Ne bih stavio ruku u vatru, ali mislim da bi netko trebao ispitati što se dogodilo", kazao je. Za Novu TV, Karamarko je odgovorio i pitanje utječe li na cijeli postupak kad izražava svoje mišljenje o INA-i MOL-u i arbitraži. "Svatko od nas može utjecati ili ne utjecati, ali odlučuje većina i u Vladi i u Saboru, odlučuje zdrav razum, odlučuje, rekao bih logika interesa Hrvatske. Doista ne vidim u čemu je problem. Ako ja kažem da trebamo više razgovarati, a manje se suditi", rekao je te podsjetio da je arbitraža počela 2014. te da bi, ako je izgubimo, to moglo koštati milijarde kuna. "Prema tome, mene samo zanima kako bi, nakon jednog takvog financijskog udara, 'krpali' proračun, sljedeće godine i godine iza. O tome razmišljam, o skupim troškovima odvjetničke kuće koja zastupa Hrvatsku", kazao je i ustvrdio da je to pitanje skrbi o nacionalnim interesima, a ne nešto drugo. Ustvrdio je i da arbitraža ide dalje." Mi smo i neki dan podržali da arbitraža ide dalje, pitanje je da li se ona može zaustaviti. Molimo Boga da je dobijemo", napomenuo je.  Miran sam jer nisam prekršio zakon  Karamarko je dao i intervju za Dnevnik HTV-a gdje je na pitanje, hipotetički, hoće li podnijeti ostavku u slučaju da povjerenstvo utvrdi da je u sukobu interesa, kazao je da mu je teško o tome razgovarati. "Ja sam toliko miran. Nisam vezan na niti jednu funkciju. Jesam u funkciji svom narodu, državi, domovini, ali ja ne moram ništa biti u ovoj zemlji. Nikada nisam prekršio zakon", dodao je. Komentirajući SDP-ov zahtjev za njegovim opozivom rekao je kako SDP nije bio prava vlast, a ne zna biti ni prava oporba. Podsjetio je na "Ljubljansku banku" s kojom se Hrvatska sporila, a pogledajte, kaže, tko je s njom poslovao. Rekao je i da su neke supruge ministara, koji su imale tvrtke, direktno radili s državom. Što je s MIG-ovima, prodajom oružja tamo gdje se nije smjelo prodavati- tko će za to odgovarati? "Da li su to afere ili je afera ispitivanje tržišta u Hrvatskoj za prodaju pašteta i mesnih doručaka?", upitao je Karamarko aludirajući na suradnju tvrtke njegove supruge s "Gavrilovićem".  Odbacio je i mogućnost prijevremenih izbora. "Prijevremeni izbori nikako jer je to preveliki gubitak vremena i nemamo pravo na to". Upitan želi li Vlada i vladajuća stranka smijeniti glavnog državnog odvjetnika Dinka Cvitana, rekao je da su su dobili izvješće i da to ovisi o njegovoj analizi. "Dobili smo izvješće. Ono je u meritornim ministarstvima. Dobit ćemo to na koordinaciju, dobit ćemo na Vladu i ovisi o analizi i našem razgovoru kako ćemo glasovati", dodao je. >> Ovo su razlozi zbog kojih SDP u Saboru traži smjenu Tomislava Karamarka! 