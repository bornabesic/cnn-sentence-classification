Papa Franjo je jučer predvodio misu na stadionu Meshi u Tbilisiju pred više tisuća vjernika, premda stadion prima 27 tisuća osoba. Na stadionu glavnog grada Gruzije nije bilo izaslanstvo Gruzijske pravoslavne autokefalne crkve, jer prema kanonu Gruzijske pravoslavne crkve, njezini predstavnici i vjernici ne smiju sudjelovati na svetkovinama drugih crkava. Pomirba prije počinka Ta gruzijska crkva je 28. rujna obznanila svojim vjernicima da ne smiju sudjelovati na događanju na kojemu će biti papa Franjo. Franjin snažni govor bio je i odgovor svjedočenju jedne majke, Irine. Bilo je to tijekom papina susreta s redovnicima i redovnicama u crkvi Uznesenja Blažene Djevice Marije u Tbilisiju. – Danas se vodi svjetski rat za uništenje braka – kazao je Franjo i naglasio kako je brak najljepša stvar koju nam je Bog podario. – Postoje teškoće, nerazumijevanje i iskušenja u braku, ali rastava nije rješenje – kazao je Franjo i pitao Irinu zna li tko plaća troškove rastave. Plaćaju oboje, još više plaća Bog, jer se rastavom blati sliku Božju. – Plaćaju djeca, kćeri i sinovi. Vi, draga braćo i sestre, ne znate koliko pate djeca kada vide svađu i rastavu roditelja – kazao je Franjo i naglasio kako treba spasiti brak i pozvao da se muž i žena nakon svađe uvijek, prije odlaska na počinak, pomire. Na stadionu je govorio i o ekumenizmu. Kazao je kako treba pustiti teologe da izučavaju apstraktne stvari Crkve. – Što ja trebam učiniti s prijateljem, susjedom, pravoslavnom osobom? Biti otvoren, biti prijatelj. Ali trebam li ga obratiti? Postoji grijeh protiv ekumenizma, a to je prozelitizam. Nikada se ne smije raditi prozelitizam s pravoslavcima. Oni su naša braća i sestre, sljedbenici Isusa Krista – kazao je papa Franjo i naglasio kako se ne smije optuživati, već pokazivati prijateljstvo i hoditi zajedno, moliti jedni za druge i činiti djela milosrđa zajedno kada je to moguće. Među mnogim bogatstvima ove veličanstvene zemlje, jedno koje se posebno ističe je važnost žena, rekao je Franjo u homiliji. Kao što je sveta Terezija od Djeteta Isusa, koje se danas spominjemo, napisala: “One vole Boga u mnogo većem broju nego muškarci“. Ovdje u Gruziji ima mnogo baka i majki koje brane i prenose vjeru koja je posijana u zemlji svete Nino i donose vodu Božje utjehe u situacijama jalovosti i sukoba. Utjeha koja nam je potrebna, zbog nemira koji doživljavamo, upravo je prisutnost Božja u srcima. Božja prisutnost u nama je izvor istinske utjehe, oslobađa nas od zla, donosi nam mir i uvećava radost. Zbog toga, ako želimo doživjeti njegovu utjehu, moramo Gospodina pustiti u život. A da bi Gospodin živio u nama, trebamo mu otvoriti vrata srca. Odazovimo se: nemojmo se zakopati u ono krivo. Malen pred Bogom Nije dobro naviknuti se na zatvorenost malih crkvenih okruženja; za nas je dobra razmjena širokih obzorja, obzorja otvorenih nadi. Prava veličina čovjeka sastoji se u tome da bude „malen pred Bogom“. Jer Boga se ne spoznaje po velikim idejama i opsežnom studiju, nego prije kroz ponizno srce puno povjerenja. Biti velik pred Svevišnjim ne zahtijeva nakupljanje časti i prestiža ili zemaljskih dobara i uspjeha, nego potpuno samoispražnjenje. Dijete nema što dati nego sve prima. Dijete je ranjivo i ovisi o ocu i majci. Onaj tko postaje poput malog djeteta siromašan u sebi, ali bogat u Bogu, kazao je papa Franjo.      >> Slab odziv na Papinu misu, bez predstavnika Pravoslavne Crkve >> Papa Franjo na kavkaskoj turneji: Antikristu, drži se podalje od Gruzije! 