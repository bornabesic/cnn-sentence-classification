Ministri obrane i ministri unutarnjih poslova država članica EU danas su u Bruxellesu raspravljali o borbi protiv terorizma, a Hrvatsku je, umjesto razriješenog Mostova ministra Vlade Orepića, predstavljao državni tajnik Robert Kopal, s HDZ-ovim ministrom obrane Damirom Krstičevićem. Kopal je, na marginama tog sastanka, razgovarao i sa slovenskim državnim tajnikom u MUP-u Boštjanom Šeficom te europskim povjerenikom za unutarnje poslove Dimitrisom Avramopoulosom o primjeni sporne europske uredbe na graničnim prijelazima. Riječ je o drugom sastanku nakon što su premijeri Plenković i Cerar s predsjednikom EK Junckerom dogovorili da se, nakon stvaranja kolona u kojima putnici čekaju dulje od 15 minuta, prelazi sa sustavnih na ciljane kontrole državljana EU. – Sve ide u pravom smjeru i mislim da će se dogovor zaista i poštovati – rekao je Kopal. Na pitanje čeka li se sada dulje od 15 minuta, odgovorio je da ima slučajeva da nije 15 minuta, nego pola sata, ali se odmah reagira. – Vrlo smo aktivni u dvostranoj komunikaciji – dodao je. U razgovoru s novinarima ministar Krstičević komentirao je može li kriza Vlade, zbog koje su još mogući izvanredni izbori, ugroziti planirano donošenje strateških dokumenata o uspostavi sustava domovinske sigurnosti. – Ti bi strateški dokumenti u lipnju trebali biti na Vladi. Fokusirani smo da svatko od nas napravi svoj posao odgovorno. Svjesni smo da nam treba politička stabilnost i vjerujem da će svi akteri imati taj dio odgovornosti da napravimo što je najbolje za Hrvatsku – rekao je Krstičević. 