Temperature su se danas u Hrvatskoj penjale i do 29 stupnjeva Celzijevih što je donijelo pravi ljetni ugođaj iako se još nalazimo u proljeću.  Prevladavalo je sunčano vrijeme s umjerenom naoblakom i baš kada su mnogi pomislili da će ih čekati lijepi vikend, vrijeme je opet priredilo iznenađenje.   Sutra nas u prvome dijelu dana na Jadranu i uz njega očekuje promjenljivo oblačno s mjestimičnim pljuskovima i grmljavinom. Drugdje djelomice, ponegdje i pretežno sunčano. Poslijepodne posvuda umjereno i pretežno oblačno, povremeno s kišom i grmljavinom, a mjestimice i izraženijim pljuskovima uz obilniju kišu, poglavito u gorju. Vjetar u početku ponegdje slab i umjeren jugozapadni, u Dalmaciji jugo, a od sredine dana na kopnu sjeveroistočnjak i sjeverac, na moru sjeverozapadnjak, na sjevernom dijelu navečer bura. Najniža jutarnja temperatura od 8 do 14, na Jadranu 13 do 18. Najviša dnevna uglavnom između 20 i 25 °C. Slično vrijeme očekuje nas i u nedjelju s temperaturama sličnim kao i u subotu. Na jugu zemlje kiša bi trebala biti u vrlo malim količinama dok se više kiše očekuje na istoku. Kiša se očekuje i na sjeverozapadu zemlje, no samo tijekom prijepodneva.