Sjedimo na klupici ispred zgrade BBC-a u središtu Londona i Tin Radovani, britanski državljanin hrvatskog podrijetla koji je poštom uoči današnjeg referenduma već dao svoj glas za ostanak u Europskoj uniji, usred razgovora uzvikne, pokazujući prstom na reklamni kamion na ulici: – Gle ovo, to je čista laž! Na kamionu stoji ova poruka: “EU pokušava razbiti Englesku. Je li ovo Engleska ili je to 9 regija Europske unije? Zaštitite Englesku. Glasajte za izlazak”… – Čista laž – ponavlja Radovani. Zaista, teško je u činjenicama naći potvrdu teze da EU pokušava razbiti Englesku i svesti je na pukih 9 statističkih europskih regija. Ali u kampanji uoči današnjeg referenduma na kojem se odlučuje o ostanku ili izlasku Ujedinjenog Kraljevstva iz Europske unije bilo je svega, i istina i laži, i proricanja budućnosti i povratka u prošlost (iz koje su izvučeni i Hitler, koji je uspoređen s EU, i nacistički propagandisti, koji su uspoređeni s ekonomskim stručnjacima koji predviđaju recesiju britanskog gospodarstva u slučaju izlaska). Tin Radovani je Hrvat koji živi i radi u Londonu od 1994., a od 2002. je i britanski državljanin s pravom glasa. Radi kao menadžer za strategiju na BBC World Service. Na današnjem referendumu svoj je glas poslao unaprijed, poštanskim glasovanjem, jer je baš na referendumsko jutro imao aviokartu za Hrvatsku. Zaokružio je “remain”, ostanak UK u EU. – Ne postoji nijedan stvaran razlog za izlazak. Model po kojem bi Velika Britanija, poput Norveške ili Švicarske, bila dio jedinstvenog tržišta EU, ali ne i članica EU, za mene je čista tlapnja. Norveški ili švicarski model ne bi ovdje funkcionirao jer bi Velika Britanija imala istu količinu europske regulative (a to zagovornici izlaska žele izbjeći), iste bi iznose uplaćivala u europski proračun, samo što ne bi imala pravo glasa u odlučivanju. To je naprosto imbecilno – izravan je Tin Radovani dok objašnjava razloge svoje odluke. Jedini argument koji mu ima smisla u nizu argumenata i parola koje koriste zagovornici izlaska je pitanje suvereniteta. Četvrtak – dan nezavisnosti – Ako vjeruješ u supremaciju nacionalnog parlamenta, onda moraš biti za izlazak iz EU, to shvaćam. Ali stručnjaci će vam reći da je Velika Britanija i kao članica EU suverena država. Tu također za mene racionalna rasprava prestaje. Ja nemam taj emotivni dodatak, to da bi meni srce venulo jer nemam dojam da je britanski parlament nadnaravan naspram nekog drugog tijela, to za mene ne igra ulogu. Ne igra ni za otprilike polovicu Britanaca koji se u anketama izjašnjavaju za ostanak – govori Radovani. Druga polovica, međutim, želi izlazak. Ishod današnjeg referenduma nemoguće je predvidjeti jer ankete pokazuju izjednačenost. No, ankete daju laganu prednost taboru koji želi izlazak iz EU. – Četvrtak bi mogao biti naš dan nezavisnosti – poručio je Boris Johnson, bivši dopisnik iz Bruxellesa, konzervativni političar i donedavni gradonačelnik Londona, u televizijskoj debati koju je BBC organizirao u utorak navečer na stadionu Wembley. Oko šest tisuća gledatelja pratilo je debatu na stadionu, a još oko 3,9 milijuna gledatelja pred malim ekranima. Hrvatska je, doduše, malo poremetila gledanost jer je oko 4,6 milijuna britanskih gledatelja u isto vrijeme pratilo utakmicu Hrvatske i Španjolske na Euru. Uši na staklenoj čaši Ali, baš kao što hrvatska pobjeda može promijeniti Europsko prvenstvo jer europske prvake Španjolce šalje na Talijane i Nijemce, što se nije očekivalo tako brzo, tako i izglasavanje Brexita na današnjem referendumu može promijeniti cijeli europski kontinent. Referendum koji se danas događa u Velikoj Britaniji povijesna je prekretnica ne samo za tu zemlju nego i za cijelu Europu jer o ishodu ovisi hoće li se urušiti ili očuvati projekt europskih integracija, na kojemu počiva mir i stabilnost u Europi nakon II. svjetskog rata. – EU je najveći mirovni projekt koji smo ikad imali. Zahvaljujući EU, bavimo se debatama i razgovorima umjesto bombama i metcima – izjavila je u BBC-evoj debati članica parlamenta iz redova zelenih Caroline Lucas. – Više postižemo ako smo članica takvih organizacija (kao što je EU, op.a.) i borimo se za britanski interes, nego ako stojimo vani, ušiju naslonjenih na staklenu čašu – rekao je premijer David Cameron. No, tabloid The Sun u jučerašnjem broju uz veliki portret Cameronova lica poručuje svojem milijunskom čitateljstvu: “Pogledajte ga u oči… i zatim se pobrinite da sutra glasate za izlazak”. – Ljudi moraju odlučiti koja je njihova zastava, a ja želim da živimo pod britanskom zastavom – poručio je jučer šef euroskeptične stranke UKIP Nigel Farage. No, najveći problem za Camerona koji želi ostati u EU nije Farage, nego euroskeptici u Cameronovoj Konzervativnoj stranci. Cijela zemlja dovedena je na rub izlaska, a EU na rub raspada, zbog jedne zapravo unutarstranačke borbe među britanskim Konzervativcima. – Brexit nije razgovor Velike Britanije i Europske unije. Brexit je zapravo razgovor Konzervativne stranke same sa sobom. I to razgovor koji traje još od 1990. i u kojem se argumenti nisu nimalo promijenili. A zapravo nema racionalnog argumenta za izlazak – kaže Tin Radovani.      