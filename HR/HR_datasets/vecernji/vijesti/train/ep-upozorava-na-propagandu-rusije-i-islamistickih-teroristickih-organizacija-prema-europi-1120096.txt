Vanjskopolitički odbor Europskog parlamenta upozorio je u ponedjeljak na propagandno djelovanje Rusije i islamističkih terorističkih organizacija prema Europi, a Europska unija trebala bi se tome suprotstaviti pozitivnim porukama i povećanjem informacijske pismenosti među građanima.  Vanjskopolitički odbor je izglasao nacrt rezolucije, koja je pravno neobvezujuća, o kojem će se u studenome glasovati na sjednici Europskog parlamenta.  „Neprijateljska propaganda i dezinformacije uperene protiv naših društava od strane Kremlja i nedržavnih čimbenika poput ISIS-a/Daesha jest činjenica. Kako bi se tome učinkovito suprotstavili, prvo to moramo identificirati“, rekla je parlamentarna izvijestiteljica Anna Fotyga, zastupnica iz Poljske.  „Ovo izvješće je vrlo važan korak u podizanju svijesti o problemu, diljem EU-a i unutar zemalja članica. Europski parlament ne može šutiti o tako važnoj stvari za europsku sigurnost“, dodaje Fotyga. U nacrtu rezolucije kaže se da je EU pod rastućim pritiskom da se suprotstavi dezinformacijskoj kampanji iz Rusije i organizacija poput ISIS-a i al Qaede.  „Neprijateljska propaganda protiv EU-a i njezinih država članica nastoji iskriviti istinu, izazvati sumnju, podijeliti EU i njezine sjevernoameričke partnere, paralizirati proces donošenja odluka, diskreditirati institucije EU-a i izazvati strah i nesigurnost među građanima EU-a", kaže se u tekstu. U nacrtu rezoluacije upozorava se da ruska vlada „agresivno koristi široki raspon alata i instrumenata, poput think tankova, višejezičnih televizijskih postaja, poput Russsia Today, pseudo novinskih agencija, društvenih mreža i internetskih trolova kako bi se dovele u pitanje demokratske vrijednosti, podijelila Europa, osigurala domaća potpora i stvorila percepcija o propalim državama u istočnom susjedstvu EU-a“.  Također se kaže da propagada Kremlja izravno cilja na novinare i  političare te da je falsificiranje povijesti jedna od ključnih ruskih strategija.  Što se tiče islamističkih terorističkih organizacija poput ISIS-a, one provode kampanju kako bi povećale mržnju prema europskim vrijednostima i interesima.  U tekstu se pozivaju države članice da tješnje surađuju u borbi protiv radikalizacije. Također se kaže da treba razviti narativ protiv ISIS-ove propagande, između ostaloga, i davanjem većeg prostora muslimanskim intelektualcima koji imaju vjerodostojnost da deligitimiraju islamističku propagandu.  Zastupnici upozoravaju da se protiv propagande ne može boriti protupropagandom i da bi to bilo kontraproduktivno. Protiv toga se može boriti podizanjem svijesti, edukacijom i jačanjem informacijske pismenosti u EU-u kako bi građani mogli kritički analizirati medijske sadržaje, kažu zastupnici.  U nacrtu rezolucije preporučuje se jačanje suradnje između EU-a i NATO-a u području strateške komunikacije. >> Opće ludilo u Siriji: Putin i Obama na rubu rata zbog Alepa 