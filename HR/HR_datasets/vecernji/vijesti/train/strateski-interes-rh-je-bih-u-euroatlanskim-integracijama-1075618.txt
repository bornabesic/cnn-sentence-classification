Hrvatska predsjednica Kolinda Grabar-Kitarović istaknula je u utorak u Mostaru, tijekom predavanja studentima mostarskog Sveučilišta, da je strateški interes Republike Hrvatske članstvo BiH u euroatlanskim integracijama te da bez Hrvata neće biti te zemlje.  "Čvrsto vjerujem da je članstvo u EU i NATO-u čvrsti jamac za rješavanje ne samo sigurnosnih ugroza s kojim se susreće Europska unija i jugoistok Europe, nego je to najbolji jamac trajnog mira, sigurnosti, stabilnosti i ostanka ljudi na ovim prostorima. To nije samo strateški interes BiH, to je duboki strateški interes Republike Hrvatske", rekla je predsjednica držeći predavanje o "Europskim sigurnosnim izazovima u Jugoistočnoj Europi". Ona je naglasila kako je BiH i njezina euroatlanska budućnost tema svih razgovora koje vodi s dužnosnicima iz međunarodne zajednice, Europske unije i SAD-a. Upozorila je i kako Bosne i Hercegovine neće biti bez Hrvata u toj zemlji. Bez Hrvata i svih vas koji ovdje živite i radite na mostarskom Sveučilištu neće biti Bosne i Hercegovine. BiH nije geografski prostor nego ljudi koji je čine", kazala je predsjednica Grabar-Kitarović. Najavila je kako će službeni Zagreb nastaviti snažno skrbiti i inzistirati na jednakopravnosti svojih sunarodnjaka u BiH. "Hrvatski narod jest jedan narod, jedno biće. Mi u Hrvatskoj imamo posebnu, ne samo dužnost, ne samo moralnu ili ustavnu obvezu, nego želju i snažan poriv pomoći vama Hrvatima u BiH da u potpunosti ostvarite sva svoja prava kao jednakopravni konstitutivni narod ove divne zemlje i stvorite preduvjete da ova naša mladost ovdje ostane u Mostaru, na prostoru BiH", rekla je predsjednica. Važnim uvjetom za opstanak ocijenila je jačanje gospodarstva te podizanje kvalitete obrazovanja, dodajući da je mostarsko sveučilište postalo jedno od "najprofiliranijih i najpoznatijih sveučilišta na jugoistoku Europe". Predsjednica Kolinda Grabar-Kitarović sudjelovat će danas i na otvaranju Međunarodnog sajma gospodarstva u Mostaru, na kojemu će biti i srbijanski premijer Aleksandar Vučić. No, po navodima iz ureda predsjednice, nije predviđen njihov susret u Mostaru iako su to najavljivali srbijanski mediji.  >> Aleksandar Vučić i Kolinda Grabar-Kitarović danas će razgovarati o blokadi poglavlja 23 