Italija od srijede na svojim vanjskim granicama privremeno suspendira schengenski režim zbog summita G7 u Taormini, na kojemu se očekuje i američki predsjednik Donald Trump te je slovenska policija upozorila svoje državljane da na granici s Italijom očekuju povremene zastoje. "Talijanski organi će opseg graničnog nadzora pri ulasku u zemlju i izlasku iz nje prilagođavati trenutačnoj situaciji, a očekuju se selektivne kontrole na samoj granici ili uz nju", objavilo je slovensko ministarstvo unutarnjih poslova, a prenosi ljubljanski dnevni list "Dnevnik". Kontrole će biti ciljane, a ne sustavne, navodi MUP i poziva građane da provjere svoje putne isprave. Mjere privremene obustave Schengena talijanske vlasti primjenjivat će od 10. do 30 svibnja. Povremeni zastoji i čekanja, preusmjeravanja i prometna ograničenja mogući su na glavnim cestovnim i željezničkim linijama, a prvenstveno na  graničnim prijelazima Fernetiči i Vrtojba, gdje od ulaska Slovenije u Schengen 2007. godine nema redovne policijske kontrole. U slovenskoj policiji ističu da je riječ o privremenoj obustavi režima slobodnog kretanja unutar zone Schengena te da eventualno produljenje  graničnog nadzora na granici s Italijom, kakvo je nedavno ishodila Austrija na granici sa Slovenijom zbog sigurnosnih rizika i migracija, nije moguće ni predviđeno  propisima EU. Slovenski list, međutim, piše da neki izražavaju skepsu prema sve češćoj praksi uvođenja kontrola na unutarnjih granicama Schengena. Mjere kontrole koje Italija uvodi zbog summita u Taormini ne mogu se opravdati realnom prijetnjom i pretjerane su, ocijenio je za "Dnevnik" slovenski europarlamentarac i nekadašnji ministar vanjskih poslova Ivo Vajgl. "Kamo ćemo stići ako se svaki veći događaj  uzima kao razlog za zatvaranje granica", komentirao je Vajgl odluku Italije. Izrazio je bojazan da sve prelazi u "naviku" s kojom se Slovenija već susretala. "Austrija ne želi ni čuti da ukine nadzor na slovensko-austrijskoj granici, nastavljaju se i ulazne kontrole u njemačkoj pokrajini Bavarskoj prema Austriji, a odluke o kontroli granice stalno obnavljaju Danska i Švedska", kazao je Vajgl. On strahuje da će Italija i ubuduće u nekim slučajevima zbog sličnih događaja zatvarati svoje granice prema drugim članicama Schengena. 