Oko 25 tisuća građana okupljenih u Zagrebu na Trgu bana Jelačića i još desetak - dvanaest tisuća u drugim gradovima Hrvatske poručilo je političkim strukturama da maknu šape s obrazovanja i prepuste ga učiteljima i profesorima koji znaju, hoće i mogu stvoriti modernu školu. Vjeruju da je to moguće postići jedino ukoliko se već od ove jeseni u škole uvede kurikularna reforma, koju po njihovom mišljenju, opstruira aktualna vlast. Uz gesla “Obrazovanje je nacionalni interes!” i “Hrvatska se voli znanjem” te parolu “Pitat će vas djeca gdje ste bili 1. 6. 2016.”, Inicijativa “Hrvatska može bolje” prosvjedi podrške kurikularnoj reformi jučer su s početkom u 18 sati održani u čak 13 hrvatskih gradova – Zagrebu, Križevcima, Puli, Poreču, Rijeci, Slavonskom Brodu, Osijeku, Virovitici, Varaždinu, Splitu, Zadru, Korčuli i Dubrovniku te u Londonu, Parizu, Berlinu, Budimpešti, Bruxellesu, Šangaju i Dohi. Četiri zahtjeva U ime organizatora prosvjeda, Inicijative Hrvatska može bolje i nekoliko sindikata upućena su četiri zahtjeva Saboru i Vladi - vjerujte stručnjacima i učiteljima i dajte im podršku da posao završe do kraja. Donesite zaključke podrške ovoj reformi, odbacite zaključke Odbora za obrazovanje, donesite rezoluciju o obrazovanju kao nacionalnom strateškom interesu te poštujte volju građana i struke i osigurajte novce za provedbu reforme. Te zaključke okupljeni su popratili velikim aplauzom i skandiranjem tako je, tako je, kao i govornike koji su pozivali vlast da pruži potporu kurikularnoj reformi. - Ovo je prosvjed roditelja, učenika i učitelja, nema ovdje politike, nije ovo fešta kako reče ministar Šustar, ovo je slavlje obrazovanja i demokracija na djelu za bolje sutra i bolje obrazovanje - kazala je Sanja Šprem, predsjednica Sindikata hrvatskih učitelja, dodavši da je ovo prvi put u Hrvatskoj da su na reformi obrazovanja radili oni koji i rade u sustavu obrazovanja. Posebno je to istaknula i osnovnoškolska učiteljica Ana Hinić. - E pa vi nesavjesni i zluradi političari, ovo je prvi puta kako su učitelji, nastavnici i profesori iznjedrili dokument koji nadu pretače u stvarnost. Ne damo vam budućnost naših učenika, budućnost naše djece. Niste je ničim zaslužili ma kojom se bojom kitili. Ovo je veće i važnije od vas i nećete nam je ukrasti. Ovo je dokument koji će oblikovati naše buduće generacije, tople i empatične i zato ne prihvaćamo inzistiranje ministra Šustara na uključivanju iznenada uskrslih raznih stručnjaka - žestoko je govorila Ana Hinić poručivši ministru: - Dok ste vi spavali učitelji i nastavnici su radili. Budni građani su pokazali da znaju prepoznati dobru priču, no pitanje je jeste li je vi u stanju prihvatiti? Eli Pijaca Plavšić iz inicijative Hrvatska može bolje dala je do znanja da je ovo građanski prosvjed i da struka i u ovom slučaju mora biti ispred politike te je dodala da se ova reforma obrazovanja temelji na strategiji usvojenoj u Saboru i da reforma obrazovanja mora postati nacionalni prioritet. – Ne može se opet događati da reforma započinje i zaustavlja se, što se dosad dogodilo nekoliko puta – kazala je Plavšić. Na pitanje hoće li i treba li Boris Jokić nastaviti sudjelovati u izradi reforme, kazala je da je važno da na reformi rade stručni ljudi. Nikola Baketa iz iste inicijative poručio je Vladi i ministru Predragu Šustaru da trebaju prestati dopuštati raznim skupinama da opstruiraju proces izrade reforme obrazovanja, a ako to ne učine, onda ministar Šustar treba podnijeti ostavku. Na upit kako komentira izjavu Ladislava Ilčića da je ovo politički prosvjed iza kojega stoji SDP, Baketa je kratko uzvratio: – SDP nije u stanju ovo organizirati. Najmlađi govornik Karlo Horvat, predsjednik Nacionalnog vijeća učenika, inače učenik trećeg razreda daruvarske gimnazije, zamolio je – nemojte me otjerati iz Hrvatske. – Učenici ove zemlje ne žele više biti taoci neodgovornosti političkih elita. Mi ne želimo biflati i bubati nego želimo misliti i kreirati. Mi ne želimo tupo ponavljati nego raspravljati – kazao je Horvat izražavajući podršku profesorima. – Podržavamo napor, želju, entuzijazam i dobru volju naših učitelja i profesora u njihovom nastojanju da oplemene ne samo naše, nego i vaše zajedničko sutra. Oni su pokazali kako Hrvatska može i mora izgledati kad su u pitanju nacionalni interesi. A obrazovanje jest nacionalni interes. Stoga s ovog mjesta pozivam sve odgovorne ljude, koji su puno bolje plaćeni od mojih profesora, neka nam ne ruše i ne ubijaju nadu u moje i naše bolje sutra – poručio je Horvat. Mi brijemo na budućnost Ida Loher, učiteljica koja je sudjelovala u radu na kurikularnoj reformi, kazala je da ona i njezine kolege žele školu “čiji učenici mogu primijeniti znanja naučena u školi u svakodnevnom životu i snaći se u novim i nepoznatim situacijama”. Kako, a ne što misliti – Želim školu u kojoj moji učenici dobivaju petice za svoje, a ne za moje misli – kazala je Loher. Majka učenika Ivana Kekin, supruga pjevača Mile Kekina istaknula je da želi da sva djeca, darovita, prosječna i ona s teškoćama – dobiju šansu. - Mi brijemo na budućnost, na klince koji će znati bolje nego što su nama skrojili, koji neće puniti buseve za Stuttgart nego će znati kako da im bude bolje ovdje. Nećemo zašutjeti kako nam se sugerira, nećete nas otjerati, nećemo se dati. Vrijeme je konačno da nam djeca uče kako da misle a ne što da misle – zaključila je. Omiljeni profesor matematike Toni Milun u kurikularnoj reformi vidi šansu da se kod mladih razvije kritički stav i da ih se pouči rješavanju problemskih zadataka. - Tijekom obrazovanja treba naučiti kako učiti, jer me učenje ionako čeka cijel život. Tu poruku šalje ova kurikularna reforma – kazao je Milun dodajući da joj je cilj od korisnika pametnih telefona, tableta, računala, učiniti stvarateljima sadržaja novih tehnologija Tijek prosvjeda: 19.15 sati - Organizatori su kazali da se na prosvjedima u svim gradovima okupilo oko 40-ak tisuća ljudi. Na kraju su organizatori prosvjeda u Zagrebu pročitali četiri zahtjeva političarima. - Vjerujte obrazovnim radnicima - stručnjacima i učiteljima – njihovom znanju, poštenju i predanosti reformi. Dajte im slobodu da posao dovrše do kraja, bez pritisaka, intervencija i cenzura! Pustite ih da rade svoj posao - kazala je Sanja Šprem predstavnica sindikata na kraju prosvjeda. - Zahtijevamo od Sabora da jednoglasno donese zaključak o podršci ovoj reformi, ovom ekspertnom timu i ovom modelu. Obranite ovu reformu, obranite naše pravo na obrazovanje 21.stoljeća. Odbacite zaključke Odbora za obrazovanje! Priliku imate već u petak - kazao je Nikola Baketa, predstavnik Inicijative "Hrvatska može bolje". - Obrazovanje je naša budućnost i zato od Sabora tražimo da donese rezoluciju o obrazovanju kao nacionalnom strateškom interesu koja će obvezati ovu, ali i sve sljedeće Vlade - kazao je Darko Šeperić, predstavnik sindikata. - Od Vlade i resornog ministra zahtijevamo da poštuje volju građana i struke. Osigurajte novac i autonomiju za provedbu reforme. Zaštitite obrazovanje od političkih i interesnih sabotaža ili odstupite - kazala je na kraju prosvjeda Eli Pijaca Plavšić, predstavnica Inicijative Hrvatska može bolje. Trgom se orilo: "Reforma!, Reforma!" te se još jednom zapjevalo "Kad bi svi". 19.05 sati - Prosvjedovalo se i u Splitu. Građani su ispunili trg ispred zgrade HNK unatoč pljusku.U Križevcima se na prosvjedu okupilo 200-njak ljudi. Na Narodnom trgu u Zadru okupilo se oko tisuću ljudi, izvijestili su na HRT-u. 18.58 sati - - Zašto smo došli? Da buduće generacije teže padaju na velika obećanja. Zato smo došli - kazao je frontman Hladnog piva Mile Kekin. 18.55 sati - Ne smijemo propustiti jesen. Trebamo dati sve od sebe da eksperimentalni dio krene u jesen. Jednom sam čuo izreku Richarda Bransona: kad imaš priliku reci da, a onda razmišljaj kako ćeš to učiniti. Jer ako čekaš da svi uvjeti budu idealni, nikad ih nećeš dočekati. Ta je poruka snažno utjecala na mene. Volio bih da utječe i na vas. Recimo da reformi i dajmo do jeseni sve od sebe na ona krene - kazao je profesor Toni Milun. 18.50 sati - Mi roditeljice i roditelji koji smo danas ovdje smo ljudi koji nisu izgubili nadu da ova zemlja ima šansu. Hrvatska može bolje. Mi brijemo na budućnost. Na sutra. Na klince koji će znati bolje nego što su nama skrojili - škole i prilike i frustracije. Koji neće puniti buseve za Stuttgarat nego će znati kako da im bude dobro ovdje - kazala je majka Ivana Kekin. - Nismo potonuli u beznađu, nećemo zašutjeti kako nam se sugerira, nećemo dizati ruke u nemoći i pakirati kofere za bolju budućnost na dalekom sjeveru. Ne još. Ne damo se otjerati. Vjerujemo u naš potencijal. Koji je ogroman. I čine ga naša djeca. Želimo da nam djeca prestanu učiti da su kompjuteri sprave u koje se stavlja disketa!? - kazala je Kekin - Nećemo se dati. Vrijeme je konačno da nam djeca uče kako da misle a ne što da misle - zaključila je Kekin. 18.45 sati - Svi vi nesavjesni i zluradi političari, ovo je po prvi puta kako su učitelji, nastavnici i profesori iznjedrili dokument koji nadu pretače u stvarnost. I zato vam je ne damo ! Ne damo vam budućnost naših učenika , budućnost naše djece. Niste je ničim zaslužili ma kojom se bojom kitili. Ovo je veće i važnije od vas i nećete nam je ukrasti - kazala je učiteljica Ana Hinić te dodala kako je "ovo dokument koji će oblikovati naše buduće generacije, a ja želim da moji učenici, a vaša djeca budu topla, empatična i slobodnomisleća ljudska bića". - I zato ne prihvaćamo inzistiranje ministra Šustara na uključivanju iznenada uskrslih raznoraznih stručnjaka. Jedino u čemu se slažemo s ministrom je kako je preozbiljna stvar u igri. I zato tražimo da se nedvosmisleno i bez fige u džepu podupre rad stručnjaka - učitelja i nastavnika koji su dosada radili na kurikuralnoj reformi - kazala je Hinić. Prosvjednici su potom otjeplavi popularnu pjesmu Arsena Dedića, svojevrsnu himnu prosvjeda, "Kad bi svi". 18.40 sati - Više od 1500 građana okupilo se na Trgu Svetog Trojstva u Osijeku. Brojni su roditelji sa sobom doveli i u prve redove istaknuli svoju djecu, one kojih se kurikularna reforma zapravo najviše i tiče. Broj okupljenih Osječana iznenadio je i one najoptimističnije. - Političari, znam da gledate hoću li se nakrenuti ulijevo ili udesno. Razočarat ću vas, stojim uspravno, ali ne kao pionir i ne kao hrast, već kao prosvjeta i svjetlost koju ona nosi. Kupovali ste diplome, a naša su djeca svoje diplome natopljene znanjem stavila u kufere i otputovala, poručila je Ivana Kovač, učiteljica iz osječke OŠ Tin Ujević. Dodala je i da se djeci 'puše iz glave od stotina formula i nepravilnih glagola koje moraju zapamtiti'. - Djecu ste pretvorili u šterebe, a nas u birokrate, istaknula je. Prosvjednici su mahali transparentima poput "Za narod bistriji od mora", "Vukovarski stožer za obranu hrvatskog obrazovanja", "Ja živim u krugovima koji se šire", a njima su mahali ili glasno pljeskali i političari, glumci, kulturnjaci, liječnici, mahom poznati graania Osijeka. Kurikularnu reformu treba prepustiti stručnjacima, a ne političarima, moglo se čuti. - Plaši me kada vidim da moja djeca uče iste sadržaje kao i ja prije 30 godina. Želim da moja djeca ostanu ovdje. Želim im dobro obrazovanje, školu koja će im omogućiti da budu obrazovani, slobodno misleći i pošteni građani, navela je Ivana Milas iz Građanske inicijative. 18.30 sati - Ida Loher, učiteljica koja je sudjelovala u Cjelovitoj kurikularnoj reformi, kazala je na početku kako se njih "četiristotinjak učitelja i stručnjaka iz cijele Hrvatske ujedinilo se u domoljubnoj želji da zajedno radimo na boljoj budućnosti svih građana naše domovine". - A onda nas se još 60 000 odazvalo stručnoj raspravi. I pokazali smo da znamo kakvu školu želimo! - poručila je Loher sa pozornice na Trgu bana Jelačića. - Ako uspijemo izboriti nastavak reforme, i to na djelu, a ne riječima, onda vas trebamo, sve vas roditelje, radnike svih zanimanja, da u javnoj raspravi i vi utkate svoje ideje u našu kurikularnu reformu – u naš kompas za budućnost. Tada ćemo biti spremni za sljedeći korak – pripremu učitelja i eksperimentalnu provedbu kako je i zamišljena, prema svim standardima stručnosti, poštenja i povjerenja. Sve do kraja našeg puta želimo da uz nas budu oni koju su je i započeli i koji su nas usmjeravali od početka. To su Boris Jokić i ekspertna skupina - kazala je Loher. - Bili su nam podrška na svakom koraku, baš kao što mi trebamo biti našim učenicima, mi našim učenicima onu stručnu i onu ljudsku. Zarazili su nas entuzijazmom a onda i mi jedni druge, bez kojeg se ovakva promjena ne može iznijeti. Vodili su je u vjeri da Hrvatska želi i može bolje i da ćemo upravo u obrazovanju pronaći snagu da se ujedinimo i rastemo - kazala je Loher. - Ne trebaju nam slatke riječi političara, trebaju nam njihova djela za koja ih i plaćamo – a to su obvezujuće odluke o financiranju, i autonomiji svih radnih skupina! Treba nam njihova politička hrabrost u obrani svih radnih skupina od mračnih udaraca ispod pojasa. Trebate nam svi vi da izgradimo novu, bolju školu. Sa svima nama Hrvatska može bolje! - zaključila je Loher. 18.20 sati - Ja sam Karlo i nemojte me molim vas otjerati iz moje domovine Hrvatske kazao je na početku svog govora učenik Karlo Horvat, predsjednik Nacionalnog vijeća učenika. - Došao sam ovdje da vam jasno i glasno kažem kako učenici ove zemlje ne žele više biti taoci neodgovornosti političkih elita. Mi ne želimo biflati i bubati nego želimo misliti i kreirati, mi ne želimo tupo ponavljati nego raspravljati - rekao je Horvat. - S ovog mjesta pozivam sve odgovorne ljude, koji su puno bolje plaćeni od mojih profesora, neka nam ne ruše i ne ubijaju nadu u moje i naše bolje sutra - kazao je Horvat te za kraj poručio: Hrvatska može bolje, pa pogledajte kolko nas ima. 18.00 sati - Očekujem veliki odnosno masovan odaziv ljudi na ovaj prosvjed i želimo politici poručiti da maknu šape iz ovog procesa izrade reforme obrazovanja i da ne uništavaju naše nade u bolju budućnost jer mi učenici ne želimo biti puki štreberi, želimo misliti svojom glavom - uoči prosvjeda koji počinje u 18 sati kazao je učenik i predsjednik Nacionalnog vijeća učenika Karlo Horvat. Potom je predsjednica Sindikata hrvatskih učitelja Sanja Šprem kazala kako je ovaj današnji prosvjed za bolje obrazovanje jer se mora obraniti reforma obrazovanja koja je nacionalni interes. - Ministar obrazovanja Predrag Šustar kao i vladajuća politička garnitura moraju podržati ovu reformu kako bi ona mogla i zaživjeti, a ako se to ne dogodi onda bi ministar trebao podnijeti odstavku. I nije ovo fešta, kako reće ministar Šustar, već je ovo slavlje obrazovanja i demokracije na djelu - kazala je Sanja Šprem dodavši da je ovo prvi puta u Hrvatskoj da su na reformi obrazovanja radili oni koji i rade u sustavu obrazovanja Posebno je to isto istaknula i osnovnoškolska učiteljica Ana Hinić dodavši da je ovo prvi put a da su učenici i nastavnici dobili priliku izrađivati reformu obrazovanja. - I zato nam nitko ne treba sa strane docirati jer je politika bilo koje vrste več nas je 20 godina pokušavakla razjediniti. No, sad u tome neće uspjeti - kazala je učiteljica Hinić ne želeći komentirati izjave ministra kulture Zlatka Hasanbegovića vezane uz reformu, ali je naglasila da ovo nije politički prosvjed te da oni niako ne žele da itko iz politike vrši pritisak na one koji su sudjelovali u izradi kurikularne reforme. Na pitanje što očekuje od ovoga prosvjeda, Hinić je uzvratila: Prosvjedi su obično u povijesti poboljšavali društvo pa se iskreno nadam da će tako biti i sada nakon ovog današnjeg prosvjeda jer očekujemo da će se sustav koji sad ne valja konačno popraviti. Na novinarsko pitanje kako komentira izjave koje u pitanje dovode stručnost ljudi koji su do sada sudjelovali u izradi reforme, kazala je: Mi smo jako stručni. Ali je i dodala da ministar Šustar sada ima veliku odgovornost, ali da od njega očekuju suradnju te da ljudi koji su do sada radili na reformi, trebaju na njoj i nastaviti raditi, a ne da ih se, kako je naglasila, ponižava, što su dosad doživljavali. - Drago mi je da nas podržavaju i da smo sad zajedno svi, i učitelji i nastavnici i roditelji i djeca - kazala je Hinić. Eli Pijaca Plavšić Plavšić iz inicijative Hrvatska može bolje na početku svoje izjave odmah je dala do znanja da je ovaj današnji prosvjed građanski prosvjed i da struka i u ovom slučaju mora biti ispred politikie te je dodala da se ova reforma obrazovanja temelji na strategiji usvojenoj u Saboru i da reforma obrazovanja mora postati nacionalni prioritet. - Tražimo da Sabor donese rezoluciju o obrazovanju kao nacionalnom prioritetu. Ne može se opet događati da reforma započinje i zaustavlja se što se do sada dogodilo nekoliko puta - kazala je Plavšić, a kada ju se pitalo hoće li i treba li Boris Jokić nastaviti sudjelovati u izradi reforme kazala je važno je da na reformi rade stručni ljudi. Nikola Baketa iz iste inicijative poručio je Vladi i ministru Predragu Šustaru da trebaju prestati dopuštati raznim skupinama da opstruiraju proces izrade reforme obrazovanja, a ako to ne učne, onda mionistar Šustar treba podnijeti ostavku. - Politika se više ne smije miješati u obrazovanje - kazao je Baketa. Na upit kako komentira iztjavu Ladislava Ilčića da je ovo politički prosvjed iza kojeg astoji SDP Baketa je kratko uzvratio: SDP nije u stanju ovo organizirati. Na kraju je dodao da već u petak očekuje neke konkretne korake u nastavku procesa reforme obrazovanja. 17.00 sati - Nekih šest sati uoči početka zagrebačkog prosvjeda podrške za kurikularnu reformu "Hrvatska može bolje", petnaestak Hrvata sa šangajskom adresom okupilo se kako bi izrazili svoju podršku te poslali značajnu poruku s drugog kraja svijeta, a dok prosvjed koji će se u 18 sati održati na glavnom zagrebačkom trgu podupire više od 300 organizacija civilnog društva i sindikata, ministar znanosti, obrazovanja i sporta Predrag Šustar poručio je da mu zbog svega toga ne pada na pamet dati ostavku. Podršku prosvjedu dalo je 300 organizacija civilnog društva i sindikata, rekla je za Hinu Danela Žagar iz inicijative "Hrvatska može bolje". Tijekom kampanje inicijativa je putem donacija sakupila oko 25.000 kuna (3.700 dolara). Žagar ističe da je to i više od ciljanih 3.500 dolara, a novac će dijelom ići za troškove prosvjeda, a dijelom za stipendiranje učenika. Osim u Zagrebu, prosvjedi se na Međunarodni dan roditelja održavaju u Osijeku, Slavonskom Brodu, Virovitici, Križevcima, Varaždinu, Poreču, Puli, Rijeci, Zadru, Splitu, Korčuli, Dubrovniku, ali i simbolično u New Yorku, Londonu, Parizu, Budimpešti i Šangaju. Podrška cjelovitoj kurikularnoj reformi došla i iz Kine - okupili se Hrvati sa šangajskom adresom Nekih šest sati uoči početka zagrebačkog, ali i ostalih skupova podrške cjelovitoj kurikularnoj reformi koji će se održati po gradovima diljem zemlje, petnaestak Hrvata sa šangajskom adresom okupilo se kako bi izrazili svoju podršku te poslali značajnu poruku s drugog kraja svijeta. - Ja sam relativno nedavno prošla cijeli taj edukacijski sustav u Hrvatskoj te se dobro sjećam kako je to izgledalo. Mislim da sve treba veliku promjenu kako bi i Hrvatska mogla napredovati jer su joj potrebni pametni, kreativni i obrazovani ljudi koji se ne boje razmišljati - istaknula je Zagrepčanka Iva Stošić, studentica dizajna interijera na šangajskom Sveučilištu Tongji. Prijedlog da se Hrvati sa šangajskom adresom okupe u znak potpore na dan zagrebačkog skupa predložio je prije nekoliko dana otac troje djece Gordan Bogunović koji u tom kineskom metropolisu živi i radi preko dvije godine za jednu međunarodnu tvrtku. Njegov prijedlog naišao je na odobravanje većeg broja naših ljudi zbog čega su se odlučili organizirano okupiti 1. lipnja. Prvo se stupilo u kontakt s organizatorima prosvjeda u Zagrebu te je napravljena i službena najava skupa putem Facebooka. S obzirom da u Šangaju u ovome trenutku pljušti kiša, prvotni plan za okupljanje na znamenitom Bundu je propao. Petnaestak naših državljana stoga se sastalo u stanu s pogledom na tamošnju Nacionalnu knjižnicu, također jedan od simbola toga grada, kako bi se zajedno fotografirali s transparentom na kojem stoji "Hrvatska može bolje", te zastavicama Hrvatske i Kine. Šustar: Ne pada mi na pamet dati ostavku Ministar znanosti, obrazovanja i sporta Predrag Šustar je pred Banskim dvorima novinarima rekao da ne namjerava zbog svega dati ostavku, a na današnju "feštu", kako je nazvao prosvjed, ipak neće doći jer ima druge obveze. "Nažalost, imam druge obaveze, pratit ću naravno, ali moram odraditi obaveze. Vjerujem da će biti tu svi dionici u procesu, a ključna poruka je da smo obrazovanje stavili na mjesto koje mu pripada", kazao je ministar. Zbog svega, ističe, ne pada mu na pamet dati ostavku. "Ja nisam luzer, a ni Boris nije luzer. Posao treba odraditi, ni Boris ni Predrag ni bilo tko nisu ključni, nego reforma, idemo feštu odraditi i vratiti se u klupe. Novac je osiguran i čeka nas u EU fondovima. Malo je vremena, ali uz malo dobre volje možemo to odraditi i već krenuti od iduće školske godine", poručio je. Prosvjed je ocijenio dobrim uvodom u nastavak reforme, a ključnim smatra vratiti se u institucije. "Zato mi je drago da su kolege tu. Drago mi je i da je voditelj ekspertnog tima Boris Jokić tu, on će pomoći, ja bih volio da se on ipak vrati", rekao je Šustar. Pozvao je prosvjednike da se prosvjed, fešta, podrška reformi napravi u građanskim okvirima "da to bude lijepo, da poruke budu pozitivne, da ne bude ispada, radi se o našoj djeci". Hasanbegović: Jasno da je riječ o instrumentalizaciji s političkom pozadinom Ministar kulture Zlatko Hasanbegović ocijenio je u utorak u Bruxellesu, gdje je sudjelovao u radu Vijeća za obrazovanje, mlade, kulturu i sport da će na prosvjedu "Hrvatska može bolje" mnogi poznati akteri iznositi svoja stajališta o kurikularnoj reformi, iako, kaže, mnogi od njih nemaju nikakve kompetencije za rasprave o tim pitanjima. "Svima je jasno da je riječ o instrumentalizaciji i s političkom pozadinom", poručio je. Prema programu organizatora skupa potpore obrazovnoj reformi u Zagrebu, govorit će Karlo Horvat, predsjednik Nacionalnog vijeća učenika Republike Hrvatske koje okuplja pola milijuna članova, učiteljice Ida Loher i Ana Hinić, popularni profesor matematike Toni Milun, veliki zagovornik uvođenja informatike u osnovne škole. Od prosvjetnih radnika govorit će i dvoje sindikalista iz obrazovnog resora - Sanja Šprem i Darko Šeperić. Na popisu govornika nalazi se i predstavnica roditelja Ivana Kekin, Nikola Baketa, doktorand sa zagrebačkog Fakulteta političkih znanosti i istraživač na projektu NORGLOBAL-a "European Integration in Higher Education and Research in the Western Balkans", te predstavnica Foruma za slobodu odgoja Eli Pijaca Plavić. Boris Jokić i članovi ekspertne radne skupine snimili video Uoči prosvjeda podrške cjelovitoj kurikularnoj reformi, Boris Jokić i članovi ekspertne radne skupine snimili su video za sve one koji podržavaju kurikularnu reformu. "U ime stotina svih onih koji su radili s nama tijekom 16 mjeseci, želimo reći - hvala svima. Hvala svima koji ste došli i dali nam podršku. Nakon svih ovih 16 mjeseci, mi znamo da ova zemlja može sve, ova zemlja može puno bolje. Živjela Hrvatska! Hrvatska može bolje!", poruka je skupine. 