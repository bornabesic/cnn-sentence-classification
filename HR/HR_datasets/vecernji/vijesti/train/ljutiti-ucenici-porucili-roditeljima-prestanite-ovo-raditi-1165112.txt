Prekomjerna upotreba mobitela kod roditelja ometa obiteljski život, pokazalo je istraživanje nad učenicima provedeno u Velikoj Britaniji, piše u nedjelju BBC. Više od trećine od 2 tisuće učenika starih između 11 i 18 godina reklo je kako je zatražilo od svojih roditelja da prestanu provjeravati svoje mobilne uređaje. Oko 14 posto njih tvrdi kako su roditelji na internetu tijekom ručka, iako 95 posto roditelja koji su ispitani u odvojenoj anketi smatra kako to ne rade. Istraživanje je provela britanska organizacija za online sigurnost Digital Awareness UK (DAUK), te Kongres ravnatelja.  Čak 82 posto ispitanih učenika misli kako se tijekom ručka ne bi smjeli koristiti mobiteli, 22 posto ih ističe kako to sprječava njihove obitelji da uživaju u zajedničkom vremenu, a 36 posto je od svojih roditelja zatražilo da prestanu pogledavati svoje pametne telefone. Oko 46 posto onih koji su to učinili reklo je kako se roditelji nisu na to osvrnuli, a 44 posto se osjećalo ljuto i ignorirano.  Usprkos tome, samo manjina roditelja (oko 10 posto) vjeruje kako upotreba mobitela brine njihovu djecu, iako gotovo polovica njih (43 posto) misli kako previše vremena provode online. Preko vikenda njih 37 posto provede između tri i pet sati online, dok 5 posto ističe da taj period na neradne dane naraste i do 15 sati dnevno, piše BBC.  Nedostatak sna Istraživanje ovih dviju organizacija prošle je godine pokazalo kako gotovo polovica učenika provjerava svoje telefone u krevetu prije spavanja. Prema njihovom najnovijem istraživanju gotovo tri četvrtine učenika reklo je kako su online između 3 i 10 sati dnevno, a to preko vikenda i blagdana naraste na do 15 sati. Oko 3 posto je reklo da nekad na internetu provedu i do 20 sati dnevno. Najveću zabrinutost učenika oko njihove prekomjerne upotrebe mobitela predstavlja nedostatak sna.  To brine oko 47 posto učenika, dok samo 10 posto roditelja misli da prekomjerno vrijeme na internetu uzrokuje neispavanost njihove djece.  Mike Buchanan, ravnatelj škole u Kentu i predsjednik Kongresa ravnatelja koji predstavlja vodeće privatne škole u Velikoj Britaniji, ističe kako je vrijeme da roditelji, učitelji i učenici "ponovno ispišu pravilnik" o mobitelima koji su "postali integralni dio života u školi, na radnom mjestu i u igri".  "Naše istraživanje pokazuje da su djeca svjesna mnogobrojnih rizika povezanih s pretjeranom upotrebom tehnologije, no da u svojim životima trebaju roditelje da postave jasne granice i budu uzori u razumnom ponašanju. Kako bi to postigli moramo povezati točke između škole i kuće i davati konzistentne savjete", naglašava Buchanan.  Emma Robertson, jedna od osnivačica DAUK-a, tvrdi kako premalo roditelja zna koliko njihova djeca provedu online, pogotovo tijekom noći, kao ni "što stvarno rade na internetu".  "Nadamo se da će ova saznanja biti poziv na buđenje obiteljima i da će ih motivirati da imaju ozbiljne razgovore o sigurnoj i zdravoj upotrebi tehnologije", zaključuje Robertson.  >>Što je ostalo od obećanja da će za tri godine svi učenici u gradu pohađati školu u istoj smjeni? >>Škola u kojoj učenici nemaju tople vode - punih 187 godina 