Zamjenik predsjednika HDZ-a Milijan Brkić izjavio je u četvrtak da, osim Andreja Plenkovića, još neki kandidati prikupljaju potpise za kandidaturu za predsjednika HDZ-a, a član Plenkovićeva izbornog stožera Davor Stier rekao je kako su već prikupili pet tisuća potrebnih potpisa za njegovu kandidaturu. – Plenković je jedan od najizglednijih kandidata, ali ima još nekih kandidata koji prikupljaju potpise, pa ćemo vidjeti hoće li biti jedan ili više kandidata za predsjednika HDZ-a – rekao je Brkić novinarima u Splitu u stanci konferencije Europske pučke stranke "Geopolitika – Europske integracije, izazovi i prigode". Na pitanje bi li bilo dobro da se i Zlatko Hasanbegović kandidira za predsjednika HDZ-a, Brkić je rekao: – Za razvoj demokracije dobro je da bude što više kandidata a o imenima i prezimenima ne bih htio govoriti. Član Plenkovićeva stožera Davor Stier izvijestio je da je do sada "debelo premašena brojka" od 5000  prikupljenih potpisa" potrebnih za Plenkovićevu kandidaturu za predsjednika HDZ-a.  Zamjenik predsjednika HDZ-a Brkić također je kazao da su počeli razgovori HDZ-a s aktualnim partnerima u Domoljubnoj koaliciji. Na novinski upit hoće li HDZ uspjeti zadržati HSS kao koalicijskog partnera, s obzirom na lijevo krilo HSS-a, Brkić je rekao da HDZ "nikoga ne drži na silu". 