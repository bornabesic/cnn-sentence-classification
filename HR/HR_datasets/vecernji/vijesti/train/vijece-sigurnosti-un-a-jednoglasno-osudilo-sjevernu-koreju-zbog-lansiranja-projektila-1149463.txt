Vijeće sigurnosti UN-a jednoglasno je u ponedjeljak osudilo Sjevernu Koreju zbog testiranja balističkog projektila dan prije i zaprijetilo da će "poduzeti nove značajne mjere" protiv sjevernokorejskog režima. Petnaest članica Vijeća, uključujući Kinu, glavnu saveznicu Sjeverne Koreje, prihvatilo je tekst koji je predložio SAD u kojem se upozorava da je testiranje projektila "teška povreda" rezolucija UN-a. "Vrijeme je da Sjeverna Koreja položi račune, ne riječima nego djelima", poručili su. Vijeće sigurnosti hitno se sastalo na zahtjev SAD-a, Japana i Južne Koreje, dan nakon što je Sjeverna Koreja testirala balistički projektil kako bi, kako smatra Seul, testirala reakciju novog američkog predsjednika Donalda Trumpa. On je na to obećao da će odgovoriti. "Sjeverna Koreja je naravno jedan veliki, veliki problem. Odlučno ćemo se time pozabaviti", rekao je Trump. Rezolucije UN-a zabranjuju Pjongjangu bilo kakve nuklearne ili balističke programe. Od 2006. kada je izvela prvi nuklearni pokus, Sjevernoj Koreji nametnuto je šest krugova sankcija, no to je nije uvjerilo da odustane od svojih vojnih ambicija. >>Kim Jong-un lansirao raketu i testirao je li Trump odlučan >>'To će ugroziti našu sigurnost': Kinezi negoduju zbog razmještanja američkog proturaketnog sustava u Južnu Koreju 