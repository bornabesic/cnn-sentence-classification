Odluka predsjednika Sabora i čelnika Mosta Bože Petrova da na raspravu još ne stavlja zahtjev HDZ-a za svoje razrješenje povlači za sobom i druge probleme. Naime, iako bi inače, kako bi obavljao druge zadatke, prepuštao potpredsjednicima vođenje sjednice, sada si to ne može priuštiti pa, dok traje sjednica, ne može napuštati sabornicu kako netko od potpredsjednika koji bi ga u tom trenutku zamijenili ne bi zaključio sjednicu, što bi omogućilo da već u idućem trenutku novu sjednicu sazovu trojica HDZ-ovih potpredsjednika. Zato Petrov jučer nije napuštao svoje mjesto u sabornici, a tako će morati nastaviti sve dok zasjeda Sabor, odnosno dok ne odluči prepustiti Saboru da raspravi o zahtjevu za njegovo razrješenje. Pozivi da odstupi HDZ je inzistirao da Sabor odmah mora smijeniti Petrova, no kako nisu imali alate kojima bi to postigli, jer predsjednik Sabora diktira tempo rasprava, jedino što im je preostalo bili su zahtjevi za stanke i javni pozivi da odstupi jer sa 79 potpisa za njegovu smjenu više nema legitimitet da ostane na svojoj poziciji. – Ovo nije normalna situacija, traži se opoziv predsjednika Sabora i u ovakvim okolnostima teško je nastaviti rad prije nego što se definira i utvrdi da vi više Saborom ne možete predsjedati – govorio je predsjednik Kluba zastupnika HDZ-a Branko Bačić. Zatražio je i sazivanje sjednice Predsjedništva na kojoj će se dogovoriti novi raspored točaka na dnevnom redu, no Petrov ni na to nije pristao uz objašnjenje kako prije svega treba utvrditi postoji li više uopće vladajuća većina. S obzirom na to da predsjednik Sabora zamjenjuje predsjednika države ako mu se što dogodi, Petrov drži kako ne može ostaviti državu bez predsjednika Sabora. Petrov želi vidjeti podršku – Budući da je politička kriza izazvana u trenutku kada su smijenjena tri ministra, i to bez rasprave u Saboru, smatram da Vlada treba, kao što je prvi put došla i zatražila povjerenje 76 saborskih zastupnika, pokazati da to povjerenje i dalje postoji. Pokazat će ga u trenutku kada se bude glasovalo o povjerenju ministru financija Zdravku Mariću. Ako Vlada u tom trenutku bude imala 76 ruku, prva je sljedeća točka razrješenje, odnosno rasprava o opozivu predsjednika Sabora – najavio je jučer Petrov. Predsjednik Odbora za Ustav, mostovac Robert Podolnjak tumači pak kako premijer ne smije odugovlačiti s imenovanjem četiri smijenjena Mostova ministra, već njihove zamjene mora predložiti Saboru najkasnije u roku od sedam dana. To, prema njegovoj računici, istječe sutra jer je premijer ministre smijenio prošli četvrtak na Vladi. – Smatramo da je predsjednik Vlade dužan predložiti što prije, a svakako u razumnom roku glasovanje o povjerenju novim ministrima kako bi se potvrdilo postojanje parlamentarne većine i Vlada u cijelosti uživala povjerenje Hrvatskog sabora kako propisuje Ustav – objasnio je Podolnjak koji ističe da je Petrov “trenutačno u institucionalnom smislu jedina brana potpunoj premijerovoj uzurpaciji ovlasti jer se o krizi ne izjašnjavaju ni predsjednica RH ni Ustavni sud”. 