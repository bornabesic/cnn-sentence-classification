Povjerenstvo za odlučivanje o sukobu interesa zaprimilo je tri prijave protiv ministra financija Zdravka Marića u kojima se problematizira da je prije stupanja na ministarsku dužnost bio zaposlenik koncerna Agrokor, potvrdila je novinarima predsjednica Povjerenstva Dalija Orešković. Povjerenstvo je dužno odlučiti o tim prijavama, rekla je Orešković, napomenuvši da je njihova praksa postupanja ista u svim predmetima pa će od nadležnih tijela prikupiti podatke i dokumente te će na jednoj od sljedećih sjednica donijeti odluku o pokretanju ili nepokretanju postupka. Odluči li Povjerenstvo pokrenuti postupak protiv ministra financija onda će od njega tražiti očitovanje, rekla je Orešković novinarima koji su u četvrtak pratili sjednicu tog tijela. Marić je izjavio u utorak u Bruxellesu da ni u kojem slučaju neće biti limitirajući faktor u rješavanju trenutačne krize u koncernu Agrokor.  "Već sam ranije odgovarao na to pitanje. Mislim da smo svjesni značenja Agrokora, ne samo u smislu kompanije, nego i u smislu onog što znači za hrvatsko gospodarstvo i društvo u cjelini. Ja i moj poslovni angažman prije imenovanja za ministra neće biti nikakav limitirajući faktor u rješavanju ove situacije. Ne želim biti uteg u ovoj situaciji, uteg svojoj vladi, a poglavito svojoj državi", rekao je Marić, koji je u Bruxellesu sudjelovao na sastanku ministara financija zemalja članica EU-a. Dodao je da kao ministar financija o određenim stvarima treba dati svoje mišljenje i sudjelovati, ali da "nikako neće biti uteg". >> Sberbank ne razmatra zatvaranje "trenutnih linija" koncernu >> Božo Petrov otkrio u kojem je trenutku država spremna reagirati u slučaju Agrokora 