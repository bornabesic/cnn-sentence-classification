Članovi Stožera za obranu hrvatskog Vukovara poručili su u petak s konferencije za novinare u Vukovaru da su na prijevremenim parlamentarnim izborima spremni podržati onu političku opciju koja kao uvjet za zatvaranje Poglavlja 23 u pregovorima oko ulaska Srbije u EU bude zahtijevala od Srbije isplatu ratne štete za prekomjerno granatiranje Vukovara 1991. te odštete za ratne zarobljenike zatočene u srbijanskim logorima. "Podržat ćemo one koji za zatvaranje Poglavlja 23 budu zahtijevali i dostavu Protokola otuđenih od strane JNA iz vukovarske bolnice, davanje podataka o neotkirvenim masovnim i pojedinačnim grobnicama, vraćanje hrvatskog teritorija u granice međunarodno priznate Republike Hrvatske kao i ukidanje univerzalne pravne jurisdikcije koju je proglasila Srbija", naveo je predsjednik Stožera za obranu hrvatskog Vukovara Tomislav Josić. Ocijenio je da Hrvatska nalazi u "sferi totalnog uništenja i destabilizacije" skoro pet godina te da se bolji dani ne naziru. "Naredna dva mjeseca već po viđenom scenariju trpjet ćemo međusobna podmetanja, optuživanja, lažne i prave afere časnih političara, namještanja, premještanja, a sve samo zbog jednog cilja - zasjedanja u udobnu fotelju ministarstava ili saborske klupe", rekao je Josić pozvavši hrvatske građane da budu opezni i pažljivo skušaju tko i što im poručuje te se pripreme za "ponovno obmanjivanje putem odašiljača velikih privatnih ali i državnih TV i drugih postaja". Građane je pozvao da ne dopuste da na izborima netko drugi odluči umjesto njih te neka glasuju za one koji im predstave dokumentirane programe izlaska iz krize i dužničkog ropstva. Također je kazao kako Stožer još uvijek nije odlučio kome će se na izborima prikloniti, a to će učiniti kada vidi programe pojedinih političkih opcija. Član Stožera za obranu Vukovara Marijan Živković poručio je kako Hrvatska ne smije pristati na otvaranje ni jednog poglavlja u pregovorima oko ulaska Srbije u EU sve dok se ne pronađe i posljednja nestala osoba iz 1991. godine. >> Kovač odgovorio Srbiji: Nema ulaska u EU bez promjene zakona o regionalnoj nadležnosti za ratne zločine 