Četiri osobe poginule su a 15 je ozlijeđeno u napadu kamionom koji se zaletio u robnu kuću u središtu Stockholma, potvrdila je policija koja je dodala da je uhićena jedna osoba. "Mogu potvrditi da su četiri osobe poginule a 15 je ozlijeđeno", rekao je glasnogovornik policije Lars Bystoem, dodajući da je jedna osoba uhićena i da je utvrđen njezin identitet. Ta je osoba uhićena u sjevernom predgrađu Stockholma i nalikuje fotografiji muškarca koju je policija pustila u javnost nakon napada. "Objavili smo informacije i fotografiju osobe za koju smo bili zainteresirani. Uhićena osoba nalikuje opisu što znači da nas zanima u svezi s istragom koja se provodi", rekao je na novinskoj konferenciji policijski dužnosnik Jan Evensson. Policija je također kazala da je pojačala sigurnost na švedskim granicama. Za napad koji se smatra terorističkim još nitko nije preuzeo odgovornost. "Švedska je napadnuta. Sve upućuje na činjenicu da se radi o terorističkom napadu", rekao je premijer Stefan Lofven ranije novinarima tijekom posjeta zapadu Švedske. Odmah se vratio u glavni grad. Nekoliko napada je prošle godine u Europi izvedeno kamionom. Reuters podsjeća da je al Qaeda još 2010. pozvala svoje sljedbenika da koriste kamione kao oružje. U Londonu je 22. ožujka ove godine na taj način ubijeno četvero ljudi, a napadač je, prije nego ga je ubila policija, uspio na smrt izbosti čuvara parlamenta. Islamska država je u srpnju prošle godine preuzela odgovornost za napad u Nici tijekom proslave Dana Bastille, kada je islamist kamionom na šetnici pokosio 86 ljudi. IS je također preuzeo odgovornost i za sličan napad na Božićnom sajmu u Berlinu kada je ubijeno 12 ljudi. Švedska ujedinjena u žalosti i bijesu - Lofven Švedski premijer Stefan Lofven rekao je u petak da je Švedska ujedinjena u žalosti i bijesu i obećao da mržnja nikada neće moći potkopati vrijednosti te skandinavske zemlje. "Ovakve akcije nikada neće uspjeti", rekao je premijer na konferenciji za novinare u sjedištu vlade, dok je policija još uvijek u potrazi za vozačem kamiona koji se zaletio u zgradu u središtu Stockholma. U napadu su poginule četiri osobe a 15 je ozlijeđeno. Jedna je osoba uhićena ali se zasad čini da se ne radi o vozaču. "Naša će poruka uvijek biti jasna: nećete nas poraziti, nećete vladati našim životima, nikada nećete pobijediti", kazao je švedski premijer. On je također naglasio da je Švedska pojačala kontrole granica. "Odlučio sam pojačati kontrole na granicama", rekao je Lofven.  >>Trump izmislio teroristički napad, odmah stigle reakcije: 'Što je pušio?...' >>Trump zbunio Šveđane izmišljenim terorističkim napadom, vlasti traže objašnjenje State Departmenta 