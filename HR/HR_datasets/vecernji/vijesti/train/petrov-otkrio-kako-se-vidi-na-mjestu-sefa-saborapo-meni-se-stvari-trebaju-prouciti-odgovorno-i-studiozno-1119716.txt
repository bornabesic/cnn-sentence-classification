Čelnik Mosta Božo Petrov danas  je rekao kako mu je funkcija predsjednika Hrvatskog sabora jako važna, kako će najprije izglasati jamstva, a potom formirati Vladu te kako će se nedolazak na sjednicu Hrvatskog sabora kod donošenja zakona ubuduće kažnjavati s 500 kuna. "Da je (funkcija predsjednika Hrvatskog sabora) protoklarna ne bi trebali toliko dugi pregovori za nju. To je jedna od tri najvažnije funkcije u državi zato što smatramo da za demokratske procese ne bi bilo dobro da jedna stranka drži sve tri funkcije. Ta pozicija može poticati donošenje potrebnih reformi", rekao je Petrov gostujući u emisiji "Točka na tjedan" na N1 televiziji odgovarajući na pitanje zašto mu je ta funkcija toliko važna kad je mnogi smatraju protokolarnom. Dodao je i kako to mjesto Most sada nije tražio radi kontrole. "Nadam se da je razdoblje kontroliranja iza nas jer to ne doprinosi dobroj suradnji", naveo je. Na pitanje je li postao prijatelj s Andrejem Plenkovićem, rekao je da je jednako povjerenje na početku dao i Tomislavu Karamarku i Andreju Plenkoviću. "Mislim da je to preduvjet, želite li imati kvalitetnu Vladu. Ako gledate sve što se događalo, nismo mi okrenuli leđa Karamarku. To možete vidjeti i po našem ponašanju prema Tihomiru Oreškoviću kojeg smo branili do zadnje sekunde jer je štitio interese Hrvatske", dodao je. Odgovorio je i na pitanje kako će izgledati formiranje Vlade idućih dana. "Dogovorili smo se na početku pregovora da će se poštivati naš prijedlog da se prvo izglasaju jamstva, a nakon toga formira Vlada" te izrazio nadu da za to neće trebati dulje od tjedan dana.  "Od sedam stvari za dvije smo se dogovorili da će biti jasan plan aktivnosti kroz nekoliko mjeseci - isključivi gospodarski pojas i HRT pristojba, a za pet smo se dogovorili da će ići prije formiranja Vlade", dodao je.  Za beneficiju 6+6 minimalno godinu dana u Saboru  Uspjeli smo, dodaje, nakon dobrih 10 mjeseci predlaganja napraviti da se beneficija 6+6 ne ostvari ukoliko uđete Sabor samo na jedan dan. To je bilo iskorištavanje. Sada smo se dogovorili da će se usvojiti zakon da minimalno morate biti u Saboru godinu dana za tu beneficiju. Druga stvar je, oni zastupnici koji će tamo biti minimalno tri mjeseca imat će mogućnost 3+3. To se uspjelo dogovoriti." Dogovoreno je i "kažnjavanje" zastupnika. "Dogovorili smo da ukoliko zastupnici ne budu dolazili barem na donošenje zakona imat će određenu financijsku štetu - 500 kuna po sjednici. Ukoliko to ne urodi plodom, ići ćemo u radikalniji pristup, koji nama više odgovara...Bilo nam je u interesu prikazati da se vrednuje rad". Petrov je ustvrdio i da je zakon o smanjenju plaća u lokalnoj samoupravi preduvjet za cjelovitu reformu lokalne samouprave. "Ono što je dodatno ugrađeno u prijedlog zakona je da se to povezuje s izglasavanjem proračuna. Ako pri izglasavanju proračuna ne prikažete da trošite maksimalno 15 posto na plaće, ne možete izglasati proračun i ide se na nove izbore. Danas sva sredstva koja se dobivaju troše se samo na plaću, a ne na razvoj". "Također", kaže, "dogovoreno je da kada se izglasa zakon, primjena počinje 1. siječnja 2018., i svi imaju vremena pripremiti se za to, a država da napravi kvalitetnu reforme lokalne i regionalne samouprave". Finaliziramo prijedlog Ovršnog zakona; prva nekretnina ne može se zaštititi  Napomenuo je i da u ovom trenutku finaliziraju kompletan prijedlog Ovršnog zakona. "Postigli smo iznimno suglasje između HDZ-a i Mosta. Mediji su u jednom trenutku krivo procijenili da želimo zaštititi prvu nekretninu. To se ne može napraviti. Ona namjerno može biti vila od par milijuna. Ja ne razumijem zašto bi banke uopće htjele nekome dati kredit, ako se to tako postavi. Nismo mi zastupali zaštitu prve nekretninu. Zaštit ćemo građane kojima prijeti deložacija da ne ostanu bez krova nad glavom", dodao je. Na pitanje hoće li Most inzistirati da se ne postigne sporazum s bankama oko kredita u švicarskim francima, odgovorio je da razgovori nisu loši, ali da razgovor nikad ne smije ići na štetu građanima Republike Hrvatske. "Moramo zaštititi interes svih građana RH. Nažalost, država nije stala iza građana kada su dizali kredite", dodao je. 'U ovom trenutku ne vidim zašto mijenjati zakon o pobačaju' Odgovorio je i na pitanje kako gleda na akciju pred vukovarskom bolnicom gdje se prošlog tjedna pred bolnicom pojavila molitvena skupine koja je čekala ženu koja je trebala doći na pobačaj. "To je sloboda svakog pojedinca", rekao je te dodao da mu ne smetaju ni kad se prave javne gay parade. "To je sloboda svakoga da izrazi svoje mišljenje. Srećom smo došli u 21. stoljeće gdje poštujemo demokratske slobode. Moramo biti pošteni prema svakoj skupini ljudi", rekao je, a na pitanje treba li mijenjati zakon o pobačaju, odgovorio je da u ovom trenutku ne vidi zašto bi se trebao mijenjati. 