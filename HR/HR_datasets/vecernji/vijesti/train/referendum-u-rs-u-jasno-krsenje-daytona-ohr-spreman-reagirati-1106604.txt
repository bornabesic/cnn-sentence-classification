Referendum kojim bi se pokušalo dovesti u pitanje odluke ustavnog suda BiH jasno je kršenje Daytonskog sporazuma, a međunarodna spremna je na to reagirati, izjavio je američki diplomat Bruce Berton, zamjenik Visokog predstavnika za BiH. – Pozorno pratimo razvoj događaja i držimo sve opcije otvorenima u smislu mandata Ureda visokog predstavnika (OHR) –  kazao je Burton u intervjuu koji je u utorak objavio sarajevski Dnevni avaz. Iako ih već godinama nije koristio, Visoki predstavnik Valentin Inzko i dalje ima ovlasti donositi odluke i nametati zakone te smjenjivati izabrane dužnosnike kada se procijeni da oni krše ili ometaju provedbu Daytonskog sporazuma. Burton je istaknuo kako je pozivanje građana RS-a na referendum kako to radi vlast predvođena Miloradom Dodikom upravo kršenje Daytona, jer su odluke ustavnog suda tim sporazumom definirane kao konačne i obvezujuće za sve. Ustavni sud BiH je u studenom 2015. donio pravorijek da je obilježavanje 9. siječnja kao dana RS-a neustavno, jer podsjeća na secesionističke odluke samozvanih vlasti bosanskih Srba donesene 1992. Od parlamenta RS-a sud je zatražio da entitetski zakon o praznicima u roku od šest mjeseci uskladi s državnim ustavom, no parlament je na Dodikovo inzistiranje u srpnju odlučio raspisati referendum za 25. rujna na kojemu bi birači odgovarali na pitanje žele li da se 9. siječnja nastavi obilježavati kao dan entiteta. – Mi ne bismo imali ništa protiv službenog dana RS-a koji bi bio sukladan ustavu BiH. No, za nas ovo nije pitanje praznika koliko vladavine prava i poštivanja ustavnog poretka zemlje. Pravomoćna odluka ustavnog suda BiH ne može se jednostavno poništiti – istaknuo je američki diplomat. Uputio je poziv vlastima RS da budu svjesne ozbiljnosti ovog pitanja i poštuju temelje Daytonskog sporazuma. Kazao je kako su i OHR i Vijeće za provedbu mira u BiH (PIC), tijela koje nadzire provedbu Daytonskog sporazuma, čvrsto na stajalištu da se neće dopustiti nikakvi postupci koji bi doveli u pitanje integritet i teritorijalni suverenitet BiH. Predsjedatelj Predsjedništva BiH Bakir Izetbegović u ponedjeljak je izjavio kako bi provedba rujanskog referenduma u RS-u predstavljala do sada najozbiljniji udarac Daytonskom sporazumu te je pozvao međunarodnu zajednicu da reagira. Kazao je kako je referendum o 9. siječnju tek "probni balon" za onaj o odcjepljenju RS-a od BiH koji je već najavljen za 2018. godinu. Dodik je pak odgovorio kako referendum 25. rujna nije probni balon, no dodao je kako će se o referendumu o odcjepljenju RS-a odlučivati 2018. – Međunarodna zajednica nema razloga za intervenciju. Ovo se sve radi u sukladno zakonima i demokratskim procedurama poznatim u svijetu. Ne može nitko očekivati da ćemo mi prihvatiti neobjektivno i pristrano ponašanje međunarodne zajednice – poručio je Dodik. >> Bošnjaci: Srebrenica ne smije biti u Republici Srpskoj 