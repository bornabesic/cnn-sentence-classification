Ministar mora, prometa i infrastrukture Oleg Butković izjavio je da je Ministarstvo formiralo radnu skupinu koja će razmotriti moguće izmjene zakonske regulative u pravcu liberalizacije tržišta te da je interes da građani plaćaju što manje, a zauzvrat imaju sigurniju uslugu taksi prijevoza. Odgovarajuća na upit novinara da komentira kako Uber i dalje posluje na hrvatskom tržištu iako ga optužuju za nezakonito poslovanje, Butković je kazao da, što se tiče Ubera i ostalih nelegalnih taksi prijevoznika, Ministarstvo mora poštovati zakonsku proceduru. "Zna se po zakonu koji su uvjeti i što mora zadovoljiti taksi prijevoz. Uber kaže da nije taksi prijevoz, ali prevozi ljude s točke A na točku B i naplati im cijenu za to.  Neka građani sami zaključe što to znači", rekao je ministar nakon sastanka s predstavnicima gospodarstvenika iz Francuske udruge poslodavaca (MEDEF) . Dodao je i kako je Ministarstvo formiralo radnu skupinu, u kojoj sjede predstavnici Ubera, Radio Taxia i svih zainteresiranih strana, sa svrhom da se razmotre moguće izmjene zakonske regulative, a sve u pravcu liberalizacije tržišta. Interes nam je da građani plaćaju što manje i da imaju sigurniju i bolju uslugu taksi prijevoza, poručio je Butković. >> Kad vam Uber najviše treba, vožnju ćete platiti i više nego dvostruko 