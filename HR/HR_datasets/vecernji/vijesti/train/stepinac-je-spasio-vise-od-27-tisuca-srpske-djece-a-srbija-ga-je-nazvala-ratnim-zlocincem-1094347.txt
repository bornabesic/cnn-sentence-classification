Hrvatska zastupnica u Europskom parlamentu Marijana Petir osudila je u četvrtak srbijansku propagandu protiv bl. Alojzija Stepinca, priopćio je ured zastupnice Petir. Petir je u suradnji s Uredom za kulturna dobra Zagrebačke nadbiskupije prošli tjedan u Europskom parlamentu u Bruxellesu organizirala izložbu o bl. Alojziju Stepincu pod nazivom „Stepinac – put svetosti“, a u suradnji s Hrvatskim katoličkim sveučilištem i Radnom skupinom Europske pučke stranke za međukulturalni i religijski dijalog i konferenciju o Stepinčevu humanitarnom djelovanju. Nakon što je Srbija, reagirajući na izložbu o bl. Alojziju Stepincu u Europskom parlamentu, smijenila šefa Stalne misije Republike Srbije pri EU-u, veleposlanika Duška Lopandića, jer nije uspio spriječiti održavanje izložbe za koju je Petir pribavila sve potrebne dozvole nadležnih tijela Europskog parlamenta, Ministarstvo vanjskih poslova Republike Srbije u priopćenju o Lopandićevu opozivu objavljenom u srijedu, 22. lipnja, bl. Alojzija Stepinca nazvalo je „ratnim zločincem“, a izložbu „sramotnom“. Petir je osudila pritiske koje srbijanske vlasti vrše na europske dužnosnike kao i propagandu usmjerenu protiv bl. Alojzija Stepinca koji je u ratnim okolnostima posredstvom Caritasa i u suradnji s brojnim Srbima spasio 27.215 srpske djece, ratne siročadi i velik broj žena i muškaraca, navodi se u priopćenju. „Bl. Alojzije Stepinac spasio je u ratnim zbivanjima više od 27 tisuća srpske djece, ratne siročadi i velik broj žena i muškaraca, a Ministarstvo vanjskih poslova Srbije nazvalo ga je ratnim zločincem. Lažna propaganda koju Srbija putem svojih najviših dužnosnika širi o bl. Alojziju Stepincu iskrivljujući povijest pokazuje slabost Srbije i njenu nespremnost da živi europske vrijednosti", kazala je. "Bl. Alojzije Stepinac je svet. Svet je za hrvatski narod i za brojne druge narode, svet je čak i za Srbe koji znaju istinu i koji su zahvalni na životima koje je Stepinac spasio, a o čemu govore brojna svjedočanstva i sačuvani dokumenti", istaknula je. "Srbija ne odlučuje o njegovoj svetosti, već Katolička Crkva. A Katolička Crkva raspolaže s više od 40.000 stranica dokumenata prikupljenih u postupku Stepinčeve beatifikacije i kanonizacije koji govore u prilog njegovom neumornom i hrabrom zauzimanju za život i dostojanstvo svakog čovjeka", dodala je. "Pozivam Srbiju da se okrene budućnosti i prestane prekrajati povijest, rehabilitirati svoje ratne zločince na čijim je rukama krv tolikih nedužnih ljudi i odrekne se svoje zločinačke prošlosti", poručila je. "Ovim svojim činom Srbija je izazvala opću osudu i zgražanje, ali i razotkrila svoje pravo lice Europi i svijetu. A Europi i svijetu se ne sviđa ono što vidi kada gleda Srbiju, Srbiju koja je neiskrena u međunarodnim odnosima, koja se ne želi odreći svoje zločinačke prošlosti i koja ni danas nakon svih ratova koje je izazvala i izgubila, još uvijek ne razumije da se budućnost može graditi samo na istini, miru, poštovanju i suradnji“, zaključila je, po priopćenju, Petir. 