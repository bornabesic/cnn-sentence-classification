Još prije desetak godina na području Krapinsko-zagorske županije bilo je više od 18 tisuća krava. Danas je taj broj, prema podacima Hrvatske poljoprivredne agencije, pao na 5658 grla, manji je za više nego tri puta. Samo u posljednjih godinu dana broj je pao za čak 617 grla. I broj isporučitelja mlijeka iz Zagorja u zadnjih se desetak godina smanjio gotovo šest puta. Nekada ih je bilo više od dvije tisuće, a danas ih je oko 350 koji mljekarskoj industriji isporučuju nešto manje od devet milijuna litara mlijeka godišnje. Predsjednik Udruge mljekara Krapinsko-zagorske županije Nedjeljko Babić kaže da broj krava u Zagorju pada uglavnom zbog niske otkupne cijene mlijeka. – Sramotno je da se mljekarima, osobito malima, za isporučeno mlijeko daje samo 1,40 kuna po litri. Na onu najvišu cijenu od 2,50 do 2,80 kuna po litri mogu računati samo oni najveći mljekari koji imaju i najbolje uvjete da postignu najvišu kvalitetu i isporučuju veće količine. No ni oni zbog enormnog uvoza jeftinijeg mlijeka ne mogu preživjeti pa se muzne krave moraju prodavati u bescjenje ili najčešće završavaju u klaonicama. I ja sam nedavno zbog neisplative proizvodnje i gubitaka bio prisiljen prodati 40 krava i junica i staja mi je prazna – kaže Babić. Vlasnik jedine zagorske mljekare, Mini mljekare Veronika iz Desinića, Mladen Šurbek nadovezuje se: – Nažalost, u ovakvim tržišnim uvjetima ostat će samo najveći i najuspješniji. Mi otkupljujemo oko 20 tisuća litara dnevno koje isti dan preradimo i šaljemo na tržište. Imamo 380 kooperanata i prosječna cijena po kojoj plaćamo mlijeko je 2,60 kuna. Među tih 380 kooperanata ima i onih koji isporučuju po 20-ak litara dnevno, a do njih nam je i najteže doći. Puno nam je isplativije cisternom od 12 tisuća litara po ravnoj cesti po mlijeko otići čak i u Bjelovar ili Krašić i tamo od desetak velikih kooperanata kupiti mlijeko, nego se cijeli dan drndati po zagorskim bregima za dvije-tri tisuće litara. No, prevladavaju sentimentalni razlozi, jer mi je žao malih ljudi – kaže M. Šurbek. >> Hrvatskom mliječnom sektoru 27,8 milijuna kuna pomoći? 