Melania Trump, supruga republikanskog predsjedničkog kandidata Donalda Trumpa, tužila je Daily Mail Online i blogera za širenje neistina o njezinoj prošlosti za koje vjeruje da su "strašno štetne" po njezin ugled, priopćio je njezin odvjetnik.  Daily Mail je prošlog mjeseca u svom članku prenio navode iz jednog slovenskog časopisa da je agencija za koju je Melania radila u New Yorku devedesetih godina pružala i usluge eskorta, povezujući bogate klijente sa ženama za seksualne usluge. Trump je 22. kolovoza obavijestila britanski list i druge novinske organizacije da će poduzeti pravne mjere, a njezin odvjetnik, Charles Harder, tada je u emailu navode nazvao "otvorenim laganjem". – Tuženi su iznijeli nekoliko navoda o gospođi Trump koji su 100 posto netočni i strahovito štetni po njezin osobni i profesionalni ugled – napisao je Harder u izjavi od četvrtka. Tužba je podnesena na sudu u Montgomeryju u američkoj saveznoj državi Maryland. Daily Mail još nije odgovorio na zahtjev za komentar tužbe. U tužbi se tvrdi da je bloger iz Marylanda Webster Griffin Tarpley objavio "lažne i klevetničke izjave" o gospođi Trump, uključujući i onu da je bivša manekenka pretrpjela i "potpuni živčani slom". Ni Tarpley za sada nije bio dostupan za komentar. – Djela tuženika su toliko krajnje zlonamjerna i štetna po gospođu Trump da se šteta koja joj je nanesena procjenjuje na 150 milijuna dolara – naveo je njezin odvjetnik u izjavi. Melania Trump, koja ima i svoju liniju nakita, rođena je u Sloveniji, a u New York se preselila devedesetih godina prošlog stoljeća. Za predsjedničkog kandidata Donalda Trumpa udala se 2005. godine.  >>Trump u Meksiku rekao da će izgraditi zid, predsjednik poručio da ga oni neće platiti   