Predstavnici vlade Federacije Bosne i Hercegovine i tvrtki u BiH koje posluju u sastavu koncerna Agrokor u utorak su se ipak sastali u Sarajevu i pri tom utvrdili kako je njihovo poslovanje stabilno unatoč postojećim dugovanjima dobavljačima koja su potkraj prošle godine bila na razini od oko 160 milijuna eura. "Sarajevski kiseljak, Ledo, Velpro i Konzum zdrave su firme. Podaci koje nam je dostavila Porezna uprava poklapaju se s podacima kompanija", kazao je nakon sastanka u Sarajevu entitetski premijer Fadil Novalić. Sastanak koji je najprije zakazan pa otkazan pa na kraju ipak održan poslužio je za razmjenu informacija bitnih za sudbinu brojnih dobavljača ali i zaposlenih u Konzumu BiH te ostalim tvrtkama-članicama Agrokor grupe. Podaci koji se odnose na stanje od 31. prosinca 2016. godine pokazivali su kako su ukupni dugovi Agrokorovih podružnica u BiH prema dobavljačima iznosili 318 milijuna konvertibilnih maraka odnosno 162,6 milijuna eura. Po Novalićevu sudu puno je važnija od te brojke informacija da je riječ o dugovanju dobavljačima te da Konzum BiH nije kreditno zadužen a nema dugova ni prema svojim radnicima. Promet Agrokorovih tvrtki u BiH na godišnjoj razini veći je od 500 milijuna eura pri čemu najveći dio ostvaruje podružnica Konzuma koja ima 4200 zaposlenih. Hrvatski veleposlanik u BiH Ivan Del Vechio koji je također sudjelovao na sastanku kazao je kako će se nastaviti komunikacija na svim razinama da bi se znalo pravo stanje i prekinulo s različitim nagađanjima. "I BiH i Hrvatskoj je u interesu da kompanija nastaviti raditi što je bolje moguće", kazao je veleposlanik Del Vechio. Direktor Konzuma BiH Tomislav Bagić kazao je kako stabilnost njegova poslovanja u toj zemlji pokazuje podatak da je 2016. u razvoj poslovanja u BiH uloženo gotovo 14 milijuna eura demantirajući istodobno nagađanja kako će slijediti zatvaranje velikog broja prodavaonica. Ustvrdio je kako će se to činiti samo na temelju procjena o isplativosti njihova poslovanja a ne zbog krize u Agrokoru. Predsjednik Vanjskotrgovinske komore BiH Bruno Bojić izjavio je kako su razmijenjene informacije ohrabrujuće te kako je riječ o istim brojkama iz različitih izvora koje potvrđuju stabilnost poslovanja Agrokorovih tvrtki u BiH pri čemu je jasno da su njihova potraživanja i veća od dugova prema dobavljačima. Konzum BiH osim u Federaciji posluje i na teritoriju Republike Srpske a entiteti u BiH posebnim zakonima reguliraju poslovanje tvrtki. Nitko od predstavnika vlade RS nije bio na sastanku u Sarajevu no predsjednik tog entiteta Milorad Dodik je tijekom dana u Banjoj Luci novinarima kazao kako ga uopće ne zanima sudbina Agrokora. "Prvi ću od političara reći: baš me briga za Agrokor. Njihov sistem je bio nerealan, ekonomski neodrživ i usmjeren na destabilizaciju tržišta", kazao je Dodik dodajući kako on nema namjeru izlaziti u susret bilo kakvim zahtjevima iz Hrvatske vezanim za poslovanje Agrokora. Najavio je tek kako će poduzeti mjere da se zaštite interesi dobavljača iz RS i da ne dođe do odljeva novaca iz tog entiteta. >> Agrokor na led stavio priču o HEP-u, Ini, MOL-u i reformi >> Evo tko savjetuje posebnog povjerenika u Agrokoru Antu Ramljaka 