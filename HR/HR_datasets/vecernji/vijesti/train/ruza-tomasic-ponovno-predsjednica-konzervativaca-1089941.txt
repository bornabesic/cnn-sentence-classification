Predsjednica Hrvatske konzervativne stranke (HKS) Ruža Tomašić koja je danas ponovno izabrana na tu dužnost poručila je kako Hrvatskoj ne trebaju novi izbori, ali ni preslagivanje vlasti, nego odlazak dvojice potpredsjednika Vlade, Tomislava Karamarka (HDZ) i Bože Petrova (Most). "Ma kakvo preslagivanje, zar nije poštenije da dvojica potpredsjednika daju ostavke", izjavila je Tomašić te se upitala čemu novi parlamentarni izbori ako će Hrvatsku koštati dvije milijarde eura.  Zahvalila je izaslanicima koji su joj aklamacijom dali povjerenje da i dalje vodi stranku, iako, napominje, to osobno nije željela. Poštivam vašu želju, radit ćemo skupa, rekla je izaslanicima od kojih je zatražila da idu među građane i objašnjavaju im što se događa, ali da prije svega 'govore'  svojim primjerom. Narod sve ove godine ne zna, narodu treba reći što se događa, naša je dužnost u mjestima gdje živimo obići taj narod, reći mu što se događa, rekla je predsjednica HKS-a izaslanicima, među kojima su u većini mladi. Suglasila se da su konzervativci i pravaši isto te ustvrdila da je "samo problem u tome da je pravaštvo toliko ukaljano" da su se konzervativci morali maknuti od toga. Nismo se ogriješili o Boga, Hrvatsku, o svoj narod, ni obitelj, imamo pravo zahtijevati poštovanje od svog naroda, rekla je izaslanicima i opetovala im da obilaze narod. Moramo pokazati ljudima da su pogrešno birali, moramo se držati Boga, domovine i obitelji, rekla je Tomašić. Konzervativci su u nedjelju, u pravilu jednoglasno, izabrali novo stranačko vodstvo. Zamjenici predsjednice su Ante Zvonimir Golem i Marijan Pavliček, glavni tajnik je Denis Bevanda, a međunarodna tajnica Tamara Kalistović. Izabrali su i 17 članova stranačkog Predsjedništva.  Za sve dužnosti kandidiralo se onoliko kandidata koliko ih se i biralo, a biralo se javnim glasovanjem. >>'Najbolje je da odu i Petrov i Karamarko, ne možemo ići na nove izbore' 