Predsjednik Hrvatske liječničke komore, dr.sc. Trpimir Goluža podnijet će zahtjev za pokretanje disciplinskog postupka pred Časnim sudom HLK protiv prof. prim. dr.sc. Milana Kujundžića zbog njegove nedavne izjave u kojoj je hrvatske liječnike prikazao kao neodgovorne, lijene neznalice koje ne zaslužuju svoju plaću. Povrijedio Kodeks Naime, kako se navodi u priopćenju, Povjerenstvo za medicinsku etiku i deontologiju, od kojeg je dr.sc. Goluža zatražio prethodno očitovanje o spornoj izjavi, utvrdilo je na sjednici održanoj 1. listopada kako je prof. Kujundžić predmetnom izjavom povrijedio Kodeks medicinske etike i deontologije te da nije časno postupio prema svojim kolegama. U priopćenju se podsjeća da je prof. Kujundžić na konferenciji za medije održanoj 31. kolovoza u Splitu rekao kako "brojni liječnici imaju titule, ali iza njih stoji praznina. Pedeset posto doktora ne zarade svoju plaću, ne znaju raditi, niti hoće raditi. Oni koji hoće, ne mogu zaraditi dovoljno pa idu dalje, kao što idu najbolji košarkaši ili nogometaši". Zatražili su očitovanje od Kujundžića Povjerenstvo za medicinsku etiku i deontologiju zatražilo je očitovanje prof. Kujundžića o spornoj izjavi, a kako navode, on je u svom očitovanju potvrdio izrečenu izjavu. "Mišljenja smo kako liječnik Milan Kujundžić iznošenjem predmetne izjave svoje ponašanje i djelovanje nije usmjerio na čuvanje ugleda liječništva, već je, naprotiv, povrijedio liječnike, kao i buduće liječnike, prikazujući ih kao neodgovorne i lijene osobe koji ne zaslužuju svoju plaću. Ovakvom izjavom kojom se ocrnjuje rad liječnika i njihove zasluge, liječnik Milan Kujundžić u vlastitoj promidžbi tijekom predizborne kampanje nije časno postupao prema svojim kolegama", stoji u mišljenju Povjerenstva za medicinsku etiku i deontologiju HLK-a. "Istupanje u javnosti uvijek, pa i u predizborno vrijeme, nosi sa sobom odgovornost za izgovorenu riječ. Kolega Kujundžić je neutemeljenom i paušalnom ocjenom omalovažio rad, znanje i časne namjere velike većine hrvatskih liječnika. Time je nanio nemjerljivu štetu kompletnom liječničkom korpusu i narušio ugled liječnika u društvu. U skladu sa stavom Povjerenstva za medicinsku etiku i deontologiju HLK-a, prof.dr.sc. Kujundžića prijavit ću Časnom sudu HLK-a", rekao je dr.sc. Goluža.  