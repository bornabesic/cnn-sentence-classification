Glavni tajnik HDZ-a i potpredsjednik Sabora Gordan Jandroković danas je ocijenio važnim da Božo Petrov, s obzirom na to da je izgubio legitimitet, napusti dužnost predsjednika Sabora, da se osiguraju uvjeti za novog predsjednika Sabora, a nakon toga da se uđe u raspravu o budućim ministrima i novoj parlamentarnoj većini, no dodao je da nije realno očekivati da to bude već sljedeći tjedan.  "Nisam siguran da je realno da će se sljedeći tjedan već definirati nova parlamentarna većina. To u ovome trenutku nije cilj, cilj je stabilizirati Hrvatski sabor, nakon toga slijedi kampanja za lokalne izbore, a o ovome će se razgovarati u tim danima koji dolaze", izjavio je Jandroković za Dnevnik Nove TV. Zamoljen da komentira tvrdnje Bože Petrova da od siječnja upozorava vodstvo HDZ-a i premijera Plenkovića na neodrživo stanje u Agrokoru, Jandroković je rekao kako nije imao informacije o tome da je Petrov tako dobro informiran o stanju u Agrokoru. "Ono što znam kad su došle prve informacije do čelnih ljudi Vlade je da se vrlo ozbiljno pristupilo rješavanju problema, krenulo se u smjeru spašavanja sustava, spašavanja radnih mjesta i dobavljača, a nikako ne spašavanje Ivice Todorića i njegove obitelji", naglasio je. "Božo Petrov je bio informiran o svemu što su radili čelni ljudi Vlade, to je bio jedan intenzivan proces koji je trajao nekoliko tjedana, dnevno se o toj temi razgovaralo 10, 12 ili 14 sati i Božo Petrov je s vremena na vrijeme dolazio na neke sastanke. Ja nisam bio na tim svim sastancima s obzirom na to da sam imao neke druge obaveze. Dakle on je bio dobro informiran o načinu na koji i Andrej Plenković i Martina Dalić i svi ostali ministri na Vladi sudjeluju u rješavanju tog važnog pitanja", odgovorio je na pitanje kad se Božu Petrova uključilo u cijelu priču oko Agrokora i je li  uopće bio uključen u sve rasprave. Podsjetio je da je HDZ u četvrtak održao sjednicu predsjedništva koje je dalo punu potporu Andreju Plenkoviću te da je donijelo još dva zaključka -  da se krene u pregovore o rekonfiguraciji većine, a ako to ne bude moguće da se ide u razgovore o mogućoj manjinskoj Vladi.  Isto tako treći zaključak kaže da ako to ne bude moguće, ako to ne uspije da se ide u nove parlamentarne izbore, dodao je. Na pitanje s kim idu u pregovore oko novog partnerstva, a da to nije Most, odgovorio je kako će razgovarati sa svima onima za koje procijene da mogu osigurati stabilnost, u prvom redu političku stabilnost Republike Hrvatske, stabilnu parlamentarnu većinu i osigurati da Vlada može raditi svoj posao i daljnje provođenje reformi. "Imamo izvrsne gospodarske rezultate, to ne bi trebalo zaboraviti i ono što je jako važno  - u ovome trenutku narušavati tu političku stabilnost značilo bi i ugroziti i stvari vezane uz rješavanje situacije s Agrokorom, imamo pred sobom turističku sezonu i krizu na granici sa Slovenijom, a da ne govorim o međunarodnim okolnostima koje su iznimno teške", upozorava Jandroković. HDZ je spreman na izbore, ali to je zadnje rješenje  Poručio je i da je HDZ spreman na izbore, ali da je to zadnje rješenje.   Što se tiče HDZ-a, da se ide na nove parlamentarne izbore, sasvim sigurno bili bismo pobjednici tih izbora. Ali, s obzirom na sveukupno okruženje, signale koje dobivamo, i od ostalih političkih protagonista i od ljudi, mislimo da to je zadnje rješenje, ali smo itekako za to rješenje spremni, rekao je Upitan hoće li on biti budući predsjednik Hrvatskog sabora, odgovorio je da će se o tome odlučivati u idućim danima. Dakle, danas je 79 zastupnika i zastupnica potpisalo da više ne žele da Božo Petrov bude predsjednik Hrvatskog sabora. On više nema politički legitimitet biti predsjednik Hrvatskog sabora i po meni logičan potez gospodina Petrova bio bi da sam odstupi i da podnese ostavku. Međutim, on danas najavljuje da ide s određenim točkama dnevnog reda i da, koliko on planira, glasovanje o njegovom povjerenju dođe na kraju, navodi Jandroković. Na pitanje hoće li to biti u sljedeću srijedu, rekao je da po poslovniku Hrvatskog sabora, predsjednik Hrvatskog sabora određuje kada će ta točka doći na dnevni red, a na pitanje kada će se glasovati o ministru financija Zdravku Mariću također je ponovio da to određuje Petrov. "Božo Petrov određuje kada će se glasovati o njegovom povjerenju i on ovdje očito proceduru stavlja ispred političkog legitimiteta kojeg više nema. Što se tiče Marića, dakle vrlo je važna stvar da mi ne želimo izbjeći raspravu o gospodinu Mariću. Želimo tu raspravu kako bi raščistili neistine, laži i obmane kojima se Most i SDP služi kako bi ovu situaciju iskoristili, ne da osiguraju političku stabilnost već da pokupe jeftine političke bodove za lokalne izbore. Želimo raspravu o tome da se razbije ta priča o nekakvim tajnim vezama između Marića, Plenkovića, Agrokora, to je jednostavno neistina", naglasio je.    Zamoljen da precizira hoće li rasprava o smjeni Bože Petrova, imenovanju Gordana Jandrokovića i rasprava o Zdravku Mariću biti za tjedan, dva ili tri, rekao je kako bi Sabor trebao zasjedati još idući tjedan, a nakon toga dolazi do stanke. "U idućem tjednu te stvari bi trebale biti riješene", dodao je. Na pitanje kada planiraju imenovati nove ministre i hoće li čekati lokalne izbore i onda krenuti u rekonstrukciju, Jandroković je odgovorio da bi, da nema lokalnih izbora, situacija vjerojatno bila puno lakša. 