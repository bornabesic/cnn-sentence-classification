Pet MiG-ova Hrvatskog ratnog zrakoplovstva koji su u ožujku ove godine bili prizemljeni uz veliku galamu da je remont i nabava tih zrakoplova u Ukrajini ravna veleizdaji, vraćaju se u operativnu uporabu! U Ministarstvu obrane kažu da su u operativnoj uporabi svi zrakoplovi, uključujući i borbene avione koji su prošli sva ispitivanja i zadovoljavaju sve propise o tehničkoj ispravnosti. Nisu nam mogli potvrditi je li svih 12 MiG-ova iz eskadrile u uporabi, uz objašnjenje da je operativna raspoloživost zrakoplova klasificirani podatak. Prema neslužbenim informacijama, u uporabu se vratilo i pet MiG-ova koji su bili prizemljeni zbog istrage o remontu i nabavi aviona u Ukrajini. Hrvatska je, podsjetimo, s tvrtkom Ukrspecexport ugovorila remont sedam i nabavu pet MiG-ova 21 za 139,2 milijuna kuna. Prije osam mjeseci tih je pet novonabavljenih aviona prizemljeno zbog sumnje da su u njih ugrađeni stari i neispravni dijelovi. Ti zrakoplovi sad ponovno lete iako na njima nisu mijenjani ti sporni dijelovi. Bivši ministar obrane Ante Kotromanović, za čijeg je mandata ugovoren posao s Ukrajincima, kaže da je pet zrakoplova bilo prizemljeno nepromišljeno i da je trebalo pustiti pilote da na njima lete neovisno o istrazi o mogućoj korupciji koju provodi DORH. – Mi smo na tom poslu uštedjeli državi 40 milijuna kuna, koliko su Ukrajinci bili jeftiniji od Rumunja. Donijeli smo odluku o remontu i nabavi MiG-ova koju je HDZ prije nas godinama izbjegavao donijeti. Da nismo tako odlučili, sad bismo bili bez ratnog zrakoplovstva – objašnjava Kotromanović. Dodaje da je ugovoranje tog posla bilo transparentno, uštedjeli su novac, a ako je, kaže, neki časnik ili dočasnik uzeo mito, to treba prijaviti pa neka nadležne institucije to istraže. Kontromanović smatra da iza cijele priče o MiG-ovima stoji politika. – Odluka o prizemljenju bila je politička. Nova vlast nije mogla prihvatiti činjenicu da smo za našeg mandata podigli Ministarstvo obrane, modernizirali vojsku... – kaže Kotromanović. Josip Buljević, koji ga je naslijedio na ministarskoj poziciji i za čijeg su kratkog mandata MiG-ovi bili prizemljeni, odbacuje optužbe da je to bio politički obračun s prethodnom vlasti. – Nikad nisam rekao da je za to kriv Ante Kotromanović. Tko je kriv, utvrdit će istraga – tvrdi Buljević. Dodaje da nije on donio odluku o prizemljenju zrakoplova, nego nadležne stručne službe. Buljević nam je potvrdio da su neki od tih zrakoplova vraćeni u operativnu uporabu još dok je on bio ministar. A zrakoplovi su bili prizemljeni, kaže, zbog lažnog deklariranja starosti dijelova koji su u njih ugrađeni kako bi se utvrdilo jesu li oni i tehnički ispravni. – Nitko nije tvrdio da su ti dijelovi tehnički neispravni, no morali smo to provjeriti kako se zrakoplovi ne bi srušili. Što bi bilo da su pali na ljude – pita se Buljević. S obzirom na izjave iz ožujka o veleizdaji i najvećoj koruptivnoj aferi u Hrvatskoj te na to da je cijela priča u međuvremenu zatihnula i da se prizemljeni zrakoplovi vraćaju u uporabu, vojni analitičar Igor Tabak kaže da je jako teško vidjeti neki nepolitički razlog u cijeloj toj priči. Tabak navodi da su MiG-ovi od trenutka kad su preuzeti od Ukrajinaca do prizemljenja u ožujku letjeli šest do sedam mjeseci, i to vrlo aktivno. – Te su zrakoplove naši piloti proglasili spremnima za službu. Naših letača i ljudi iz održavanja vrlo je malo i dobro se međusobno poznaju pa je nezamislivo da proglase da je zrakoplov u redu, a onda uđu u njega riskirajući život – objašnjava Tabak. Nema naznaka, kaže, da se MiG-ove koji su bili prizemljeni popravljalo, ali upozorava da je garancija za njihov remont tekla i dok su nekoliko mjeseci stajali pa smo izgubili otprilike četvrtinu tog jamstva.      >> MORH: hrvatski MIG-ovi presreli i identificirali talijanski civilni zrakoplov 