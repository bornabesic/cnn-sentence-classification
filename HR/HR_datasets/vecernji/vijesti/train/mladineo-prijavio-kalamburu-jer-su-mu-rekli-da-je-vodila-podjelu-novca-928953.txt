Bivši šef Fonda za zaštitu okoliša, Vinko Mladineo (na slici), jutros je na Županijskom sudu u Varaždinu svjedočio protiv Sanje Kalambure, prvooptužene u slučaju malverzacija s kantama za smeće u Općini Perušić. Mladineo, koji je Kalamburu kazneno i prijavio, istaknuo je kako je to učinio samo zbog tvrdnji načelnika Općine Perušić Ivana Turića i pročelnika za komunal općine, Bože Milkovića. Oni su ga, rekao je Mladineo, upozorili kako je Sanja Kalambura "vodila postupak podjele novca koji je Fond Općini dodijelio za kante". Mladineo se prisjetio kako je krajem 2006. godine s Općinom Perušić, Fond potpisao ugovor o nabavci kanti prema kojem je Općini isplatio 401.000 kuna za kante, kao i podatka da je nekoliko mjeseci kasnije sama Kalambura podnijela prijavu da ima saznanja da plaćene kante nisu isporučene. - Ja sam nakon toga naredio nadzor i kako sam imao neograničeno povjerenje u Sanju Kalamburu, sam i zaboravio na predmet, sve dok me u 11. mjesecu nije nazvao načelnik Ivan Turić koji mi je kazao kako kante nisu isporučene i kako se priča da je Sanja Kalambura sudjelovala u podjeli novca – svjedočio je Mladineo, te potvrdio da je nakon toga Kalamburi uručen izvanredni otkaz. Na pitanje Kalamburinog branitelja, Mladineo je kazao kako je upoznat sa tim da je Kalamburi Fond kasnije isplatio 800.000 kuna odštete u izvansudskoj nagodbi zbog izvanrednog otkaza. Na cijeli Mladineov iskaz, Kalamburin branitelj uložio je prigovor jer kaže, njegov iskaz je izrečen samo u svrhu terećenje optuženice. >> Mladineo trebao svjedočiti protiv Kalambure, suđenje odgođeno 