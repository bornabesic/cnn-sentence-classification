Europski parlament pozvao je jučer ostale institucije EU da pokrenu postupak protiv Mađarske koji bi mogao rezultirati sankcijama u obliku uskraćivanja prava glasa te zemlje u Vijeću EU. Rezolucijom, koja poziva na pokretanje postupka po zloglasnom članku 7. europskog ugovora, parlament je postao prva institucija EU koja poziva na kažnjavanje Mađarske zbog kršenja vladavine prava i demokratskih standarda. Rezolucija poziva Mađarsku da ukine zakone kojima je pooštrila pravila za tražitelje azila, kao i za rad nevladinih organizacija, te da pronađe način da Srednjoeuropsko sveučilište nastavi raditi u Budimpešti kao neovisna institucija. – Rezoluciju EP-a vidim kao oštro upozorenje mađarskom premijeru Orbánu da je pretjerao s donošenjem odluka nekompatibilnih s europskim standardima – rekao je IDS-ov europarlamentarac Ivan Jakovčić. – Na primjeru Mađarske vidjet će se hoće li EU dokazati svoju spremnost da reagira na prijetnje i kršenje njezinih temeljnih vrijednosti koje provodi jedna država članica – komentirao je Tonino Picula (SDP). Rezolucijom EP-a traži se od Europske komisije i da strogo nadzire korištenje EU fondova u Mađarskoj. Orbán i njegova vlada poznata je po tome što voli trošiti novac europskih poreznih obveznika, voli EU fondove, ali ne voli neke druge aspekte članstva u EU. Članak 7. ugovora o EU propisuje da se državi koja krši vladavinu prava može oduzeti pravo glasa. Takve sankcije smatraju se “nuklearnom opcijom”, oružjem za kojim se poseže samo u krajnjoj nuždi, i nikad do sad nisu pokrenute niti prema jednoj državi članici. Sada su i Poljska i Mađarska na rubu pokretanja postupka iz članka 7. Vijeće EU prekjučer je raspravljalo o kontroverznoj reformi pravosuđa u Poljskoj, a u toj je raspravi jedino Mađarska branila postupke poljske vlade. – Glavna poruka je da se dijalog između Poljske i Europske komisije mora nastaviti – rekao je Davor Ivo Stier, ministar koji je predstavljao Hrvatsku na tom sastanku. – Jasno je da EU nije samo jedinstveno i slobodno tržište nego je i unija vrijednosti. Očekuje se i od EU da, kad postoji određeni prijepor, rješava te stvari kroz dijalog – dodao je Stier.        