Na popisu Nacionalne i sveučilišne knjižnice (NSK) s najposuđivanijim naslovima u hrvatskim knjižnicama ponovno dominiraju pisci knjiga uvrštenih u školske lektire - među najčitanijima u 2015. godini bila je Sanja Pilić, čije su knjige bile posuđene 25174 puta. Prvo mjesto po broju posudbi zauzeo je ilustrator, Niko Barun s 26193 posudbe, na drugom je spisateljica za djecu Sanja Pilić, a na trećem i četvrtom prevoditeljice Vesna Valenčić i Mirna Čubranić. Slijede Ivana Brlić-Mažuranić s 20952 posudbe te Pavao Pavličić koji je prošlih godina držao rekordan broj posudbi među piscima, a 2015. ih je imao 20947. Nakon ilustratora Tomislava Tomića i Stjepana Bartolića te prevoditeljice Aleksandre Mihaljević-Barlović na ljestvici najposuđivanijih autora su August Šenoa i Sanja Polak s po nešto više od 15 tisuća posudbi. Među prvih dvadeset još su Pika Vončina, čija je slikovnica "Četiri godišnja doba" među odabranima s natječaja Hrvatska lijepa knjiga te Miroslav Krleža, Zlatko Crnković, Miro Gavran, Ninoslav Kunc, Silvija Čolić, Božidar Prosenjak, Vladimir Nazor i Mato Lovrak. Podaci su to popisa autora NSK u Zagrebu, na temelju kojega se književnicima, prevoditeljima i ilustratorima isplaćuje naknada za posudbe u bibliotekama. NSK je objavio i popis posudbi po naslovima - na prvom mjestu su "Priče iz davnine" Ivane Brlić-Mažuranić s 9758 posudbi, na drugom je "Divlji konj" Božidara Prosenjaka (5992), a na trećem "Duh u močvari" Ante Gardaša (5485). S oko pet tisuća posudbi među prvih deset je još jedno djelo Ivane Brlić-Mažuranić, "Čudnovate zgode šegrta Hlapića", te "Družba Pere Kvržice" Mate Lovraka "Koko u Parizu" Ivana Kušana, "Vlak u snijegu" Mate Lovraka, "Grga Čvarak" Ratka Zvrka, "Dnevnik Pauline P." Sanje Polak, "Miševi i mačke naglavačke" Luke Paljetka. Slijede "Trojica u Trnju" Pavla Pavličića, "Strah u Ulici lipa" Milivoja Matošeca, "Zlatarovo zlato" i "Povjestice" Augusta Šenoe, "Stanari u slonu" Dubravka Horvatića, "Pismo iz Zelengrada" Nevenke Videk, "Smogovci : romančić za nešto stariju djecu i prilično mladu mladež" Hrvoja Hitreca, "Povratak Filipa Latinovicza" Miroslava Krleže, "Bijeg" Milutina Cihlara Nehajeva i "Maturalac" Branke Primorac. NSK je pokrenula sustav praćenja javne posudbe u županijskim narodnim knjižnicama, Društvo hrvatskih književnika zastupa nositelje prava autora na naknadu, a Ministarstvo kulture je preuzelo obvezu plaćanja naknade, jednokratno u godišnjem razdoblju. Ukupni iznos naknade koji pripada autorima dijeli se s ukupnim brojem posudbi u županijskim narodnim knjižnicama, njih dvadeset, te se množi s brojem posudbi pojedinog autora. Za autore je to sto posto iznosa, prevoditelje 40 posto, a ilustratore deset do pedeset posto ovisno o tome je li djelomično ili potpuno ilustrirano djelo. 