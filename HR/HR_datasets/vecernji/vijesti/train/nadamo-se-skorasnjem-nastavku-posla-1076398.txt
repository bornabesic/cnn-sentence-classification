Ina pomno prati razvoj situacije u Siriji te se nada da će se u doglednoj budućnosti u toj zemlji stvoriti svi uvjeti potrebni za siguran nastavak poslovnih aktivnosti, kazali su nam u Ini kada smo pitali namjeravaju li ponovo pokrenuti poslovanje u toj bliskoistočnoj zemlji sada kada je oslobođeno područje na kojem su Inina naftna polja, kako je Večernji list ekskluzivno objavio. Sankcije i dalje na snazi Međutim, Ina se još ne može vratiti u Siriju jer je u tome priječe sankcije Siriji koje je kao članica Europske unije uvela i Hrvatska. Sankcije se odnose na uvoz i izvoz nafte iz Sirije, a uvedene su još 2012. kada se zapadni svijet kladio protiv Bashara al-Assada. U trenutku kada je bivši premijer Zoran Milanović pozvao Inu da se iz Sirije povuče, vlasti u toj bliskoistočnoj zemlji reagirale su burno prozivajući Inu i Hrvatsku da su im okrenule leđa ističući da “više nikada neće pružiti ruku pomirenja”. U Ini su oprezni jer su poslujući u Siriji imali velike gubitke i otpise, što je dovelo do toga da je Ina tri godine zaredom prikazala izuzetno velik gubitak poslovanja. U tri godine naftna je kompanija otpisala 4,5 milijardi kuna zbog umanjenja vrijednosti imovine u Siriji. Iako otpisi nisu utjecali na novčano stanje u kompaniji, bivša Vlada upozoravala je na to da čelni ljudi Ine umanjuju vrijednost tvrtke otpisujući vrijednost imovine te da gubici nisu realna slika poslovanja. Ina nije prikrivala da je u tom razdoblju zapravo zarađivala jer je svake godine isticano da je ostvarena dobit, ali je otpisima bila umanjivana. U tri godine Ina je tako ostvarila oko 1,5 milijardi kuna dobiti, koju su pojeli otpisi. Od povlačenja 1500 dana Po nekim je procjenama obustavom proizvodnje u Siriji Ina dnevno gubila oko 13,44 milijuna kuna, a kako je prošlo više od 1500 dana od kada se Ina iz Sirije povukla, gubitak bi se mogao mjeriti u enormnim iznosima koji sežu i do 20 milijardi kuna. Mnogo je realnija računica po kojoj je Ina trebala ostvarivati oko 300 milijuna dolara dobiti godišnje u Siriji, pa bi ove pune četiri godine značile gubitak od oko 8 milijardi kuna čiste dobiti. Teško je izračunati negativan utjecaj jer se proteklih godina znatno mijenjala i cijena goriva kao i njegova dostupna količina na svjetskim tržištima.  >>Assad pozvao Inu da se vrati na naftna polja >> Ina zbog "više sile" prekinula sve poslovne aktivnosti u Siriji 