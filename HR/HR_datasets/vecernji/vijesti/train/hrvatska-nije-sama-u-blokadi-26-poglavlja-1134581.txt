Srbija će u utorak u Bruxellesu otvoriti najmanje jedno, možda dva nova poglavlja u svojim pregovorima s Europskom unijom, no za treće poglavlje koje se predlaže otvoriti, ono koje se tiče obrazovanja i kulture, jučer na zatvorenom sastanku radne skupine Vijeća za EU za proširenje nije postignut potreban konsenzus. Hrvatska nije jedina koja ima dodatna pitanja i dileme oko otvaranja tog poglavlja, zeleno svjetlo nije dalo još nekoliko država, a za Hrvatsku je, prema neslužbenim izvorima, sporno je li Srbija spremna jamčiti obrazovanje na jezicima nacionalnih manjina. Zasad je konsenzus svih 28 država članica EU postignut oko otvaranja poglavlja broj 5 o tržišnom natjecanju, a članice su i nadomak konsenzusa oko poglavlja broj 25 o znanosti i istraživanju, koje ima šanse biti otvoreno u utorak. No, poglavlje 26 o obrazovanju i kulturi vjerojatno neće biti otvoreno, kaže nam izvor upućen u stav Hrvatske i drugih država koje imaju određene rezerve oko toga poglavlja. Taj izvor dodaje kako to nije nikakva drama, jer će se u utorak ipak pokazati da i Srbija i Crna Gora napreduju u svojim pregovorima, što je i za njih i za EU pozitivna poruka. Srpska redakcija ugledne njemačke medijske kuće Deutsche Welle, u članku pod naslovom “Nazovi +383 pa otvori poglavlja”, na temelju povjerljivih diplomatskih dokumenata u koje je imala uvid zaključuje da se Srbiji sljedeći tjedan odobrava otvaranje novih poglavlja kao nagrada za najnoviju gestu Beograda u pregovorima o normalizaciji odnosa s Kosovom. Srbija je, naime, u pismu Međunarodnoj uniji za telekomunikacije pristala na to da se Kosovu dodijeli međunarodni pozivni broj +383, što su srpske vlade dosad uporno odbijale učiniti. Tajni diplomatski dokument Njemačke navodi da je upravo zbog tog pozivnog broja Berlin dao svoju suglasnost za otvaranje poglavlja 5, 25 i 26. No ne daju li sve zemlje istu takvu suglasnost do utorka, a na jučerašnjem sastanku nisu dale za poglavlje 26, neće moći biti otvorena tri, nego dva ili jedno poglavlje, bez obzira na stav Njemačke. Ili će biti otvorena sva tri, pod uvjetom da i Europska komisija i Njemačka uvjere one države članice, poput Hrvatske, u svoj stav da je Srbija zrela za otvaranje svih triju, pa i poglavlja o obrazovanju i kulturi.      >> Hrvatska se protivi da Srbija otvori poglavlja 25 i 26 – Treba tražiti da se pitanje prava na upotrebu hrvatskog jezika u nastavi postavi kao visoki prioritet – smatra HSS-ova europarlamentarka Marijana Petir, koja nije upućena u rad radne skupine Vijeća Europske unije o proširenju jer se to odvija iza zatvorenih vrata u drugoj instituciji, a ne u parlamentu, no koja se u svom radu zalaže zaštitu hrvatske nacionalne manjine u Srbiji. U pregovaračkom timu Srbije, kako neslužbeno doznajemo, tvrde da su pitanja poput obrazovanja na jezicima nacionalnih manjina stvar poglavlja 23, koje je otvoreno ljetos, a ne poglavlja 26 čije je otvaranje sada na dnevnom redu.      