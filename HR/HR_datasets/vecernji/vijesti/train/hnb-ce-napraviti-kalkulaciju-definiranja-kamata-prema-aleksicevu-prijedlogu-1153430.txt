Nakon što su se sastali s premijerom i ministrom financija, predstavnici stranke Snaga, saborski zastupnik Goran Aleksić, Jasmina Barić i  Dominik Vuletić, održali su jučer sastanak i s guvernerom Hrvatske narodne banke Borisom Vujčićem i njegovim suradnicima na istu temu – definiranja početnih fiksnih marži u kamatama kredita. I čini se da je na tom susretu došlo do preokreta u njihovim odnosima, barem kad je posrijedi – dobra volja!  Nakon četiri godine stalnog uvjeravanja ministara, zastupnika i drugih bitnih aktera, ovo je prvi put da je i ljudima iz HNB-a uistinu sjelo što ja to predlažem. Dosad su mislili da je to retroaktivno podešavanje kamatne stope, ali ja u stvari predlažem da se kamatne stope od 1. siječnja 2014. prikažu kao zbroj početne fiksne marže i promjenjivog parametra, što bi svakako kamatne stope smanjilo od jedan do tri postotna boda od tog datuma – prokomentirao je nakon sastanka predstavnik Snage Goran Aleksić, otkrivši da će HNB prema njegovu prijedlogu izraditi kalkulacije o posljedicama eventualnih zakonskih promjena za banke i dužnike, nakon čega bi s ministrom financija i premijerom aktualizirali pokretanje radne skupine za promjenu Zakona o potrošačkim kreditima, što, kaže, podržava i HNB. Da će proučiti ovaj prijedlog, potvrdili su nam i u HNB-u. Aleksić je istaknuo da pravnici središnje banke imaju stav kako prema ZPK banke nisu bile obvezne ugovoriti parametre za određivanje fiksne marže s dužnicima, nego ih samo načelno definirati. U skladu s time, može se očekivati da HNB neće prekršajno goniti banke na temelju prijave Udruge Franak, koju je DORH proslijedio na postupanje HNB-u – zaključio je Aleksić te dodao da u HNB-u ipak smatraju kako je zakon manjkav, a rješenje s prijedlogom njegove promjene Snaga je već pripremila i s njim upoznala MOST i HDZ.  Ono uključuje određivanje početne fiksne marže (fiksnog dijela kamate) na temelju razlike početne kamate i početne vrijednosti promjenjivog parametra te retroaktivnu primjenu tako određene marže od 1. siječnja 2014.  >> HNB: Uprava HPB-a odgovorna za poslovanje i mora poštovati propise 