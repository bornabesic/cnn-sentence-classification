Ministar regionalnog razvoja i fondova EU Tomislav Tolušić rekao je danas u Dubrovniku da novac za Pelješki most nije upitan i kako bi do kraja godine mogao biti izabran izvođač radova na tom projektu. Na konferenciji za novinare nakon radnog sastanaka s povjerenicom Europske komisije za regionalnu politiku Corinom Cretu i županom dubrovačko-neretvanskim Nikolom Dobroslavićem, Tolušić je istaknuo kako je ''Pelješki most završena priča''. ''Pelješki most je potpuno završena priča, a pitanje je dana kada će krenuti prema Europskoj komisiji. Studije su gotove ili su pri kraju, ali to više nije pitanje godine nego mjeseca. Ove godine bi mogli imati i natječaj i izvođača radova, ako ne bude nekakvih žalbi'', rekao je Tolušić. "U specifičnoj ste situaciji što se tiče povezanosti", rekla je Cretu. "Vi ste jedina zemlja koja mora proći kroz drugu zemlju kako bi došla u vašu zemlju opet. Potičem vladu RH da uđe u političku raspravu s BiH i mislim da taj projekt mora biti visoke kvalitete'', rekla je Cretu te dodala kako će tri mjeseca nakon aplikacije stići ocjena projekta. ''U projektu mora biti dobro objašnjeno zašto je potrebna tolika koncentracija EU sredstava za jedan projekt. To je onda tehnička ocjena'', rekla je Cretu. Odgovarajući na novinarska pitanja, Tolušić je ustvrdio kako je još uvijek u tijeku rasprava o postotku sufinanciranja za Pelješki most. ''Što se tiče postotka sufinanciranja iz EU-a, to još moramo ispregovarati unutar kuće. Postoji više solucija od maksimalnih 85 posto što troši cijelu alokaciju vezanu za promet, a ako idemo na nešto niže onda imamo više novca za neke druge projekte koji se pripremaju. To će biti odluka vlade i o tome još uvijek raspravljamo'', rekao je Tolušić. Naglasio je kako su s BiH riješeni svi problemi vezani za izgradnju tog projekta. Cretu je istaknula kako Hrvatska u sljedeće četiri godine ima priliku povući više od 10 milijardi eura iz EU fondova. ''Uvjerila sam ministre i predstavnike Hrvatske da smo ovdje kako bi pomogli i kako bi vam pružili svaku pomoć. Hrvatska ima priliku u sljedeće četiri godine uložiti više od 10 milijardi eura u ekonomiju, infrastrukturu itd. Tu se mogu naći dobri i kvalitetni projekti", rekla je europska povjerenica. Župan Nikola Dobroslavić rekao je kako se na sastanku razgovaralo o brojnim temama koje se tiču juga Hrvatske. ''Naglasio sam povjerenici koliko je važan projekt Pelješkog mosta, a govorili smo o Jadransko-jonskoj autocesti i razgovarali smo o mogućnostima prolaska te ceste kroz našu županiju. Govorili smo o projektu kongresnog centra koji se zasada ne može financirati kroz EU fondove'', rekao je Dobroslavić. Tolušić, Cretu i Dobroslavić razgovarali su na marginama foruma EUSAIR-a u Dubrovniku. 