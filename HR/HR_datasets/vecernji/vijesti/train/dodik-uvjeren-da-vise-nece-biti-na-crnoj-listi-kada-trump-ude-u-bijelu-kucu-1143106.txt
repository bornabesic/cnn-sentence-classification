Predsjednik Republike Srpske Milorad Dodik obrušio se u srijedu na američku veleposlanicu u Bosni i Hercegovini Maureen Cormack optužujući je kao isključivog krivca zbog činjenice da se našao na američkoj "crnoj listi" kao osoba odgovorna za kršenje odredbi Daytonskog sporazuma, istodobno najavivši kako će se sada još odlučnije boriti protiv "monstruma" kakva je, po njegovu sudu, BiH kao država. Dodik je u svom uredu u Banjoj Luci pred novinarima pročitao izjavu nakon koje nije dopustio pitanja, potencirajući u tom istupu kako su sankcije kojima je izvrgnut osveta "odlazeće administracije" te izrazivši uvjerenost kako će se sve promijeniti čim Donald Trump uđe u Bijelu kuću. "Osjećam se ponosno jer nisam htio trgovati interesima Republike Srpske", izjavio je Dodik ističući kako ga uopće osobno ne pogađa uvrštavanje na popis sankcioniranih osoba kojima je zamrznuta sva imovina u SAD-u, a američkim građanima zabranjeno da s njim posluju. "Oni znaju savršeno dobro da nemam nikakvu imovinu u SAD-u", kazao je Dodik dodavši kako bankovni račun ima samo u Srbiji, no tu zemlju, kako je kazao, ne doživljava kao inozemstvo. Dodik je izjavio kako mu predstavnici američke vlade prijete već godinama pa su ga tako izvrgavali pritisku da pristane na različite reforme poput integracije policije, promjena ustava i ukidanje dana Republike Srpske, što je on odbijao. Opisao je to kao "bahate udare odlazeće administracije", ocjenjujući kako je ona provodila "tendencioznu politiku koja je sve vrijeme bila probošnjačka, unitaristička i protusrpska". "Ovo su sankcije onih koji su poraženi na izborima u SAD-u", rekao je Dodik, koji se pod američkim kaznenim mjerama našao jer je izravno opstruirao provedbu obvezujućih odluka Ustavnog suda BiH. Ustvrdio je kako poštuje Daytonski sporazum, a za krizu u BiH optužio je veleposlanicu Cormack i zamjenika pomoćnika američkog državnog tajnika Briana Hoyta Yeea, kazavši kako su oni "isfrustrirani likovi" koji su od BiH napravili monstruma nesposobnog preživjeti. "Ovo je osobna odmazda gospođe Cormack", kazao je Dodik ustvrdivši kako su veleposlanicu "dezinformirali muslimani koji masovno rade u veleposlanstvu" u Sarajevu. Američku veleposlanicu nazvao je dokazanim neprijateljem Srba i Republike Srpske. "Ona je nepoželjna osoba u Republici Srpskoj i tražim od (ministra vanjskih poslova BiH Igora) Crnadka da je proglasi nepoželjnom osobom u BiH", kazao je Dodik dodajući kako od Trumpove administracije očekuje da veleposlanicu Cormack hitno povuče iz BiH, ali i da je kazneno goni zbog navodnog miješanja u unutarnje poslove BiH i slanja lažnih izvješća u State Department. Dodik je odlučno odbacio sugestije kako bi sada trebao podnijeti ostavku, najavivši kako će se nastaviti aktivno baviti politikom i još odlučnije zastupati dosadašnja stajališta. Potporu za to u budućnosti očekuje i u Washingtonu jer, kako je rekao, ima povjerenja u Trumpovu administraciju za koju očekuje kako će u regiji provodi novu politiku i u BiH što prije poslati novog veleposlanika. Dodik je ovime aludirao na Trumpov poziv svim politički imenovanim američkim veleposlanicima u inozemstvu da podnesu ostavke do 20. siječnja, no veleposlanica u BiH Cormack karijerna je diplomatkinja pa se to na nju ne odnosi. Američka veleposlanica u BiH: Sankcije Dodiku zbog secesionizma Sankcije protiv predsjednika Republike Srpske Milorada Dodika postale su neizbježne zbog njegovih secesionističkih aspiracija i upornog kršenja odredbi Daytonskog sporazuma, izjavila je u srijedu američka veleposlanica u Bosni i Hercegovine Maureen Cromack pojašnjavajući odluku svoje vlade da aktualnog čelnika RS uvrsti na "crnu listu" osoba kojima se zamrzava imovina i priječi svako poslovanje s građanima SAD-a. "Ovaj korak je poduzet jer Dodik nastavlja voditi rasprave o podjeli BiH. Ozbiljno smo shvatili prijetnje referendumom o secesiji i ono što on radi kršeći vladavinu zakona", kazala je Cormack za bosanskohercegovačke novinske agencije. Dodala je kako su SAD zabrinute i negativnom retorikom "drugih političara u BiH", no pritom nije nikoga posebice imenovala. SAD, po riječima veleposlanice, vrlo ozbiljno shvaća svoju ulogu zaštitnika Daytonskog sporazuma, a istodobno želi snažno poduprijeti europski put BiH, a sve to u opreci je s onim što radi Dodik. To se izrijekom odnosi na provedbu referenduma u rujnu 2016., kojim se u RS pokušalo osporiti pravorijek Ustavnog suda BiH o neustavnosti 9. siječnja kao dana tog entiteta, ali i na Dodikovu retoriku koja je, kako je kazala Cormack, "jasno zagovarala daljnje podjele  u BiH i stvaranje novih problema". Istaknula je kako su uvedene sankcije usmjerene samo protiv Dodika, a ne protiv RS i građana tog entiteta, koji i dalje mogu računati na potporu SAD. Američka strana za sada nema točne informacije hoće li se i druge države pridružiti sankcioniranju Dodika, no veleposlanica Cormack je potvrdila kako je nametanje ovih mjera koordinirano s najbližim partnerima Washingtona, a rezultat su procjena i procedura koje dugo traju pri čemu se odluke pažljivo odmjeravaju. "Ovo je ujedno i poruka svima koji poduzimaju korake protivne odlukama Ustavnog suda", kazala je Cormack. Na američkoj "crnoj listi" trenutačno su 192 osobe s područja Balkana. >> Evo kako su mediji iz BiH komentirali američko uvođenje sankcija Dodiku 