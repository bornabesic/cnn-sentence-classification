Ministar bez portfelja u novoj Vladi Goran Marić potvrdio je da će biti zadužen za državnu imovinu, središnje urede, agencije i fondove u kojima je, kaže, prilično niska razina učinkovitosti, a očekuje da će se "u hodu" za to ustrojiti i odgovarajuće ministarstvo. "Znamo kakvi su problemi sa neaktiviranom državnom imovinom. Mislim da najveći gospodarski potencijal leži u državnoj imovini, a tu su poteškoće godinama nataložene. Mislim da će biti jako puno posla i da će imati težinu, ali to je jedan temelj za gospodarski oporavak Hrvatske", kazao je Marić novinarima, nakon što je nova vlada na čelu s Andrejem Plenkovićem potvrđena u Saboru. Marić: U hodu će se ustrojiti odgovarajuće ministarstvo Na pitanje koliko dugo je o preuzimanju te funkcije razgovarao s mandatarom, a sada novim premijerom Andrejem Plenkovićem, Marić je odgovorio kako se o tome razgovara danima. "Ali, kako je bio izglasan Zakon o Vladi, onda će se sada u hodu ustrojiti odgovarajuće ministarstvo za ovaj portfelj", rekao je.  Upitan o roku u kojem bi se takvo ministarstvo trebalo formirati, odgovorio je kako je prije nužno napraviti sustavnu analizu. "Svi znamo kako su agencije na niskoj razini učinkovitosti, koliko nestandardizirano postupaju u trošenju sredstava, u korištenju poslovnog prostora, tako da najprije treba napraviti analizu, a na temelju te analize doći ćemo do naziva ministarstva", rekao je Marić. Prvi potez Najavio je kako će mu prvi potez na novoj funkciji biti "snimanje svih spornih točaka u Državnom uredu za upravljanje državnom imovinom". "Tu je zastoj golem i mora se to otkočiti, od Jadrana do kontinenta previše je spornih točaka, neriješenih. Gospodarstvo je u jednom dijelu paralizirano zbog tih neriješenih točaka i to ću potaknuti svakako, ali istodobno ću raditi na otklanjanju svih nepravilnosti i prepreka za poslovne aktivnosti", kazao je. 