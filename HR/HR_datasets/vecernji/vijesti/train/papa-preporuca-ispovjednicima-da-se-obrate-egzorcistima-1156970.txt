Papa preporuča ispovjednicima da se obrate egzorcistima Papa Franjo je u petak preporučio svećenicima da se bez oklijevanja obrate mjesnim egzorcistima kada se u ispovjedaonici susretnu s osobom u velikim duhovnim smetnjama. Dobar ispovjednik mora biti "čovjek rasuđivanja", osobito kada se susretne s "istinskim duhovnim smetnjama", istaknuo je Sveti Otac pred svećenicima sudionicima tečaja formacije koji je organizirala Apostolska pokorničarna, jedan od triju vatikanskih sudova. Papa je podsjetio da te smetnje dobrim dijelom mogu biti "psihičke" naravi i zato bi im se trebalo pristupati "kroz zdravu suradnju s humanističkim znanostima". No ispovjednik "ne treba oklijevati da se obrati" u svojoj biskupiji "egzorcistima izabranim s velikom pažnjom i oprezom". Egzorcizam koji Isus vrši, o čemu izvještava Evanđelje, znači "izgon zloduha", sila zla koje "zaposjednu" osobu. Tu praksu ne prihvaćaju i ne odobravaju svi u Crkvi. Papa Franjo više od svojih prethodnika govori o opasnoj prisutnosti "đavla", "Zloga" ili "Sotone u svijetu i o nužnosti borbe protiv te prisutnosti različitim sredstvima. Na misi zadušnici za francuskog svećenika Jacquesa Hamela kojeg su džihadisti 2016. ubili u njegovoj crkvi, Papa je primjerice istaknuo da je ubijanje u Božje ime "sotonsko" djelo. Apostolska pokorničarna svake godine organizira jednotjedni tečaj kako bi svećenicima pomogla u ispovijedanju vjernika. Papa je u petak predvečer predvodio pokorničko slavlje u Bazilici svetog Petra tijekom kojega se i sam ispovjedio, a zatim ispovjedio nekoliko vjernika. >>Dvije do tri tisuće eura za noćenje dok je papa Franjo u Fatimi! >>Međugorje je veliki potencijal za evangelizaciju i obnovu vjere 