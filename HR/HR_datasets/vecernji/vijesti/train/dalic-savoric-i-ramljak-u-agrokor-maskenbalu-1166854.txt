Samo da se zna kome je izvanredni povjerenik Agrokora Ante Ramljak u petak otkazao suradnju nakon 18-dnevne suradnje. New York Times je, baveći se teniskom zvijezdom Marijom Ančićem, 2012. pisao da je stažirao u jednoj od najboljih hrvatskih odvjetničkih tvrtki “Šavorić i partneri”. Spadaju u naših top 10. Među prvorangiranima su na globalnim pravnim vodičima Chambers Europe ili Legal500 za bankarsko, financijsko, insolvencijsko i korporativno pravo. Prema Poslovnoj Hrvatskoj 2015. imali su 14,7 milijuna kuna prihoda i zaradu od 5,5 milijuna. Boris Šavorić dobio je priznanje Svjetske banke za rad i doprinos u Investing Across Borders. Impresivan je niz njihovih klijenata: Erste Bank, Volkswagen, Adidas, EBRD, Goldman Sachs, Addiko Bank, Intesa Sanpaolo, J. P. Morgan, BNP Paribas, Decathlon Croatia, IKEA, PBZ, Air France... Prijatelj Emila Tedeschija Savjetovali su Morgan Stanley, UniCredit i Banca IMI u vezi s izdanjem obveznica HEP-a vrijednih 550 milijuna USD, zastupali Novu Ljubljansku banku tuženu radi odštete od 157 milijuna eura, savjetovali NEPI iz Južne Afrike kod kupnje Arena Centra za 237,5 milijuna eura, kao i američko-belgijske investitore Van Riet u arbitražnom sporu radi odštete od 32 milijuna USD koji je RH dobila... Boris Šavorić predsjednik je zagrebačkog Rotary kluba, član predsjedništva hokejaškog kluba Medveščak, član NO Plave lagune i Addiko Bank, savjetnik Atlantic grupe i prijatelj Emila Tedeschija, koji je na utakmicu Cedevite jednom došao prerušen u Elvisa Presleya, pojasnivši kako dolazi s tematskog maskenbala u organizaciji Šavorića, zaljubljenika u pedesete, kojima je inspiriran i Bruketa&Žinić dizajn ureda na 14. i 15 katu nebodera u Ilici 1. Obrazlažući zamjenu u timu, Ramljak je preko Hine priopćio tek da će nova odvjetnička kuća “koordinirati daljnje pravne savjetnike” i naveo da su ga Šavorić i partneri savjetovali u pogledu tumačenja i primjene lex Agrokora, asistirali kod pregovora oko ugovora o kreditu s prednosti namirenja, te oko početne komunikacije s nadležnim sudom... Savjetovali J. P. Morgan Securities Samo dan ranije, sutkinja Trgovačkog suda u Zagrebu Nevenka Siladi Rstić obavijestila je vjerovnike Agrokora te ovisnih i povezanih društava, da se izvanrednom povjereniku obrate na mail: izvanredna.uprava@savoric.com. Dakle, spona Ramljaka i “Šavorića” samo 24 sata ranije djelovala je čvrsto i nikako kratkog vijeka, s obzirom na to da je Vladin upravitelj u Agrokoru - za ekstenziju svoje e-mail adrese uzeo upravo onu od Šavorić i partnera. Dva dana prije smjene, Boris Šavorić bio je tako zauzet da nam ni na naš ponovni upit je li njegovo odvjetničko društvo na bilo koji način radilo na prijedlogu lex Agrokora, putem SMS-a uzvratio da je u gužvi i da će nam se javiti sutradan. I javio se, opet SMS-om, da ne može ništa komentirati. Već tada disciplinski tužitelj Hrvatske odvjetničke komore Alen Jakobović, pokrenuo je izvide tražeći očitovanje od Šavorića zbog onoga što Peđa Grbin i mediji zovu “sukobom interesa”. Kao jednu od istaknutih referenci za Šavorić i partnere, na Chambers Europe pronašli smo i savjetovanje J. P. Morgan Securities kod kreditiranja Agrokora sa 70 milijuna eura. Prema tomu ruska banka VTB, koju Grbin spominje kao eklatantan primjer sukoba interesa, nije jedini veliki vjerovnik Agrokora kojeg su Šavorić i partneri zastupali. No, pitanje odvjetničke etike ovisi o nizu detalja koje tužitelj HOK-a tek treba utvrditi da bi pokrenuo postupak, a druga je stvar politička dimenzija sudjelovanja Šavorić i partnera u izradi lex Agrokora, bez obzira je li ih angažiralo Ministarstvo gospodarstva ili su ih nametnuli veliki vjerovnici Agrokora? Tematski maskenbal Potpredsjednica Vlade Martina Dalić nazvala je zlonamjernim i neistinitim tvrdnje Grbina da su autori lex Agrokora odvjetnici ruske banke. Ali, nije ga posve demantirala kad je navela da su prijedlog izradili stručnjaci ministarstava gospodarstva i pravosuđa, te da je zatraženo mišljenje “više vanjskih pravnih i financijskih stručnjaka”. Nije izričito navela da Šavorić i partneri ni na koji način nisu sudjelovali, pa smo prije tjedan dana njezino Ministarstvo tražili jasan odgovor i popis svih angažiranih stručnjaka. Naknadno smo doznali da je i Grbin to tražio. I on uzaludno. Ne čudi! Jer, prema informacijama za koje imamo potvrdu iz dva izvora, poznato nam je ime Šavorićeva odvjetnika koji je bio član skupine koja je 48 sati uoči sjednice Vlade, danonoćno dorađivala prvotnu zbrčkanu verziju lex Agrokora. I on je “bez komentara”. Dakle, legitimno je pitati jesu li Dalić, Šavorić i Ramljak sudionici istog tematskog maskenbala inspiriranog Agrokorom, i zašto to kriju?   