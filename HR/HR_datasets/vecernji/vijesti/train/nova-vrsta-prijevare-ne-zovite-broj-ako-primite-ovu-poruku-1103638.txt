Hrvatska regulatorna agencija za mrežne djelatnosti (HAKOM) danas je zaprimila obavijest o novoj vrsti prijevare, a prevaranti, koji upućuju SMS poruke s inozemnog broja, prvi put koriste i osobne podatke korisnika, kako bi ih privukli da nazovu određeni broj te tako stvore nekontrolirane troškove na svojim računima. Kako je objavio HAKOM, korisnici, koji su meta takvih pokušaja prijevare, dobivaju SMS poruku iz inozemstva, koja glasi na njihovo ime, sa sadržajem „zdravo [Ime] [Prezime] nazovi me molim te [nepoznati inozemni broj]“. Konkretno, za ovaj pokušaj prijevare pozivni broj je bio iz Senegala, ali je moguće da takva prijevara nije ograničena samo na tu afričku zemlju. HAKOM još jednom upozorava sve korisnike da budu oprezni kada dobiju poziv ili poruku s nepoznatog broja, posebno ako je riječ o međunarodnim brojevima, te da prije nego što uzvrate poziv ili poruku provjere broj sa svojim operatorom. >> HAKOM upozorava: Novi pokušaj prijevare! 