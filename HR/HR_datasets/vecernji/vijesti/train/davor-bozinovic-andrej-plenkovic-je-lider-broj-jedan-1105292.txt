Davor Božinović, bivši diplomat i ministar obrane, savjetnik je novom predsjedniku HDZ-a Andreju Plenkoviću i dio je ekipe koja je s “licencom” ljudi iz MVP-a preuzela vrh stranke. Objašnjava zašto diplomati dominiraju. – Oni koji su se u razdoblju eurointegracija bavili vanjskom politikom neizostavno su bili involvirani i u političke procese u Hrvatskoj. Uzmite u obzir da je gotovo dvije trećine hrvatskog zakonodavstva zapravo europsko po svojoj naravi i izvoru. Dakle, bez te komunikacije sa svijetom, s Europom, teško je voditi učinkovitu politiku u državi članici. Svi sada komentiraju tu brzinu zaokreta koji se događa u HDZ-u, a koji je pokrenula grupica ljudi, kako je to bilo moguće u jednoj ipak okoštaloj strukturi političke stranke? – HDZ ne bi bio ono što jest, državotvorna stranka, da nema tu sposobnost prilagoditi se dominantnim okolnostima. HDZ se uvijek aktivira kad se u državi pokaže potreba da stvar u svoje ruke preuzme najsnažnija snaga na hrvatskoj političkoj sceni. Koji bi bio glavni motiv biračima da daju glas HDZ-u. Prošlih pola godine HDZ se nije baš proslavio u obnašanju vlasti? HDZ je sada započeo novu fazu. Imamo kvalitetan izborni program i ljude koji su sposobni i motivirani da preuzmu odgovornost obnašanja vlasti. Stranka smo koja razumije ozbiljnost trenutka, a s novim predsjednikom jamčimo stabilnost te istodobno stručnost i odlučnost koja će nam trebati da bi Hrvatska u sljedećim godinama uplovila u sigurnu luku i ostvarila veći gospodarski razvitak. Zacijelo imamo najveći broj stručnih ljudi po svim područjima, a Andrej Plenković je lider koji je u stanju sagledati cjelinu svih izazova i koordinirati politike koje nas moraju prevesti u društvo uspješnih zemalja EU. U ovom trenutku on je najkompletnija osoba na hrvatskoj političkoj sceni. Bili ste među onima koji su u njemu još 2011. vidjeli budućeg predsjednika HDZ-a? Još onda, a u međuvremenu se još izgradio. Znam ga još kao mlađeg kolegu u MVP-a, zarana je pokazivao liderske potencijale. A Zoran Milanović, i njega poznajete kao mlađeg kolegu iz MVP-a, kakve je on potencijale imao u usporedbi s Plenkovićem? Milanović je drugi tip političara, premda njega manje poznajem iz MVP. Plenković je razuman, vrlo dobro odvagne što će reći i učiniti i što je ključno, sklon je konzultacijama sa širokim spektrom ljudi. Da bi donio odluku, nastoji dobiti mišljenje najrelevantnijih stručnjaka koji nužno ne trebaju biti u njegovu najbližem okruženju. I iz kruga ljudi bliskih SDP-u čuo sam da bi Milanović “čuda radio”, ali je promašio stranku, da je za takvoga zapravo stranka poput HDZ-a? Milanović za sebe kaže da je liberalni konzervativac, a za Andreja znam da je oduvijek pripadao spektru desnog centra. Ovdje se odlično snašao, pogotovo u obitelji europučana (EPP), gdje je vrlo brzo prepoznat kao jedan od lidera. Da nije takav, sigurno ne bi već u svom prvom mandatu postao potpredsjednik Vanjskopolitičkog odbora Europskog parlamenta. Zazirete li vi u HDZ-u od prvog TV sučeljavanja s Milanovićem ovog petka? Ne. Naprotiv, Plenković je još na početku kampanje za izbore predsjednika HDZ-a javno izrazio spremnost za sučeljavanje s Milanovićem. Veselim se situaciji u kojoj će hrvatski građani, a nadam se i velikoj gledanosti, upoznati novog lidera kojeg je Hrvatska čekala. Očekujete da će Plenković tu dobro proći? Ne očekujem, siguran sam u to. Imate znači lijek za Milanovića, koji je agresivniji, pa se u startu računa da će biti u prednosti pred “pristojnim” Plenkovićem? Mislim da je pristojnost nešto što je ogromna većina građana RH već dugo očekivala i prihvatit će je vrlo pozitivno, kao naravno i sadržaj koji Plenković posjeduje. Je li vam zadnja anketa poremetila očekivanja, jer se pokazuje da Narodna koalicija pokazuje sinergiju? U anketama su najvažniji trendovi, a sve ankete pokazuju da HDZ s Plenkovićem raste, a SDP s Milanovićem pada. Očekujemo nastavak takvog trenda sve do izbora. Kako tumačite potez Tomislava Čuljka, koji je odustao od kandidature na izborne liste i zatražio i od drugih da “propuste” mlađi i novi kadar? Osoban je to i vrlo odgovoran potez koji uvodi novu dimenziju u našu političku kulturu. Logično da je to mogao napraviti netko s vrlo velikim političkim iskustvom. Mislim da je i u stranci to prepoznato kao način da se interes stranke stavi ispred osobnog. Kako kao profesionalni diplomat tumačite stanje u odnosima Hrvatske i Srbije, taj stalni vruće-ledeni odnos? Posljednji događaji na relaciji Zagreb – Beograd nisu ono što želimo i zalažemo se za smirivanje tenzija. HDZ sigurno neće dopustiti da nas određeni protagonisti uvuku u prostor unutarnje destabilizacije, premda se nažalost ponekad u RH zbog nerazumijevanja čini ono što kreatorima te politike ide naruku. Mislim na paljenje zastave i uzvikivanje poklika, a što se onda koristi kako bi se međunarodnoj javnosti Hrvatsku prikazalo onakvom kakva ona nije. Vrlo je lako prepoznati da su generatori tih manipulacija ostaci poražene velikosrpske politike. Naš je interes europska Srbija koja ispunjava kriterije za članstvo i prolazi pregovarački put koji je i Hrvatska prošla. Mi smo tu da pomognemo, ali želimo jasno ukazati da se u EU ne može ući na temelju politike ekvidistance između europskih i istočnih vrijednosti. Istup predsjednice RH Kolinde Grabar-Kitarović SDP je kritizirao kao predizborno svrstavanje na stranu HDZ-a? Predsjednica je i zbog svoje funkcije najpozvanija reći istinu i odbaciti teze o tome da su RH stvarale udbaške strukture. Da ona to nije rekla, vjerojatno bi, opravdano, netko pitao zašto nije reagirala. Predsjednica države je autoritet koji je najpozvaniji da to kaže, i to baš u Kninu koji simbolizira Oluju i Domovinski rat koji je temelj moderne hrvatske države.  >> Jedva čekam javni ogled s Milanovićem, spreman sam i to nam je poticaj za pobjedu HDZ-a Nova geopolitika nalaže jače izdvajanje za vojsku, no RH i dalje kreše proračun? Europa je u vrlo kompleksnoj sigurnosnoj situaciji. Pred Hrvatskom je stvaranje integriranijeg sustava sigurnosti.Vrlo je važno da raspolažemo najsofisticiranijim oružjem i sredstvima za obranu, koje si možemo priuštiti. Dobro ulaganje i modernizacija obrane nije samo trgovački posao i trošak. Naša politika i diplomacija mora s našim partnerima naći putove kako modernizaciju uklopiti u širi kontekst koji nije isključivo komercijalan. Nabava novih haubica i borbenih helikoptera u Srbiji se tumači kao pokretanje “utrke u naoružavanju”? RH je dio Euroatlantskog sigurnosnog sustava, ima brojna prava i odgovarajuće obveze. Ne prijetimo nikome, ali šaljemo jasnu poruku da je cijeli ovaj prostor spreman za zaštitu demokratskih vrijednosti koje čuva sustav kolektivne obrane kojem pripadamo.      