Tisuće Poljakinja obučenih u crno prosvjedovale su u ponedjeljak u Varšavi protiv prijedloga zakona koji praktički zabranjuje pobačaj u toj zemlji koja već ionako ima jedan od najstrožih zakona o abortusu u Europi. Čitava akcija koordinirana na društvenim mrežama pozvala je žene da prekinu posao i sudjeluju na okupljanjima širom zemlje. Oko dvije tisuće osoba okupilo se pred sjedištem stranke Pravo i pravda te su formirale ljudski lanac pod nazivom "Zid gnjeva". Prosvjednice su skandirale "Žene će srušiti ovu vladu", "Zakon krši naša prava", "Moje tijelo, moja stvar" i "Želimo doktora, a ne tužitelja". Usvojen 1993., sadašnji zakon dopušta pobačaj samo u slučajevima silovanja ili incesta, ako trudnoća predstavlja rizik za zdravlje majke ili ako je fetus teško deformiran. Novi prijedlog dopušta pobačaj samo ako je život majke ugrožen te traži maksimalnu kaznu zatvora za one koji ih obavljaju od pet godina, kao i kažnjavanje žena, s time da suci imaju mogućnost odustati od kazni za njih. Zemlja s 38 milijuna stanovnika ima manje od 2000 legalnih abortusa godišnje, ali skupine za ženska prava procjenjuju da se čak 100.000 do 150.000 takvih zahvata obavi ilegalno ili u inozemstvu. Slični prosvjedi odvijali su se u više poljskih gradova, a očekuje se da će se poslije podne nastaviti, poglavito u Varšavi. >> U riječkoj bolnici 85 posto pacijentica odabralo je medikamentozni pobačaj 