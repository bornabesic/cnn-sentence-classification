Hrvatska narodna banka (HNB) danas je povodom zatvaranja računa klijenata u Hrvatskoj poštanskoj banci (HPB), objavila kako je Uprava HPB-a u cijelosti odgovorna za poslovanje te banke te da je dužna paziti na usklađenost tih odluka s propisima. "Uprava banke samostalno donosi odluke vezane za poslovanje banke u svrhu ostvarivanja poslovnih ciljeva i za njih je u cijelosti odgovorna. Pritom je dužna paziti na usklađenost tih odluka s propisima. U slučaju postojanja javnog interesa dobra je praksa da uprava obavijesti javnost o razlozima i pravnim osnovama svojeg postupanja", kaže se u priopćenju HNB-a. Pritom se napominje da je u pogledu zaštite potrošača, a sukladno Zakonu o kreditnim institucijama prodavatelj dužan osigurati da potrošači čiji su plasmani predmet ugovora ne dođu u nepovoljniji položaj na osnovi zaštite potrošača u odnosu na položaj koji su kao dužnici imali prema prodavatelju. "Prodavatelj solidarno odgovara sa stjecateljem ili trećom osobom na koju su plasmani dalje preneseni za štetu nastalu potrošaču zbog toga što je potrošač došao pravno ili stvarno u nepovoljniji položaj u odnosu na položaj koji je kao dužnik imao prema prodavatelju. HNB u svim slučajevima kada potrošači ukažu - odnosno kada na temelju svojih ovlasti sam utvrdi -  da se ti zahtjevi ne poštuju, poduzima zakonom predviđene mjere", kažu u središnjoj banci. Što se tiče zatvaranja računa posebne namjene građana, kažu da je ono određeno člankom 212 Ovršnog zakona i Pravilnikom o načinu i postupku provedbe ovrhe na novčanim sredstvima. HPB pozvao klijente da otvore nove račune HPB je u četvrtak pozvao klijente čiji su dugovi prodani, a računi zatvoreni, zbog čega nekima nije moguće isplatiti mirovinu preko te banke, da u najbližoj poslovnici HPB-a ili poštanskom uredu još danas otvore tekući račun kako bi im se omogućila isplata mirovine što prije, a najkasnije do 10. ožujka.  Iz HPB-a najavljuju da svim klijentima koji su u postupku ovrhe odnosno čiji su računi blokirani, ta banka neće naplaćivati naknade za vođenje računa. Izražavaju i žaljenje što je "došlo do nemogućnosti isplate mirovina nekim korisnicima prvog u mjesecu, kako je to uobičajena praksa HPB-a", usprkos tome što su, kako tvrde, "klijente obavijestili o prodaji njihovih potraživanja".    Udruga Blokirani: Problemi s isplatom par tisuća mirovina Udruga blokirani upozorila je na problem mnogih korisnika koji su u blokadi, a koji su "ostali zatečeni, jer nisu mogli podići novac sa svojih zaštićenih računa uz obrazloženje da su im računi ugašeni". Prema informacijama dostupnima toj Udruzi, HPB je sva svoja loša potraživanja prodala tvrtki B2 Kapital i "bez obavijesti pogasila sve redovne račune blokiranih klijenata, tako da mirovinsko nije imalo gdje uplatiti novac, a Fina sukladno ovršnom nalogu transferirati ga na zaštićeni račun". Korisnici su u banci dobili upute da otvore nove račune u bankama po izboru kako bi se mogla uspostaviti redovna isplata mirovina, navode iz te udruge. I vijećnica u Gradskom vijeću Grada Vukovara Slavica Jelinić u četvrtak je upozorila da veliki broj građana ne može doći do svojih mirovina i invalidnina te drugih primanja jer im je HPB "zatvorila račune i prodala njihove dugove češkoj tvrtci koja namjerava zaposliti nekoliko desetaka ljudi u Hrvatskoj koji bi se bavili utjerivanjem i naplatom tih otkupljenih teže naplativih dugova". HPB češkom SPD Holdingu prodao NPL-ove nominalne vrijednosti veće od 100 milijuna eura Češki APS Holding sredinom veljače je izvijestio kako je akvizicijom portfelja teško naplativih potraživanja (NPL) HPB-a, čija je nominalna vrijednost veća od 100 milijuna eura, ušao na hrvatsko tržište, zbog čega je osnovao ured u Zagrebu, u kojem planira zaposliti više od 40 djelatnika. Otkup od HPB-a uključuje osigurana i neosigurana teško naplativa potraživanja prema pravnim osobama koja su osigurana uglavnom stambenim, poslovnim i industrijskim nekretninama, naveli su tada iz APS-a, uz napomenu da je portfelj od HPB-a kupljen uz odobrenje HNB-a. Tržište prodaje NPL-ova u porastu Po zadnjim podacima HNB-a, hrvatsko tržište prodaje djelomično nadoknadivih ili potpuno nenadoknadivih potraživanja banaka u Hrvatskoj u stalnom je porastu. Samo prošle godine hrvatske su banke, naime, prodale takvih potraživanja bruto knjigovodstvene vrijednosti od 5,97 milijardi kuna, a prodana su po kupoprodajnoj cijeni od oko 1,8 milijardi kuna.  Tijekom 2015. prodano je 2,8 milijardi kuna potraživanja po cijeni od 606 milijuna kuna. Značajniji 'uzlet' ovog tržišta bilježi se od 2012. godine, kada je prodano 5,93 milijardi kuna potraživanja. Sljedeće godine taj je iznos bio 2,35 milijardi kuna, a 2014. je prodano 1,27 milijardi kuna potraživanja. Usporedbe radi, iznos prodanih potraživanja u 2010. je bio manji od 5,3 milijuna kuna, a 2011. nešto manje od 57 milijuna kuna. HNB u statistici prodanih potraživanja od 2010. do 2014. ne navodi po kojoj su kupoprodajnoj cijeni prodani ti NPL-ovi. >> Prvo su zatvorili račune i prodali potraživanja svojih klijenata, a sada im nude oprost manjih dugova i ukidanje naknada 