Glasovanje o povjerenju ministru financija Zdravku Mariću idućeg će tjedna pokazati ima li HDZ doista novu parlamentarnu većinu o kojoj je govorio premijer Andrej Plenković. No ni suprotan scenarij, u kojem bi u Marićevu obranu stalo manje od 76 zastupnika, ne bi automatski značio da Plenković mora odustati od ideje preslaganja većine jer je oporba ona koja u ovom času mora okupiti većinu. Scenarij 1 Oporba ruši Marića i odmah traži “Plenkovićevu glavu” Uspije li oporba skupiti 76 ruku za rušenje Marića, Plenković je po Ustavu dužan predložiti novog ministra ili podnijeti ostavku. Premijerova ostavka i samim tim i pad Vlade u tom bi slučaju bili realna opcija s obzirom na to da bi glasovanje pokazalo da Plenković nema većinu za ono iza čega je stao vrlo čvrsto i zbog čega je razvrgnuo koaliciju s Mostom. Osim toga, teško je očekivati da bi pod takvim okolnostima dobio potporu za novog ministra financija. Ne podnese li Plenković ostavku, oporba će vjerojatno krenuti u prikupljanje potpisa za opoziv čitave Vlade. Uspiju li i u tome, počeo bi teći 30-dnevni ustavni rok u kojem bi jedna ili druga strana morale okupiti većinu za novog mandatara. Ne uspije li to nikome, predsjednica Republike raspustila bi Sabor i raspisala nove izbore. Scenarij 2 Marić preživi glasovanje, ali uz potporu manje od 76 ruku Moguća je i varijanta u kojoj oporba ne bi uspjela skupiti dovoljno ruku za Marićevo rušenje, ali u kojem ni ministar ne bi dobio potporu natpolovične većine u Saboru. Značilo bi to da ni oporba ni HDZ nemaju većinu. U tom bi slučaju daljnji rasplet bio uglavnom u Plenkovićevim rukama. Premijer bi tada mogao taktizirati i s glasovanjem o drugim važnim točkama, od imenovanja novog predsjednika Sabora do imenovanja ministara koji će zamijeniti smijenjene mostovce. Za to, naime, nisu predviđeni nikakvi rokovi, što bi Plenkoviću ostavilo mogućnost da cijelu priču odgodi do poslije lokalnih izbora. Tada bi potencijalni HDZ-ovi partneri mogli odlučiti hoće li sudjelovati u novoj parlamentarnoj većini, bez pritiska izborne kampanje.      