Novi potpredsjednik HDZ-a i ministar regionalnog razvoja i EU fondova Tomislav Tolušić gostujući u emisiji Veto Sanjina Španovića rekao je kako će se u lipnju dogoditi jedan od tri scenarija koje je naveo i tako završiti ova politička situacija u Hrvatskoj. - HDZ može ići dalje s Mostom u normalnim odnosima i komunikaciji. Možemo ići na preslagivanje Vlade i vjerujem da će u tom uspjeti i nove izbore. Jedan od ta tri scenarija će se dogoditi. Ono što bi volio je da ostanemo ekipa kakva jesmo. Ako nismo ekipa, onda nismo i nema matematike u tome, ili novi izbori ili preslagivanje – rekao je Tolušić. Tvrdi da je HDZ apsolutno spreman na nove izbore, ali da bi zbog njih Hrvatska iz EU fondova izgubila čak dvije milijarde eura. - Sve izbore do sada u zadnje četiri godine smo dobili. Da budu izbori novi, i te bi dobile. Imat ćemo istu situaciju kao do sada, neće biti razlike u konstelaciji snaga. Ali država tu gubi puno. Ova država ne mora izgubiti pola godine, prvo tehničke, pa izbore, pa konstituiranje Vlade. U mom sektoru može izgubiti dvije milijarde eura zbog neprovođenja projekata iz EU fondova za projekte o željeznicama, kulturnoj baštini, izgradnja inkubatora, bolnica i slično. U slučaju novih izbora sve to stoji, nema tko to potpisati, a ističu rokovi i novac se nepovratno gubi – kazao je Tolušić. Kazao je kako​ se nada da Božo Petrov​ i Tomislav Karamarko​ nisu prošla stvar kako govore stihovi pjesme "Ne želiš kraj" grupe Đavoli koju je kao mladić ministar volio slušati. - Ako jesu to su njihovi problemi, samim time i Mosta i HDZ-a, ali i Vlade. Mislim da je iluzorno govoriti da se HDZ mora odreći svoga predsjednika zato što je to rekao Božo, Pero ili Đuro. To su stvari koje se ne mogu nametati stranci i to stranka neće dozvoliti. Za sve ostalo, mi smo tu. Ali nije HDZ taj koji ruši Vladu. Ako ne možemo zajedno, nećemo biti zajedno. Idemo na nove izbore i ja se nadam da će HDZ opet dobiti izbore – rekao je Tolušić koji je rekao kako smatra da novi izbori nisu nešto što je neuobičajeni. Upitan, obzirom da obožava film "Apokalipsa dana" koji svima preporuča, gledamo li film apokalipsa Vlade Tolušić je rekao da ne, ali da bi to mogao biti jedan od onih koji ćemo do sredine lipnja gledati. - Riješiti će se na jedan od načina, a zadnji je i moguć kraj Vlade. Nisu novi izbori nešto što je neuobičajeno u Europi. Veliki su problemi u Vladi, ali glavni problem svih nas u ovoj koaliciji, ponavljam koaliciji, jer mi smo u koaliciji, je pitanje nekomunikacije – rekao je Tolušić. U slučaju da Karamarko ne uspije imati 76 ruku na svojoj strani HDZ ne može biti dio Vlade bez svrgnutog predsjednika stranke, kaže Tolušić. - Mislim da ne, ali tu je predsjedništvo stranke koje će o tome odlučivati. Ali vjerujem da do toga neće doći, smatram da svatko od saborskih zastupnika ima glavu kojom razmišlja – rekao je Tolušić. Tolušić je komentirao izjave Milanovića koji je kazao kako stoji iza bivšeg ministra Tihomira Jakovine i da ga nitko ne može uvjeriti da postoji bilo kakva odgovornost ministra osobno u slučaju afere namještanja natječaja i dodjelu novaca iz EU fondova za ruralni razvoj. 