Iz HSP-a AS u četvrtak su spinom ocijenili najavu prodaje 25 posto dionica HEP-a i prijenosa 7 posto dionica HEP-a Fondu hrvatskih branitelja, s ciljem da se ponovno pokuša kupiti branitelje kao pokriće za sumnjive privatizacijske postupke te neutralizira njihovo nezadovoljstvo zbog te privatizacije.  Iz te stranke napominju kako je brojnim zakonima i pravilnicima davno stvorena obveza države da u slučaju privatizacije dio imovine mora biti prenesen na branitelje, ali da je prema modelu Ine definitivno jasno kako u Braniteljski fond smiju i mogu ići jedino dionice koje će biti izlistane kao povlaštene bez upravljačkih prava. "Na taj način branitelji će dobiti zasluženi udio u državnim tvrtkama, a onemogućit će se pojedince da u ime branitelja po nalogu vladajućih prodaju upravljačka prava strateških tvrtki gdje bi takvi pojedinci opet bili nagrađeni kroz sinekure 'doživotnih' saborskih mandata, predsjednika kojekakvih saveza i unosnih dugogodišnjih poslova njihovih privatnih tvrtki s državom", ističu u priopćenju. Najavu prodaje 25 posto dionica HEP-a smatraju "neshvatljivim činom pranja savjesti zbog niza grešaka koje su vladajući napravili u bližoj, ali i onoj daljoj prošlosti, što je posebice vidljivo u slučaju Ine". Na prodaju četvrtine HEP-a gledaju kao na rasprodaju strateških tvrtki koja je započela s bankama, nastavila se Plivom, Inom i HT-om, "a u mandatu ove Vlade očito će se završiti s HEP-om i Imunološkim zavodom".   "Kad je ovoj Vladi toliko stalo do naftnog biznisa, preporučamo joj da za navedeni iznos donese odluku o osnivanju nove naftne tvrtke, što bi bilo kudikamo jeftinije nego od MOL-a kupovati 'mačka u vreći'", navode iz HSP AS. Posebno ih, kažu, zabrinjava činjenica da takav model "preuzimanja Ine na štetu HEP-a žestoko podržava potpredsjednica Vlade RH Martina Dalić, na čiji smo sukob interesa u slučaju Ine već ranije upozoravali". 