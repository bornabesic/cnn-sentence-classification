Identificirane su prve žrtve eksplozije u metrou u Sankt Peterburgu, a istražitelji rade na utvrđivanju identiteta napadača, prenosi u utorak BBC. U eksploziji koja se dogodila u ponedjeljak poginulo je 14 ljudi, a gotovo 50 je ozlijeđeno. Istražitelji sumnjaju da bi mogla biti riječ o samoubilačkom bombaškom napadu, a glavni sumnjivac je Kirgistanac Akbarzon Džalilov. Ruski mediji prenijeli su da je jedna od žrtava, Irina Međanceva, stradala pokušavajući zaštiti kćer od eksplozije. Međanceva (50) je umrla u vozilu hitne pomoći, a njezina kći Jelena (29) zbrinuta je u bolnici i u stabilnom je stanju. Mežu žrtvama je i Dilbara Alijeva (20) iz Azerbajdžana, koja je u bolnici podlegla ozljedama. Najstarija žrtva je Jurij Nalimov (71), a među najmlađima je 18-godišnja Ksenija Maljukova, objavili su istražitelji. Kirgistanska služba sigurnosti priopćila je da je glavni sumnjivac Akbarzhon Jalilov, rođen u Oshu 1995., koji je dobio rusko državljanstvo. Njegovo ime poslije su potvrdili ruski istražitelji, dodajući da je podmetnuo i drugu bombu koja nije eksplodirala. Još nijedna skupina nije preuzela odgovornost za napad. >> Rusija slavi ovu majku: Žrtvovala život za život kćeri u bezumnom napadu u metrou >> Broj žrtava porastao na 14, napadač je mladi Kirgistanac Akbarzon Džalilov 