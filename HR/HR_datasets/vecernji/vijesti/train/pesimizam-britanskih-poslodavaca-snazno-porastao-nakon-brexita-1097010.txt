Povjerenje britanskih poslodavaca u gospodarstvo oštro je palo nakon odluke Britanaca o napuštanju Europske unije, što nagovješćuje pad potrošnje, investicija i izvoza, pokazalo je najnovije izvješće. Broj poslodavaca koji su pesimistični po pitanju gospodarske situacije u Britaniji u idućih 12 mjeseci porastao je na 49 posto u tjednu nakon odluke o 'Brexitu', dok ih je prije referenduma o izlasku iz Unije bilo 25 posto, pokazalo je istraživanje YouGova i Centre for Economic and Business Research (Cebr), objavljeno u ponedjeljak. Odluka Britanaca na referendumu 23. lipnja o napuštanju EU-a izazvala je kaos na britanskoj političkoj sceni, pad tečaja funte prema dolaru za više od 10 posto - na najnižu razinu od 1985. godine - i oštro smanjenje procjena za to gospodarstvo. Istraživanje YouGova i Cebra, provedeno među 1.000 kompanija sa sjedištem u Britaniji, pokazalo je i da je njih 26 posto pesimistično po pitanju vlastitog poslovanja, dok je prije referenduma takvih bilo 16 posto. Pad povjerenja poslodavaca obično vodi u smanjenje investicija i ukidanje radnih mjesta. Tako je u istraživanju YouGova i Cebra indeks kapitalnih investicijskih planova pao sa 108 na 100,1 bod, što doduše i dalje ukazuje na rast, ali znatno sporiji nego prije. Međutim, očekivanja u vezi izvoza pala su sa 115 na 99,8 bodova, što ukazuje na nesigurnost poslodavaca u vezi budućeg trgovinskog ugovora između Britanije i Unije, u koju Britanija plasira više od 50 posto svojih izvoznih proizvoda. "Te brojke ukazuju na značajan šok zbog 'Brexita'. Ne samo da se poslodavci osjećaju pesimistično u vezi općeg stanja u gospodarstvu, nego su pala i njihova očekivanja u vezi investicija, domaće prodaje i izvoza u idućih 12 mjeseci", kaže Scott Corfe, direktor Cebra. Stoga sve više analitičari procjenjuje da će britansko gospodarstvo ubrzo zaroniti u recesiju. "Poslovno povjerenje vodeći je pokazatelj kako će se razvijati gospodarska situacija u idućim tromjesečjima. Ovo izvješće sugerira da će se rast gospodarstva u idućih tri do šest mjeseci značajno usporiti", kaže Corfe. Američka investicijska banka prošloga je tjedna, pak, upozorila da će Britanija nakon odluke o napuštanju Unije vjerojatno uroniti u recesiju u roku od godinu dana. "Očekujemo da će britansko gospodarstvo do početka 2017. uroniti u blagu recesiju", poručio je Goldman Sachs. Kako bi to spriječio, prošloga je tjedna guverner Bank of England Mark Carney kazao da će tijekom ljeta središnja banka vjerojatno uvesti poticajne monetarne mjere. Britanski ministar financija George Osborne najavio je, pak, smanjenje stope poreza na dobit ispod 15 posto u nastojanju da anulira šok nakon odluke o 'Brexitu' i privuče investicije. Usporedbe radi, prosječna stopa poreza na dobit u zemljama članicama Organizacije za gospodarsku suradnju i razvoj (OECD) iznosi oko 25 posto. >>Lider britanskog izlaska iz Europske unije upravo podnio ostavku u svojoj stranci! 