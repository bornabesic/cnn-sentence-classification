Hrvatska predsjednica Kolinda Grabar-Kitarović upozorila je europske čelnike da je Slovenija načinom primjene strožih kontrola na vanjskim granicama EU prouzročila višesatne zastoje na graničnim prijelazima i pozvala ih da se na granicama Hrvatske i drugih država članica hitno omogući nesmetan protok ljudi i roba, kao i dosad. U pismu predsjednicima Europskog vijeća, Europskog parlamenta i Europske komisije Donaldu Tusku, Antoniju Tajani i Jean-Claudeu Junckeru, predsjednica upozorava da je europska uredba o strožim kontrolama već u prvom slučaju primjene, za vrijeme pojačanog broja prelazaka granice tijekom Uskrsa, uputila na nekoliko problema i boji se da bi takvo postupanje ljeti moglo negativno utjecati na dolazak gostiju u Hrvatsku. Slovenija prouzročila višesatne zastoje na graničnim prijelazima Grabar-Kitarović, u pismu poslanom u srijedu, navodi da je način na koji je Slovenija primijenila uredbu prouzročio višesatne zastoje na graničnim prijelazima s Hrvatskom, "uz niz izravnih i trenutnih, ali i neizravnih i potencijalno dugoročnih posljedica, pogotovo ako bi se takav način primjene uredbe nastavio". Državljani članica EU, suočeni s uvođenjem sustavnih kontrola na granici između Hrvatske i Slovenije, iskazali su izrazito nezadovoljstvo takvom novom praksom, posebno dužinom čekanja na graničnu kontrolu, stoji u pismu objavljenom u četvrtak na internetskim stranicama predsjedničina ureda. K tome, dodaje predsjednica, između Hrvatske i Slovenije "stvorila se prepreka slobodnom kretanju osoba kakva postoji na vanjskim granicama EU, a ne na onoj između dviju država članica". "Moram naglasiti kako se državljani Hrvatske ovih dana pitaju kako to da im je bilo lakše ući u Sloveniju i u EU dok Hrvatska nije bila članica Unije nego sada kada jest. To je zaista apsurd", ističe Grabar-Kitarović. Kaže da je takvo postupanje Slovenije "u hrvatskoj javnosti stvorilo dojam ostvarenja neodgovornih najava nekih slovenskih političara kako Slovenija može prema Hrvatskoj poduzeti određene mjere i onemogućiti dolazak turista kao odgovor, svojevrsno sredstvo prisile ili retorzije, na stajalište Hrvatske u vezi arbitražnog postupka koji Hrvatska smatra nepovratno kompromitiranim i iza nas". "Naglasila bih i u ovoj prigodi kako Hrvatska želi sa Slovenijom izgrađivati što bolje odnose"; dodaje predsjednica. Na granici s Mađarskom nije bilo problema Napominje i da istodobno, tijekom proteklih uskrsnih blagdana, na granici Hrvatske s drugom članicom EU – Mađarskom, nije bilo većih problema unatoč također pojačanom prometu. "Osim toga, pribojavam se kako bi očekivanje istovjetnog postupanja na unutarnjim granicama EU, posebice između Hrvatske i Slovenije, za vrijeme nadolazećih ljetnih praznika moglo imati značajnog učinka na odluku mnogih državljana članica Unije, tradicionalnih gostiju koji u velikom broju dolaze upravo automobilima, da ove godine dođu na ljetovanje u Hrvatsku. To bi onda pridonijelo i padu društvenog proizvoda s obzirom na to da turizam čini blizu 20 posto u njegovu sastavu", stoji u pismu predsjednice. Stoga poziva europske čelnike da se zauzmu za žurno iznalaženje rješenja da se na granicama Hrvatske i drugih država članica EU, "dakle unutarnjim granicama Unije, primijeni režim graničnih kontrola koji će omogućiti nesmetan protok osoba i roba, kao i dosad". "Željela bih naglasiti kako sve navedeno ni na koji način ne dovodi u pitanje spremnost Hrvatske na puno provođenje pravne stečevine EU, pa i one glede schengenskog zakonodavstva, posebice imajući u vidu nastojanja Hrvatske da postane članicom schengenskog prostora u što skorijem razdoblju, ali i dužnost svih država članica i institucija EU da osiguraju sigurnost naših građana. Hrvatska svoje vanjske granice nadzire ujedno i kao granicu EU, uključujući nadzor protoka osoba i roba iz trećih zemalja", zaključuje predsjednica u pismu Tusku, Tajani i Junckeru. >>Slovenija kaže da je od početka upozoravala na posljedice provedbe novih schengenskih pravila >>Opet 'balvan-revolucija', ali sada na slovenski način >>Izbjegnite gužvu! Donosimo popis svih graničnih prijelaza 