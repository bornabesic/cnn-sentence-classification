Ministarstvo mora, prometa i infrastrukture zatražilo je postupanje DORH-a u vezi poslovanja Ubera u Hrvatskoj. U dopisu DORH-u koji je potpisao ministar Oleg Butković navodi se da Ministarstvo u okviru svojih zakonskih ovlasti poduzima radnje vezane za poslovanje tvrtke Uber Croatia, kao i odgovornih osoba tog društva te s njima povezanih pravnih i fizičkih osoba za koje je inspekcijskim nadzorom utvrđeno počinjenje prekršaja iz Zakona o prijevozu u cestovnom prometu. Stoga, navodi se, Ministarstvo moli da DORH u okviru svojih zakonskih ovlasti i nadležnosti poduzme radnje i postupanja tako da utvrdi postoje li u poslovanju društva Uber Croatia, njegova osnivača društva Uber B.V. iz Nizozemske te s njima povezanih pravnih i fizičkih osoba u RH elementi počinjenja kaznenih djela i/ili prekršaja u smislu da ta trgovačka društva pomažu parterima-vozačima koji koriste Uber aplikaciju u počinjenju protupravnih radnji vezanih za odredbe Zakona o prijevozu u cestovnom prometu. U dopisu DORH-u objašnjava se da Zakon o prijevozu u cestovnom prometu izričito propisuje uvjete pod kojima pravna ili fizička osoba – prijevoznik može obavljati javni prijevoz putnika u unutarnjem cestovnom prometu. Takva osoba, navodi, mora biti upisana u sudski, odnosno obrtni registar i mora posjedovati licenciju za obavljanje djelatnosti prijevoza. U prijavi se navodi i da je dosadašnjim inspekcijskim nadzorima utvrđeno da vozači-partneri Ubera nemaju ishodovane licencije te da obavljaju prijevoz putnika koji ima elemente autotaksi-prijevoza bez odgovarajuće dozvole, taksimetra, da prijevoz obavljaju osobe koje za to nisu odgovarajuće stručno osposobljene i to vozilima koja nemaju ispunjene posebne uvjete za takav prijevoz. U prijavi piše da inspekcija cestovnog prometa ima saznanja i o marketinškom oglašavanju uporabe aplikacije Uber na području RH iza kojeg stoji tvrtka Uber Croatia, čime se vozačima-partnerima omogućuje protuzakonit rad. U Ministarstvu izražavaju sumnju u kršenje poreznih propisa RH s obzirom na to, kako se navodi, da se prijevozne usluge plaćaju preko transakcijskih računa u Nizozemskoj. U Uberu nisu htjeli komentirati prijavu uz objašnjenje da nemaju nikakve službene informacije o njoj.• >> Tužili Uber: Zavaravaju kupce i nedopušteno se oglašavaju >> 'Uber će u Hrvatskoj za dvije ili tri godine imati deset tisuća vozača' 