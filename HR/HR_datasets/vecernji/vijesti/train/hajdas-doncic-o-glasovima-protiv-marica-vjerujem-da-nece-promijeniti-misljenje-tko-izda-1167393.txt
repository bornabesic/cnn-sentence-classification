SDP-ovac Siniša Hajdaš Dončić rekao je kako imaju potrebnih 77 potpisa za smjenu ministra financija Zdravka Marića. - To su zastupnici koji su potpisali ili javno izrekli da će podržati opoziv Zdravka Marića. Dakle, inicijative koju je pokrenuo SDP - rekao je Hajdaš Dončić za Dnevnik Nove TV. Poručio je kako vjeruju u 'poštenje i zdrav razum zastupnika' koji su rekli kako im je neprihvatljivo da Marić ostane ministar. - Vjerujem da oni neće promijeniti svoje mišljenje. Imate i onu staru narodnu - tko izda, beep - rekao je Hajdaš Dončić. Rekao je i kako su oni u SDP-u 'u ovom trenutku skloni izborima' te da oni neće sudjelovati u preslagivanju. Na opasku kako su za izbore, a u anketama zaostaju 10 posto, Hajdaš Dončić je rekao kako ne vjeruje u slabi izborni rezultat te je poručio i da SDP 'neće dati svoj obraz'. Izjavio je i kako će zastupnici SDP-a biti na 'svojem radnom mjestu' i da će svi glasovati za opoziv ministra financija. 