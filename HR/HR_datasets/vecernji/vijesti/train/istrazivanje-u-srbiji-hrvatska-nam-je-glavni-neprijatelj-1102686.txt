Hrvatska je glavni neprijatelj Srbije, pokazalo je istraživanje objavljenou Beogradu prema kojem je većina mladih Srba za prekid priključenja Europskoj uniji (EU), dok stariji dvotrećinski podupiru eurointegracije. Da je Hrvatska neprijatelj Srbije smatra 19,7 posto ispitanika, 18,1 posto navodi da je to SAD. a Albanija 12,1 posto građana koji su sudjelovali u istraživanju Instituta za europske poslove. Prijatelj Srbije je prema mišljenju 41,3 posto ispitanih Rusija, 12 posto njih percipira Grčku kao prijateljsku zemlju, a 9,6 posto Kinu. Rezultati istraživanja "Srbija poslije Brexita - gdje građani vide Srbiju" pokazalo je da većina građana jest za europske integracije i 53 posto njih smatra da usprkos izlasku Velike Britanije iz EU-a Srbija treba zadržati politiku ulaska u Uniju. No, politolog instituta Tibor Moldvai ističe da je 51 posto mladih od 18 do 29 godina za prekid eurointegracija, dok 43 posto njih smatra da bi eurointegracije trebalo nastaviti, prenosi Beta. Trećina građana nije bila ni u jednoj zemlji EU-a "Stariji građani gotovo dvotrećinski podržavaju eurointegracije. Glavni nalaz ovog istraživanja je to da su mladi u odnosu na starije skeptičniji prema pridruživanju EU-u, kao i da su rezerviraniji prema europskim vrijednostima", rekao je. Njegov kolega Naim Leo Beširi dodao je da "mladi ispitanici iz ruralnih naselja i oni koji nemaju visoko obrazovanje imaju kontraverznije stavove u odnosu na ostalo stanovništvo. Podrška Rusiji je velika, a eurointegracijama se smanjuje. Stav prema Kosovu je veoma jak. Hrvatska se i dalje smatra neprijateljem, dok članstvo u NATO više podržavaju žene, Vojvođani i stariji od 60 godina". rekao je. Trećina građana nije bila ni u jednoj zemlji EU-a, a a u Rusiji 92 posto građana Srbije. Članstvo Srbije u NATO-u ne podržava 82 posto ispitanih, 12 posto podržava, dok 44 posto ispitanih misli da je jedan od uvjeta za priključenje EU da Srbija postane članica NATO, pokazalo je istraživanje. Naim Leo Beširi je kazao da mladi već dulje vrijeme pokazuju otpor prema eurointegracijama i da je razlog vjerojatno "neobaviještenost". Profesorica ETF u mirovini Srbijanka Turajlić ocijenila je da građanima Srbije o EU "nikada, nitko nije ozbiljno govorio". "Dakle, EU se s jedne strane predstavila kao nekakva kasica prasica, koja će nama isporučivati novce samo ako mi tu pristupimo. O pravim vrijednostima EU, o značaju normi... nikada nitko u ovoj zemlji nije ozbiljno razgovarao. Ne samo ova vlada, nego ni jedna jedina vlada", kazala je ona. Psiholog Žarko Korać rekao je da u Srbiji "ne postoji sustavno  praćenje stavova prema EU". Ocijenio da je mlada generacija izložena permanentnoj nacionalističkoj propagandi i nema "neki alternativni model usprkos Facebooku i društveni mrežama". Istraživanje je obavljeno od 28. lipnja do 6. srpnja na uzorku od 1.007 punoljetnih građana Srbije, bez teritorija Kosova i Metohije. Na upitnik je odgovaralo nešto više žena od muškaraca, a oko polovice anketiranih građana izjavilo je da ima samo osnovnu ili srednju školu. >>Vučić i Dačić komentirali ukidanje presude Glavašu 