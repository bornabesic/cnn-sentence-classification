Ako se obistine predviđanja da će Emmanuel Macron u drugom krugu osvojiti najmanje 60 posto glasova i tako postati novi predsjednik Francuske, bit će to veliki preokret. Macron bi sa svojih 39 godina mogao postati najmlađi predsjednik u povijesti zemlje, ali i prvi koji ne pripada jednoj od dvije velike političke opcije koje su se do sada izmjenjivale na vlasti. On je za samo godinu dana uspio učiniti nešto što rijeko kojem političaru polazi za rukom – u travnju prošle godine osnovao je centristički pokret En Marche!, u kolovozu dao je ostavku na funkciju ministra gospodarstva i industrije i krenuo u samostalnu političku karijeru. U tom za politiku vrlo kratkom vremenu njemu je pošlo za rukom učiniti gotovo nemoguće – privući u stranku više od 200 tisuća članova i volontera i doći do pobjede u prvom krugu s izgledima da u drugom krugu pobjeda bude premoćna. Filozof i financijaš Sin je ugledne liječničke obitelji iz Amiensa gdje je pohađao isusovačku gimnaziju. Već s 15 godina zaljubio se u svoju 24 godine stariju profesoricu Brigitte Trogneux. Iako je njihova veza započela godinu kasnije, oni javno postaju par nakon što je navršio 18 godina. Roditelji, koji su tu vezu smatrali nepriličnom, poslali su ga u Pariz u završni razred gimnazije, no njega to nije poljuljalo. Čim je maturirao, par je započeo zajednički život. Za Brigitte se oženio 2007. godine, kada je imao 30 godina. Troje djece iz njezina prvog braka Macron smatra svojima pa je na stranici svoje predsjedničke kampanje naveo kako ima sedmero unuka. Fakultetsko obrazovanje započeo je studijem filozofije koji je i završio. Mentor na diplomskom o Hegelu bio mu je istaknuti francuski marksist Étienne Balibar. Bio je i asistent glasovitom francuskom filozofu Paulu Ricoeuru. No tu se nije zaustavio – studirao je političke znanosti, a obrazovanje je nadopunio i studijem na Nacionalnoj školi za javnu upravu. “Duracell zečić” Zbog svega toga, ali i zbog njegovih vrlo vještih i promišljenih javnih istupa, smatraju ga najvećim intelektualcem francuske politike. Ispočetka je bio izraziti ljevičar, što je političko nasljeđe koje je stekao od svoje bake. Francuske socijaliste vidio je kao logični izbor, pa se 2006. učlanio u stranku, a sam je kazao kako se učlanio isključivo iz intelektualnih razloga te kako ga je do politike dovela filozofija. No nakon tri godine napušta politiku. Jedan od njegovih životnih ciljeva bio je da bude financijski potpuno neovisan. Taj cilj je ostvario tako što se zaposlio u Rothschildovoj banci gdje je zaradio milijune i doslovno postao milijunaš. No njegovi prijatelji kažu da mu cilj nije bio obogatiti se samo zato da bi bio bogat, nego imati dovoljno novca da bi imao potpunu slobodu činiti što želi. To je i dokazao napustivši taj dobro plaćeni posao i pridruživši se predizbornom timu Françoisa Hollandea uoči izbora 2012. godine. Danas kaže da podjela na ljevicu i desnicu uglavnom više nema nikakvo značenje. U posljednje vrijeme zovu ga “Duracell zečićem” francuske politike u koju unosi novu energiju, ali i nadu da je promjena moguća.  >> Francuska: brodolom je izbjegnut, suštinski problemi ostaju >> Macron i Le Pen ulaze u drugi krug, u centru Pariza sukob prosvjednika i policije >> Emmanuel Macron, čovjek koji bi mogao postati najmlađi šef francuske države od Napoleona 