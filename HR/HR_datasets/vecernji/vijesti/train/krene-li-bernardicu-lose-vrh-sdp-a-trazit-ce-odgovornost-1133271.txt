Novog šefa SDP-a Davora Bernardića čekaju izazovna vremena. Jasno je to iz epiloga unutarstranačkih izbora u SDP-u, posebice izbora novog stranačkog Predsjedništva u kojem se našao i popriličan broj članova SDP-a koji su do jučer bili najodaniji ljudi bivšeg predsjednika stranke Zorana Milanovića. – Budimo iskreni. Bernardić je izgubio konvenciju. Dobio je u Predsjedništvu barem šestero ljudi koji nisu bili na njegovim šalabahterima i koji mu nikad nisu bili odani – kaže jedan član novog Predsjedništva SDP-a. Međutim, dodaje, upravo tu se krije i Bernardićeva šansa jer dobio je kvalitetnu ekipu i, bude li se na nju u budućnosti oslanjao i ako ih prihvati za partnere, onda će s njima moći i graditi stranku. Prvi test lokalni izbori Da Bernardiću neće biti nimalo lako voditi stranku ako najbliže suradnike bude tretirao kao oporbu, drži i jedan bivši član Predsjedništva SDP-a koji je uvjeren da će novi vrh, ako Bernardiću krene loše, vrlo brzo tražiti njegovu odgovornost. – Uskoro će lokalni izbori. Ne ostvari li stanka rezultat, doživi li potop i ako nam paralelno dodatno padne i rejting, Bernardić će biti u velikim problemima. U novom Predsjedništvu sigurno će imati kritičare – kaže izvor iz bivšeg vodstva. Iz Bernardićeva kruga poručuju kako je točno da je odgovornost šefa uvijek najveća, ali i da je promjenom modela biranja ljudi u Glavni odbor dana veća odgovornost županijskim organizacijama koje će imati i glavnu ulogu u sastavljanju lista za lokalne izbore i izboru kandidata za gradonačelnike, načelnike i župane. Bernardić će se morati nositi i s plejadom nezadovoljnih koji su mu odradili posao na terenu u utrci za novog lidera stranke, a koji na konvenciji nisu namireni funkcijama, prvenstveno onima u Predsjedništvu. Veliko je pitanje kako će se postaviti prema njima i smiriti ih. Može krenuti od Zorana Novosela koji je na Facebook profilu objasnio koliko je ljutit što nije ušao u Glavni odbor. Popis nezadovoljnih – Od 22 imena sa šalabahtera samo ja nisam prošao. Netko danas slavi jer je prošlo svih 21 šalabahtera i još k tome ja nisam prošao... 20 godina bacio sam u vjetar, pošteno se htio baviti politikom, no ipak je politika kurva, nije ona za poštenog čovjeka i zato zbogom, politiko – napisao je Novosel na svom profilu. Nedugo zatim je nadopunio kako to nema veze s Bernardićem. Razloga za nezadovoljstvo nema samo Novosel. I mnogo poznatiji igrači nisu prošli. Bivši potpredsjednik Vlade Branko Grčić nije ušao ni u Glavni odbor, kao ni bivši ministar Gordan Maras. U vrhu više nisu ni Mirando Mrsić ni Milanka Opačić čime joj se fotelja potpredsjednice Sabora dodatno zaljuljala. U novom Predsjedništvu nije bilo mjesta ni za Željka Jovanovića, a među gubitnike može se svrstati i Davorka Vidovića koji je bio član prošlog Predsjedništva, osim ako mu novi šef nije namijenio neku drugu važnu ulogu, možda u nekom savjetu. Ovih dana imenovat će se i novi predsjednik Kluba zastupnika SDP-a u Saboru. U kombinaciji su, doznajemo, dva “majstora procedure” Peđa Grbin i Arsen Bauk. 