HDZ-ov kandidat za zagrebačkog gradonačelnika Drago Prgomet izjavio je u četvrtak kako su iz korektnog intervjua, kojeg je dao televiziji N1, prenesene potpune neistine i laži o njemu i njegovoj obitelji, koje pokušavaju iskoristiti njegovi politički neistomišljenici, te poručio kako bi bio "politička i moralna nula" kada bi bleiburšku tragediju koristio u političke svrhe. Novinarima je prikazan dio intervjua iz kojeg je pogrešno prenesena izjava da mu je otac, a ne stric nestao na Križnom putu, do čega je došlo pogreškom u transkripciji. Ponovio je kako bi bio "zadnja politička i moralna nula da žrtvu vlastitog roditelja, vlastite obitelji i hrvatskog naroda koristi u političke svrhe". "Svi koji me dobro poznaju znaju da baš nikada nisam i ne licitiram s bilo čijim žrtvama i uvijek sam pozivao svoje političke neistomišljenike da izađu iz rovova koje su iskopali naši preci. Nikada nisam niti hoću koristiti ičiju tragediju, a najmanje svoje obitelji da bih dobio politički poen, potporu ili probitak", rekao je Prgomet.  Naglasio je kako je njegov politički program uvijek jasan i okrenut prema budućnosti. Programi i projekti  koje smo predstavljali u kampanji za lokalne izbore bili su isključivo vezani za bolji život građana - od prometa, izgradnje bolnica i škola do vrtića, poručio je Prgomet. Korištenje tragedija nije pošteno i korektno Ljudi koji nemaju programe bave se prošlošću, to je njihova politička agenda, i pozivam građane Zagreba da izađu na izbore i izaberu ljude koji se bave budućnošću, a one koji se bave prošlošću neka pošalju tamo gdje i pripadaju - u prošlost, rekao je. Na novinarski upit smatra li da su oni koji koriste Bleiburg za svoju političku promidžbu "političke i moralne nule" Prgomet je odgovorio potvrdno. "Koristiti tragedije ne samo Bleiburga, nego bilo koju tragediju i ono što pripada cijelom hrvatskom biću i oko čega treba postojati konsenzus svih političkih stranaka, nije pošteno i korektno", ustvrdio je Prgomet i dodao kako vjeruje da će građani to prepoznati. Upitan za komentar istupa člana Predsjedništva HDZ-a Davora Ive Stiera da je nakon raspada koalicije s Mostom trebalo ići na nove izbore, Prgomet je odgovorio kako bi bilo loše da svi ponavljaju isto. Stier je iznio ono što je rekao i na Predsjedništvu, ali i stao iza odluke Predsjedništva da će se pregovarati s političkim partnerima oko stvaranja Vlade, a ako to ne uspije ići na nove izbore, dodao je. Odgovarajući na pitanje je li mu žao zbog raspada koalicije s Mostom, Prgomet je rekao kako mu nije žao, jer se "ne možete kao dio Vlade ponašati kao oporba". To nije funkcioniralo, a nama je bilo stalo do političke stabilnosti, naglasio je Prgomet.       