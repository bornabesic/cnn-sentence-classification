Iako je nakon slučaja Agrokor operacija Ina, barem u javnoj percepciji, pala u drug plan, premijer Andrej Plenković tvrdi da Vlada i dalje ima jasnu namjeru otkupiti MOL-ov paket dionica u Ini. Najavio je da će na Malti, gdje sudjeluje na Kongresu Europske pučke stranke (danas i sutra), ponovno razgovarati s mađarskim premijerom Viktorom Orbanom o Ini. Najavio je i da će Vlada za nekoliko tjedana imati model otkupa 48,04 posto MOL-ovih dionica u Ini jer trenutačno se „stručno analiziraju“ načini otkupa.   Time je postalo posve jasno da IPO HEP-a nije jedini model otkupa Ine (iako su ga u početku premijer i potpredsjednica Dalić jako gurali), a kako je Večernji list prije pisao, sva je prilika da bi se od tog modela moglo i odustati jer je HEP-u prvo potrebno restrukturiranje da bi se išlo u prodaju četvrtine njegovih dionica i na tome zaradilo. - Viktor Orban i ja razgovaramo na svakom Europskom vijeću. Tako ćemo razgovarati i na Kongresu EPP-a u kontekstu naših ukupnih bilateralnih odnosa te o odnosima Ine i MOL-a. Za Hrvatsku je važna jasna želja MOL-a da proda svoj udio u Ini i jasna želja Hrvatske da kupi te dionice od MOL-a. Trenutačno radimo temeljite analize različitih modela koji bi nas mogli dovesti do tog cilja – rekao je danas Andrej Plenković nakon službenog posjet malteškom premijeru.  >> Plenković: Napravit ćemo sve da 'Lex Agrokor' bude u skladu s Ustavom >> Crobex tone: Najveći uteg dionice Agrokora 