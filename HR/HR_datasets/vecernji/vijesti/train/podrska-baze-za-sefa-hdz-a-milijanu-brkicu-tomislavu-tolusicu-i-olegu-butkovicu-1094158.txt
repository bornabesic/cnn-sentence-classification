Uoči današnje sjednice Predsjedništva u HDZ-u se iskristalizirala još jedna opcija: postoji mogućnost da se novi šef HDZ-a ne bira prije parlamentarnih izbora, nego da stranku do izbora vodi Milijan Brkić, ali da druga osoba bude kandidat za mandatara. Dio šefova županijskih organizacija, doznajemo u vrhu HDZ-a, navodno smatra da se HDZ prije izbora ne bi trebao iscrpljivati u unutarstranačkim borbama koje su neizbježne u izboru novog šefa, nego da bi se trebao posvetiti isključivo pripremi za parlamentarne izbore. Brža opcija izvanredni sabor U tom bi slučaju Brkić HDZ vodio na izbore praktički kao šef stranke, budući da je zamjenik, a aktualni predsjednik je dao ostavku, ili bi se to formaliziralo u funkciju vršitelja dužnosti šefa HDZ-a. No kandidata za mandatara bi se tražilo među drugim istaknutim HDZ-ovcima. Naš izvor iz vrha HDZ-a kaže kako bi mogući mandatar/ica, u takvoj kombinaciji, mogao biti Andrej Plenković, Tomislav Tolušić, Ivana Maletić, Oleg Butković, Zdravko Marić... Kada bi se u vodstvu HDZ-a odlučili za takav scenarij, to onda znači da bi se Milijan Brkić, prema našim informacijama, vrlo vjerojatno kandidirao za predsjednika HDZ-a nakon parlamentarnih izbora. Redovni unutarstranački izbori u HDZ-u slijede unutar šest mjeseci od parlamentarnih izbora. To bi bio novi obrazac na političkoj sceni, da HDZ vodi jak stranački čovjek, a da je kandidat za mandatara druga osoba – rekao nam je naš izvor iz vrha HDZ-a. Poznato je da Brkić ima velik utjecaj u HDZ-u i da u stranci uživa veliku popularnost, da je četiri godine radio na terenu i da sigurno smatra da je sada jedan od pozvanijih u kandidaturi za novog šefa.  Također, jasno je da Brkić, ponajprije radi slučaja diploma, ne može biti kandidat za premijera i da bi njemu takva kombinacija išla u prilog. Hasanbegović je svjestan da je pitanje hoće li nakon Karamarka za njega u HDZ-u biti mjesta, ali mogao bi biti protukandidat Plenkoviću No, ovo je tek jedna od opcija o kojoj se u HDZ-u razmišlja, ali Predsjedništvo i Nacionalno vijeće moraju odlučiti hoće li se šef HDZ-a birati prije ili poslije parlamentarnih izbora. Predsjedništvo, a valjda i Nacionalno vijeće, sastaju se danas i članovi vodstva moraju presjeći tu odluku. Ako se odluči da se šef bira prije parlamentarnih izbora, onda moraju odlučiti hoće li ga u roku 30 dana izabrati na izvanrednom saboru delegatskim načinom glasanja ili organizirati izbore po načelu jedan član – jedan glas, što je po Statutu način izbora predsjednika HDZ-a. Ipak, model jedan član – jedan glas je kompliciraniji, tj. zahtijeva više vremena za organizaciju nego izvanredni sabor. U prilog tezi da bi se šef HDZ-a mogao birati nakon parlamentarnih izbora, govori i to što bi se tada, dakle na redovnim stranačkim izborima, birala sva stranačka tijela, dakle kompletno novo vodstvo. Budući da se Brkić javno već izjasnio da je skloniji biranju šefa po modelu jedan član – jedan glas, to upućuje da mu je vjerojatno bliža opcija da se predsjednik bira nakon izbora, pa se to onda napravi po tom načelu. Zasad je službeno kandidaturu za šefa HDZ-a najavio samo Andrej Plenković, ali on ne kotira tako visoko u HDZ-u i nema toliku podršku, kako se to činilo prvi dan. Kada je riječ o Plenkoviću, on zaista ima dobru medijsku i javnu percepciju, on bi HDZ-u otvorio koalicijski potencijal i približio ga centru, no pravi igrači koji imaju stranačku podršku su sljedeći. To je svakako Brkić, koji ima manu da ne može biti mandatar, ali ima ogromnu podršku u HDZ-u, to je Tomislav Tolušić, potpredsjednik HDZ-a i jedan od najpopularnijih ministara, ali to je i Oleg Butković, koji se neće kandidirati iako bi mogao imati i podršku Pantovčaka. Brkić, prema našim informacijama, nije donio konačnu odluku, ali blizu je odluci o kandidaturi za šefa, Tolušić zasad neće istrčavati, ali mogućnost kandidature nije odbacio. Butković je jedini među tom trojicom izgleda donio konačnu odluku da u utrku neće ulaziti, premda je za potpredsjednika HDZ-a izabran s najvećim brojem glasova. Hasanbegović vs. Plenković Budu li izbori za novog šefa po načelu jedan član – jedan glas (bili oni prije parlamentarnih izbora ili poslije), to će najmanje u prilog ići Plenkoviću koji ima veću podršku u javnosti nego u samoj stranci. Budu li izbori u HDZ-u nakon parlamentarnih izbora, tada će sigurno biti više kandidata (možda četiri do pet) jer će mnogi kalkulirati s kandidaturom prije parlamentarnih izbora zbog straha da će HDZ na rujanskim izborima proći loše i da će im mandat u tom slučaju na čelu HDZ-a kratko trajati. Ambicije da bude šef HDZ-a ima i Darko Milinović, a čujemo da njegova matematika kaže kako on već u startu u Lici ima 10-ak tisuća glasova svojih članova, ali i ministar vanjskih poslova Miro Kovač, a moguće i Zlatko Hasanbegović koji u HDZ-u ima veliku popularnost. Hasanbegović je svjestan da je pitanje hoće li nakon Karamarka za njega u HDZ-u biti mjesta, ali mogao bi biti protukandidat Plenkoviću.  HDZ sve svoje odluke mora donijeti što prije jer su parlamentarni izbori na vratima. 