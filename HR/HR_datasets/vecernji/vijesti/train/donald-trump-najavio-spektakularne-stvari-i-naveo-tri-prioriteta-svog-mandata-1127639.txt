Donald Trump, novoizabrani američki predsjednik, sastao se danas s republikanskim vođama u Kongresu te nakon susreta izjavio da su njegova tri prioriteta imigracija, zdravstvo i radna mjesta. "Imamo puno posla. Radit ćemo vrlo predano na imigraciji, zdravstvu i zapošljavanju, posebno zapošljavanju", rekao je novinarima nakon odvojenih sastanaka s predsjednikom Zastupničkog doma Paulom Ryanom i vođom senatske većine Mitchem McConnellom. "Učinit ćemo neke apsolutno spektakularne stvari za američki narod, jedva čekam početi", rekao je. "Bilo da se radi o zdravstvu, imigraciji ili brojnih drugim stvarima. Smanjit ćemo poreze, učiniti zdravstvo jeftinijim", dodao je. Nije međutim odgovorio na novinarsko pitanje o zabrani ulaska muslimanima na američki teritorij, što je najavio prošle godine. Paul Ryan je kazao da je "Trump  ostvario jednu od najljepših pobjeda koje smo ikad vidjeli, a mi ćemo tu pobjedu pretvoriti u napredak za Amerikance". >> Trump i Obama na povijesnom susretu zaboravili nesuglasice: 'Obama je vrlo dobar čovjek' >> Pet pitanja o ekonomiji na koja Trump mora uskoro odgovoriti 