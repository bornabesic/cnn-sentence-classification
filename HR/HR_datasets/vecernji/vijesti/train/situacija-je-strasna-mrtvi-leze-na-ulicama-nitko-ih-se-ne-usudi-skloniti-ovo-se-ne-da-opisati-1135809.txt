Sirijski dužnosnik je kazao da je gotovo tisuću ljudi napustilo Alep, objavio je Reuters. U prvom konvoju je, prema riječima dužnosnika, iz grada izašla 951 osoba. U njemu su se nalazile žene, djeca i ranjenici. Crveni križ je potvrdio da je 13 vozila medicinske pomoći i 20 autobusa s civilima i ranjenima napustilo sirijski grad Alep. Ranije danas počela je evakuacija oko 5000 sirijskih pobunjenika i članova njihovih obitelji iz istočnog dijela sirijskog grada Alepa, prema ruskoj agenciji TASS koja se poziva na izvore iz ruskog ministarstva obrane.  To ministarstvo je na internet postavilo i izravan prijenos iz zraka navodne evakuacije iz Alepa, iako se iz snimke ništa jasno ne može vidjeti. Ruski vojni dužnosnik kazao je da će pobunjenici i članovi njihovih obitelji biti evakuirani preko uspostavljenog humanitarnog koridora duljine 21 kilometar, piše Guardian. Crveni križ objavio je početak evakuacije 250 ranjenih civila.    "Evakuacija pobunjenika izvest će se s 20 autobusa i 10 ambulantnih kola" Sirijski i ruski vojnici pripremali su za danas evakuaciju zadnjih pobunjenika iz Alepa sklonjenih na istoku grada i njihovih obitelji prema Idlibu, priopćila je ranije ruska vojska. "Evakuacija pobunjenika izvest će se s 20 autobusa i 10 ambulantnih kola koji će prolaziti posebnim koridorom u smjeru Idliba, na sjeverozapadu Sirije", naglašava ruska vojska i ističe da djeluje prema naredbi predsjednika Vladimira Putina. "Sirijske vlasti jamče sigurnost svih boraca koji su odlučili napustiti istočne četvrti Alepa". Nešto ranije visoki dužnosnik sirijske vojske najavio je novi sporazum o evakuaciji pobunjenika iz Alepa. U tijeku su i pripreme za evakuaciju ranjenih i civila kroz južni dio grada, kazao je visoki dužnosnik pobunjenika. Damask, međutim, evakuaciju civila nije potvrdio. Slična inicijativa oko evakuacije nije uspjela u srijedu, usprkos sporazumu zaključenom pod palicom Rusije, režimskog saveznika, i Turske, bliske pobunjenicima, prije nego što je Alep zahvatio novi val nasilja. U Alepu se su se i jučer nastavili zračni udari i silovito granatiranje, sijući paniku među stanovnicima tog drugog po veličini sirijskog grada, dok su ruski i turski predsjednik ocijenili da kršenja primirja moraju prestati. Dogovor koji je u utorak postignut uz posredovanje Moskve i Ankare trebao je omogućiti izvlačenje pobunjenika i tisuća izgladnjelih civila koji su već izgubili nadu da će moći izaći iz nekoliko četvrti što su još u rukama pobunjenika. No u srijedu ujutro borbe su se nakon višesatne stanke nastavile još jačim intenzitetom, nagnavši stanovnike da u panici potraže sklonište, izvijestio je novinar AFP-a koji je na ulici vidio velik broj ranjenih ljudi dok zračni udari režima nisu prestajali sve do večeri. "Situacija je strašna", rekao je borac Mohamad al Hatib, s kojim je AFP kontaktirao u Alepu putem interneta. "Ranjeni i mrtvi leže na ulicama, nitko ih se ne usudi skloniti. Bombardiranje ne prestaje. Ovo se ne da opisati." Rusija, saveznik predsjednika Bashara al-Assada, optužila je pobunjenike za obnovu sukoba, a Turska, koja je na strani oporbe, krivcima drži snage režima i njihove saveznike. Tisuće ljudi uzalud su čekale da se ukrcaju u autobuse Dvadesetak autobusa koji su stanovnike u srijedu u 4 sata po srednjoeuropskom vremenu trebali odvesti iz grada, stajali su u vladinu sektoru Salahedinu. Tisuće ljudi uzalud su čekale da se ukrcaju u autobuse po hladnoći i kiši. Mnogi su proveli noć na nogostupima, u nedostatku skloništa. Gubitak Alepa označit će kraj pobune u tom gradu simbolu čiji je istočni dio zauzet 2012. Za vlast i njezine saveznike Rusiju i Iran bit će to, naprotiv, najveća pobjeda od početka rata 2011. Potpuno oslobađanje Alepa koje je postalo moguće zahvaljujući ruskoj pomoći, omogućit će režimu da kontrolira pet najvećih sirijskih gradova, uz Homs, Hamu, Damask i Latakiju. Rusija i Iran, drugi vjerni saveznik Assadova režima, trebaju se 27. prosinca u Moskvi sastati s Turskom kako bi razgovarali o političkom rješenju sirijskog sukoba u kojemu je od ožujka 2011. poginulo više od 312.000 ljudi, izvijestila je Ankara. Turski predsjednik Recep Tayyip Erdogan i njegov ruski kolega Vladimir Putin dogovorili su se u telefonskom razgovoru da kršenje primirja u Alepu mora prestati, istaknuvši da su spremni "čim to bude moguće" nastaviti izvlačenje civila i pobunjenika, rekao je izvor u uredu turskog predsjednika. I ruski ministar vanjskih poslova Sergej Lavrov razgovarao je telefonom s američkim kolegom Johnom Kerryjem zatraživši od njega da pritisne pobunjenike kako bi napustili grad, objavila je ruska diplomacija. Washington i Pariz pozvali su "međunarodne promatrače" da nadgledaju eventualnu evakuaciju. U srijedu navečer pobunjeničke skupine objavile su informaciju o novom dogovoru koji bi u četvrtak ujutro omogućio izvlačenje ranjenika i civila iz četvrti Alepa koje još kontroliraju, ali ju je demantirao izvor blizak sirijskom režimu. Više od 465 stanovnika, među kojima 62 djece, poginulo je u istočnom Alepu, javio je Sirijski opservatorij za ljudska prava (SOHR), od 15. studenog kada je počela ofenziva režimskih snaga koje sada kontroliraju gotovo čitavo područje grada. Vlada navodi da su u pobunjeničkoj vatri život izgubila 142 civila.  >>Kaos Alepa se nastavlja: Blokirali su evakuaciju, primirje je propalo i ponovno se čuje granatiranje 