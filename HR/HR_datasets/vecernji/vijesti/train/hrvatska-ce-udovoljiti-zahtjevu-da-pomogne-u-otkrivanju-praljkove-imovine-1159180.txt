Ministarstvo pravosuđa izvijestilo je da će do 5. travnja udovoljiti zahtjevu Haškoga suda koji je prošloga tjedna pozvao Hrvatsku i Bosnu i Hercegovinu da pomognu u lociranju imovine generala Slobodana Praljka kako bi sud mogao naplatiti 2,8 milijuna eura koliko je potrošio na Praljkovu obranu. Ministarstvo podsjeća da Ustavni zakon o suradnji s Međunarodnim kaznenim sudom propisuje da "zahtjev za suradnju i izvršenje odluke Međunarodnog kaznenog suda, Vlada Republike Hrvatske dostavlja nadležnom državnom tijelu radi izvršenja". Dodaju da će na konkretan zahtjev Hrvatska odgovorit do naznačenog roka, odnosno od 5. travnja ove godine. Do tog datuma, prema haškom zahtjevu, Hrvatska i BiH trebaju napisati koje mjere mogu poduzeti kako bi se vratio novac što od Praljka potražuje Haški sud. Prije više od tri godine Haški sud zaključio je da Praljak, jednog od šestero dužnosnika Herceg Bosne osumnjičenih za ratne zločine nad Bošnjacima, raspolaže imovinom koja mu omogućava plaćanje obrane. Stoga je zatražio da sam snosi troškove i sudu vrati 2,8 milijuna eura koliko je do tada potrošeno na Praljkovu obranu. Žalbeno vijeće zaključilo je da se Praljak nije odazvao pozivima tajništva da plati iznos odjednom ili u ratama pa je odlučilo poduzeti nove korake u svjetlu pretpostavki da Praljak ima imovinu na području BiH i Hrvatske. Istovremeno mediji su objavili da tvrtka Oktavijan, u vlasništvu obitelji Praljak, uskoro kreće u gradnju poslovne zgrade i hotela na devet etaža na zagrebačkoj Radničkoj cesti, a investicija bi navodno trebala stajati između 12,5 i 14 milijuna eura. Zahtjev za otkrivanjem Praljkove imovine objavljen je u tjednu kada se na Haškom sudu održavala žalbena rasprava u postupku protiv šestorice bosanskohercegovačkih Hrvata koji su u svibnju 2013. nepravomoćno osuđeni na kazne od 10 do 25 godina zatvora zbog zločina nad muslimanima tijekom rata u BiH osmišljenih u okviru udruženog zločinačkog pothvata. Pravomoćna presuda očekuje se do kraja godine. > > Haaški sud naložio zapljenu Praljkove imovine > > Petkovićeva obrana: Nije bilo etničkog čišćenja u Herceg Bosni 