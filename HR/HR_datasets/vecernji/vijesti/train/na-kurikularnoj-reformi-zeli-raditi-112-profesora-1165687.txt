Na adresu Ministarstva obrazovanja, nakon što je u subotu zatvoren natječaj za voditelja i dvanaest članova ekspertne radne skupine za provođenje kurikularne reforme, stiglo je 112 prijava. Kako poručuju iz Ministarstva, to nije konačan broj jer prijave poslane poštom za vikend još uvijek pristižu. – Pretpostavlja se da će taj broj biti veći nakon što stignu sve prijave – kazali su. Pristigle kuverte još uvijek nisu otvorene pa se ne zna točan broj onih koji bi voljeli preuzeti ulogu predsjednika povjerenstva koji za zadatak ima pročešljati postojeće kurikulume i uvažiti pritužbe iz javne rasprave. No već sada je poznato da je svoju prijavu poslao i Boris Jokić, bivši voditelj koji je i započeo s izradom kurikuluma s ciljem modernizacije obrazovanja. – Stručan i vrijedan rad 500 nastavnika i profesora koji su dosad sudjelovali treba nastaviti jer predstavlja zalog suvremenog i znanstveno utemeljenog odgoja i obrazovanja usmjerenog za potencijal svakog djeteta i za potrebe društva i gospodarstva – kazao je Jokić nakon što je poslao svoju prijavu. >>Jokić se vraća: Javit ću se na natječaj, želim opet voditi kurikularnu reformu >>10 zanimanja nestaje jer ih u Hrvatskoj nitko ne želi 