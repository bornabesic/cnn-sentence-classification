Hrvatska narodna banka uvjerava da se dužnička kriza Agrokora neće odraziti na stabilnost domaćeg financijskog sustava jer HNB strogo provodi ograničenja izloženosti banaka prema jednoj kompaniji. No, pad najveće tvrtke sigurno ima utjecaja na cijelo gospodarstvo, o čemu razgovaramo s guvernerom Borisom Vujčićem. Jeste li računali kako će stanje u Agrokoru utjecati na hrvatski BDP? Kriza u Agrokoru imat će skoro sigurno posljedice na BDP. One bi bile posebno izražene ako se kriza bude rješavala po tzv. neurednom scenariju. Ako pak proces bude upravljan i koordiniran, posljedice bi mogle biti mnogo blaže. Puno je faktora i međuovisnosti u igri, te je zbog toga, i činjenice da još nije jasno na koji način će se odvijati restrukturiranje, prerano za procjenu koliki će biti utjecaj na kretanje BDP-a. Tvrdite da je sustav stabilan i da banke mogu bez potresa podnijeti čak i stopostotni gubitak ulaganja u Agrokor. Kolika su ta ulaganja, što je s tvrtkama koje su poslovno povezane s Agrokorom? Sigurnost financijskog sustava naša je stalna briga, radi čega smo kontinuirano nadzirali banke i nalagali bankama čija je izloženost prema pojedinom riziku premašivala 25 posto kapitala banke da tu izloženost smanje. Bilo je puno nezadovoljstva oko toga, ali naš stav je bio jasan. Koncentracija izloženosti kod znatnog broja hrvatskih banaka danas je bitno niža nego što je bila prije tri godine. Mi se tim rizikom sustavno bavimo godinama i to u okolnostima kad nismo imali puno saveznika, dapače. Kad smo uočili da su banke prestale direktno kreditirati klijenta, ali su to nastavili činiti indirektno – davanjem kredita dobavljačima koji su pak sa svoje strane povećali izloženost do te mjere da su neupitno postali jedan rizik s klijentom – njihovu izloženost prema dobavljačima počeli smo tretirati kao isti rizik. Povezali smo jednu dinamičnu mrežu zbog koje smo bili na udaru sa svih strana, ali zahvaljujući tome danas i dalje imamo stabilan financijski sustav. Da u tome nismo uspjeli, danas bismo imali domino efekt i s bankama. Ponavljam, financijski je sustav stabilan, i takav će ostati zahvaljujući pravovremenim potezima središnje banke. Danas se nižu blokade za blokadom, nitko se više ne osjeća stabilnim? Nažalost, puno vremena je izgubljeno od početka problema u siječnju ove godine. Raniji sustavan dogovor svih uključenih smanjio bi rizik ovakvog razvoja događaja. No on nije lak, zbog raznorodnih interesa u ovoj situaciji. Svakako, nastavak ove situacije u kojoj se neki u cijelosti namiruju i time smanjuju mogućnost drugih za namirivanje nije prihvatljiv. Vlasnik ili vjerovnici trebali bi žurno nešto poduzeti da zaštite kompaniju. Kad je ostao bez kredita kod kuće, Agrokor se zapravo okrenuo Rusima? HNB je radio svoj posao sukladno važećoj regulativi i zaštitio domaći financijski sustav od sustavnog rizika. Ideja da treba trpjeti nezakonitost kako bi se spriječila glupost čini mi se malo ekstremna. Nekidan je vaš viceguver kazao da postoje scenariji po kojima bi pojedine banke mogle imati problema s ispunjavanjem svih regulatornih zahtjeva, i to uglavnom zbog spornih mjenica. Ako bi se to dogodilo, moglo bi se postaviti pitanje dokapitalizacije, no to je pitanje za vlasnika i upravu banke. Rizika za sustav nema.      >> Poslovanje na hrvatski način: Ova dva scenarija objašnjavaju situaciju s Agrokorom >> Standard&Poor's snizio rejting Agrokoru na 'CC' uz negativne izglede. Večeras sastanak Alvareza III. i Plenkovića u Banskim dvorima 