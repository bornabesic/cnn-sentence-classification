Suspendirani članovi HSP-a AS na konferenciji za novinare u četvrtak prozvali su tajnika stranke Peru Ćorića za kult ličnosti, prozvali ga kao glavnog krivca zbog kojeg je propalo okupljanje u „pravaški kišobran“ te upozorili da protustatutarno u subotu organizira stranačku konvenciju kako bi na njoj izabrao novo vodstvo koje će biti njegova marioneta. Suspendirani predsjednik Glavnog stana Tomislav Vlajnić kazao je kako je konvencija, najavljena za subotu, sazvana nelegalno, protustatutarno, a jedini joj je cilj, ustvrdio je, da Pero Ćorić zadrži pozicije unutar stranke. Ćorić će učiniti sve da protustatutarno izabere ljude i o tome će opet morati odlučivati tijela države, najavio je Vlajnić upozorivši da zbog  takvih događanja stranku napušta velik broj članova. Naglašava, kao i ostali suspendirani – dopredsjednik stranke Dario Marenić te članovi Predsjedništva Jozo Rogošić i Vlatka Kovač – da je njihova suspenzija nestatutarna jer je Časni sud odluku o suspenziji donio bez dovoljnog broja članova pri odlučivanju. Suspendirani su, kažu, samo zato da bi Ćorić mogao voditi konvenciju u subotu, a prozivaju ga za netransparentno raspolaganje stranačkim novcem te sumnjaju da je novac za privatne potrebe izvlačio putem putnih naloga. Vodili krive ratove Dopredsjednik stranke Marinić upozorio je da financijsko izvješće stranke ima  pet rečenica, a nalaz revizije dvije rečenice što je, kaže, nepojmljivo. Ćorić je, dodaje, nekontrolirano trošio novac i ponašao se diktatorski, a proziva ga i za neuspjeh ujedinjavanja pravaša u “pravaški kišobran“.  „Jedan lijep projekt 'pravaški kišobran' izrastao je u financijski projekt Pere Ćorića“, kazao je. Član Predsjedništva Branimir Begović osvrnuo se na loše izborne rezultate na izvanrednim parlamentarnim izborima kazavši da je najmanje deset godina vođena loša politiku u kojoj su upadali u vješte zamke raznih grupacija umjesto da brane obespravljene i slabe, što bi trebala biti osnovna zadaća modernog pravaštva.  „Umjesto da stojimo ispred deložiranih ljudi, mi smo vodili krive ratove, ratove Joea Šimunića, Ane Karamarko, Velimira Bujanca. Birači su nas, s pravom, kaznili“, ustvrdio je. Pozvao je na okrupnjavanje i ujedinjavanje svih stranaka s pravaškim prefiksom, izbor jednog, zajedničkog predsjednika stranke i zajednički nastup na lokalnim izborima S njim se slaže dopredsjednik stranke Željko Bokulić koji dodaje da pravaše mogu ujediniti samo mladi ljudi, a ne oni koji su pravašku scenu 20 godina razjedinjavali. "Ujediniti nas mogu mladi ljudi koji nisu opterećeni prošlošću, već gledaju u budućnost i doktrinu stračevićanstva stavljaju u kontekst 21. stoljeća". I član Predsjedništva Jozo Rogošić ističe da je Ćorić suspendirao sve koji mu se protive jer želi dovesti nove ljude u stranku i to, ustvrdio je, „pod parolom da dolaze mladi, ali da ostaje Ćorić“. „On je isto kao i Hajduk, vječan. Znači, Bog, Hajduk i Pero Ćorić su vječni“, ironično je rekao. Ustvrdio je i da je bivši predsjednik stranke Ivan Tepeš bio Ćorićeva marioneta, kao što će marioneta biti i budući predsjednik stranke za kojega, kako je navedeno na konferenciji za novinare, "Ćorić predlaže Hrvoja Ničea". >> Glavni stan HSP-a AS suspendirao Ćorića, a on uzvraća: Sjednica je bila nelegalna! >> Potresi u stranci: Iz HSP-a AS istupila karlovačka županijska organizacija 