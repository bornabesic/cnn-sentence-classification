Europska komisija odobrila je Sloveniji prodaju državne Nove ljubljanske banke (NLB) u dva koraka, do kraja iduće godine, potvrđeno je danas u Bruxellesu i Ljubljani. Prema ranijem dogovoru Komisije i slovenske vlade, NLB koja je u potpunom vlasništvu države trebala je biti privatizirana do konca 2018. godine, kako se subvencije u banku koja je dokapitalizirana državnim sredstvima ne bi tretirale kao nedopuštena državna pomoć, prema pravilima o konkurenciji na tržištu na kojima se bazira europsko korporacijsko pravo i pravna stečevina Europske unije. Dogovorena je prodaja 50 posto dionica inicijalnom javnom ponudom ove godine, dok bi se u drugom koraku privatnim investitorima do kraja iduće godine ponudio još četvrtinski dionički paket. Država bi u banci zadržala strateški udio od 25 posto plus jednu dionicu. Europska komisija u četvrtak je objavila da je odobrila Sloveniji privatizaciju NLB-a i smanjenje njezina vlasničkog udjela na četvrtinu do kraja iduće, a ne ove godine, pri čemu će u prvom koraku biti prodana polovica dionica, a Slovenija će se pridržavati ranije preuzetih obveza o smanjenju svog udjela. To je potvrdilo i slovensko ministarstvo financija. Očekuje se da će nadzorni odbor banke idućih dana objaviti pojedinosti o početku prodaje dionica. Nakon toga će Slovenski državni holding SDH koji upravlja državnom imovinom objaviti najavu početka kotiranja dionica NLB-a na burzi, a objavit će se prospekt s podacima o banci i rasponu cijene koja se očekuje od potencijalnih ulagača. Obavit će se i prezentacije investitorima u Europi i SAD-u uz pomoć Deutsche Banka koji je odabran za glavnog savjetnika.     