Ruski borbeni zrakoplov koji sudjeluje u operaciji protiv džihadista Islamske države (IS) greškom je u četvrtak pogodio zgradu i u njoj usmrtio trojicu turskih vojnika na sjeveru Sirije, objavila je turska vojska.  Turski predsjednik Recep Tayyip Erdogan telefonski je razgovarao s ruskim kolegom Vladimirom Putinom koji mu je izrazio sućut, navodi se u priopćenju. Putin je Erdoganu kazao kako je loša koordinacija dvije zemlje kriva za smrt trojice vojnika.  Turska je počela prekogranične operacije u susjednoj Siriji u kolovozu no njezina je ofenziva stala oko grada al-Baba na sjeveru Sirije koji je uporište IS-a i on se snažno odupire. Deset je vojnika ubijeno zadnja dva dana, prema lokalnim medijima. Turska i njezini saveznici, sirijski pobunjenici protiv predsjednika Bašara al-Asada sada su na istoj bojišnici oko al-Baba gdje se pobunjenici bore protiv vojske predsjednika Asada i njemu  odanih milicija. Bitka za al-Bab mogla bi izrasti u sukob između turske i sirijske vojske, piše agencija Reuters. Službeni Damask, koji ima potporu Rusije, naziva okupacijom turski nadzor nad gotovo 2000 četvornih kilometara u Siriji. Al-Bab je veliki cilj turske ofenzive počete u kolovozu na sjeveru Sirije. Svrha je operacije protjerati IS s granice, ali i prekinuti napredovanje kurdske milicije koja pod zaštitom Sjedinjenih Država također ratuje protiv IS-a, ali je zato 'trn u oku' za tursku vladu.  Tursko predsjedništvo objavilo je u srijedu da su se predsjednik Recep Tayyip Erdogan i američki predsjednik Donald Trump u telefonskom razgovoru noću dogovorili da će zajednički napredovati u borbi protiv IS-a u al-Babu, a zatim i prema gradu Raki, koji je zapravo glavno uporište IS-a. 