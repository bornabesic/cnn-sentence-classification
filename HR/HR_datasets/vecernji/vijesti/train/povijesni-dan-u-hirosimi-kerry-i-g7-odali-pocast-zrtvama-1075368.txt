John Kerry je postao prvi državni tajnik i najviši dužnosnik američke vlade koji je posjetio memorijalni centar u Hirošimi otkako su Sjedinjene Države 1945. bacile atomsku bombu na taj grad, pozivajući da se "zauvijek otkloni prijetnja nuklearnog oružja". Japan je posjet Kerryja i njegovih kolega iz skupine najbogatijih zemalja svijeta G7 kojima je ovo bila priprema za summit u svibnju, nazvao "povijesnim". Ministri vanjskih poslova došli su tijekom prijepodneva u memorijalni centar za mir, potresno svjedočanstvo o razarajućoj atomskoj sili koja je 6. kolovoza 1945. sravnila grad sa zemljom i odnijela 140.000 života. "Svi bi trebali vidjeti i osjetiti snagu ovog mjesta", poručio je John Kery upisujući se u zlatnu knjigu muzeja, prenosi State Department. "To nas snažno i trajno podsjeća da moramo ne samo zauvijek otkloniti nuklearnu prijetnju, nego i učiniti sve kako bismo spriječili rat", istaknuo je državni tajnik, vijetnamski veteran koji nije sklon vojnom intervencionizmu i zauzima se za razoružanje. Nakon posjeta muzeju koji posjetiteljima kroz mučne fotografije daje predodžbu o razmjerima katastrofe, ministri G7 su posjetili park oko muzeja. Zatim su položili vijenac ispred kenotafa, luka koji se nadvija nad pločom s imenima svih žrtava i riječima uklesanim u kamen: "Počivajte u miru, nećemo dopustiti da se tragedija ponovi". Mnoštvo mladih ih je dočekalo mašući zastavama sedmerih zemalja (SAD, Japan, Kanada, Francuska, Velika Britanija, Italija i Njemačka) i predajući ima ogrlicu od papirnih ždralova, simbola mira. Kerryjev posjet mogao bi utrti put dolasku američkog predsjednika Baracka Obame u prigodi susreta na vrhu predsjednika država i vlada G7 koji se 26. i 27. svibnja održava u Japanu, premda još službeno nije donesena nikakva odluka. Obama se od 2009. zalaže za "svijet bez nuklearnog oružja". Upitan u nedjelju navečer hoće li Kerry zatražiti oprost za razaranje Hirošime, američki diplomat je rekao da službeno neće to učiniti, ali da je "kao i svi Amerikanci i Japanci ispunjen tugom". Ovaj posjet, prvi takav za SAD, ali i još dvije nuklearne sile G7, Veliku Britaniju i Francusku, gurnuo je u drugi plan aktualne svjetske teme o kojima su ministri razgovarali na susretu, a to su terorizam i sigurnost na moru. >> John Kerry neće se ispričati u ime Sjedinjenih Država za napad na Hirošimu 