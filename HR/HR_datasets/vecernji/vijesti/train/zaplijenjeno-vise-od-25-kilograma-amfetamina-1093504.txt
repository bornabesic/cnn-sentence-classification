 Policijski službenici Službe kriminaliteta droga dovršili su kriminalističko istraživanje nad dvojicom 26-godišnjaka i zaplijenili ukupno 2578 grama amfetamina,  906 komada tableta MDMA tzv. Ecstasy, 598,5 grama  hašiša, 33 grama kokaina, 0,2 grama MDMA, 127 grama punila, dvije digitalne vage za precizno mjerenje težine, aparat za vakumiranje, korespondencija te 8770 kuna i 100 eura, za koje postoje osnove sumnje da potječu od kupoprodaje droge, priopćila je policija. Temeljem saznanja da se dvojica 26-godišnjaka bave prodajom droge u unajmljenom stanu na području Novog Zagreba, policijski službenici su 17. lipnja u večernjim satima zatekli i uhitili  42-godišnjaka i kod njega pronašli 14 grama kokaina i 1,6 grama hašiša, a nedugo zatim i 31-godišnjaka, kod kojeg su pronašli 12 grama kokaina. Iste večeri, po izlasku iz stana, uhićena su i dvojica 26-godišnjaka kod kojih je pronađen amfetamin i tablete MDMA.    Sljedećeg dana, temeljem naloga suca istrage, obavljena je pretraga stana  u kojem borave 26-godišnjaci te je osim droge, pronađena i jedna ručna bomba. Kriminalističkim istraživanjem utvrđeno je da su 26-godišnjaci na za sada neutvrđen način nabavljali veće količine amfetamina i kokaina  koju su miješali s punilima te  droge MDMA i hašiš, koju su skrivali i prepakiravali te ju preprodavali na području Zagreba. Zbog osnovane sumnje da su počinili kazneno djelo neovlaštene proizvodnje i promet drogama iz članka 190. st. 2 KZ-a, protiv osumnjičenih podnijeta je kaznena prijava, dok je protiv jednog 26-godišnjaka podnijeta i kaznena prijava zbog kaznenog djela nedozvoljenog držanja, izrade i nabavljanja oružja i eksplozivnih tvari iz čl. 331 st. 1  KZ-a te su predani pritvorskom nadzorniku. Protiv 42-godišnjaka i 31-godišnjaka podnijeti su optužni prijedlozi zbog počinjenog prekršaja iz čl. 3 Zakona o suzbijanju zlouporabe droga.   Osim ovog kriminalističkog istraživanja, u noći s 18. na 19. lipnja, policijski službenici Službe kriminaliteta droga, zajedno s policijskim službenicima II. PP Zagreb pojačali su aktivnosti na uličnoj redukciji droge te na koncertu koji se održavao na području Črnomerca zaplijenili manje količine raznih vrsta droge. Protiv 23 posjetitelja koncerta zatečenih u neovlaštenom posjedovanju droge podnijeti su optužni prijedlozi zbog počinjenog prekršaja iz čl. 3 Zakona o suzbijanju zlouporabe droga, navodi se u priopćenju PUZ-a.   