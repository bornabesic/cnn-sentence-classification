Marija Vučko, zamjenica ravnateljice Uskoka, na zagrebačkom Županijskom sudu počela je s iznošenjem svoje završne riječi u aferi Spice. Predviđa se da će tužiteljica, svoju završnu riječ, koja u pisanom obliku ima 304 stranice iznositi do srijede. Nakon nje na red će doći obrana i optuženici, a ako ne bude nepredviđenih iznenađenja, nepravomoćna presuda u aferi Spice trebala bi biti objavljena do kraja srpnja. Optužnicom se Damir Polančec, bivši ministar i bivši potpredsjednik Vlade te Podravkini menadžeri, Darko Marinac, Zdravko Šestak, Saša Romac, Josip Pavlović terete da su pokušali preuzeti kontrolu nad većinskim paketom dionica Podravke, čime sum prema Uskoku, tu tvrtku oštetili za oko 300 milijuna kuna. Osim njih još su optuženi poduzetnici Milan Horvat i Srđan Mladinić te odvjetnik Zoran Marković. Optuženici su u obranama nijekali krivnju te su tvrdili da su dionice stjecali kako bi se obranili od neprijateljskog  preuzimanja  norveške  tvrtke Riber&Son. Upravo neprijateljsko preuzimanje bilo je glavna tema prvog dana završne riječi tužiteljstva. Naime, tužiteljstvo smatra da je tijekom sudskog postupka dokazano da su Polančec i Marinac ostale organizirali u zajedničko djelovanje te da im je cilj bio preuzimanje kontrole nad Podravkom. – U svom završnom govoru ukazat ću na dokaze iz kojih proizlazi da nije bilo preuzimanja Podravke, ni prijateljskog ni neprijateljskog. Ukazat ću i na dokaze iz kojih proizlazi da Podravci nije prijetila opasnost ni teška šteta te da su optuženici sve radnje koje su poduzimali, poduzimali kako bi realizirali plan koji se odnosio na stjecanje kontrole nad većinskim paketom dionica Podravke i to angažiranjem sredstava same Podravke – kazala je, među ostalim, tužiteljica Marija Vučko. 