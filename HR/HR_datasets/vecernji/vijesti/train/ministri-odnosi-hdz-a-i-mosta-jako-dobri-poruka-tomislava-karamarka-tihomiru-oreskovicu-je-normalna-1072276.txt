Nekoliko ministara ocijenilo je danas da su trenutni odnosi HDZ-a i Mosta jako dobri, a ministar znanosti, obrazovanja i sporta Predrag Šustar ustvrdio je kako je poruka predsjednika HDZ-a i prvog potpredsjednika Vlade Tomislava Karamarka da premijer Tihomir Orešković još uvijek ima podršku HDZ-a, a kada je izgubi više neće biti premijer, "normalna i za očekivati". Ministar vanjskih i europskih poslova Miro Kovač izjavio je novinarima uoči Vladine sjednice da su odnosi HDZ-a i Mosta "prva liga", dok ih je ministar prometa, mora i infrastrukture Oleg Butković ocijenio "odličnima i nikad boljima", uz poruku kako se nada da će biti još bolji. Šustar je pak na upit je li Karamarkova poruka Oreškoviću prijetnja odgovorio kako je to "stvar interpretacije", dodajući da je Karamarko rekao "nešto što je normalno i za očekivati". "To su normalne stvari, sve ima svoje uspone i padove, jako sam zadovoljan, treba imati strpljenja i očekuje se da nakon izglasavanja proračuna krenemo dinamičnije", rekao je Šustar. Kao Vlada moramo, svatko u svom području, napraviti ono što se od nas očekuje ritmom koji nakon izglasavanja proračuna mora biti brži, poručio je. Šustar ne misli da je Oreškovićev odlazak na mini-turneju po Hrvatskoj svojevrsno distanciranje od HDZ-a, već smatra kako je dobro da premijer bude prisutniji u javnosti. "To je dobro za Vladu i sve nas, drago mi je da ide u Vatikan i dobro je da je premijer sveprisutan u javnosti. To se od njega očekuje, poželjno je i dio posla koji mora obavljati, i vidim to kao pozitivan pomak", kazao je Šustar. Ministar graditeljstva i prostornog uređenja Lovro Kuščević ustvrdio je kako je vladajuća koalicija stabilna. "Koalicija je zaista stabilna, razgovaramo na svakodnevnoj bazi, svi problemi se rješavaju dogovorno, tako da ne vidim problema i razloga za paniku", dodao je.  I Kuščević je odbacio tumačenja da je najavljena Oreškovićeva turneja distanciranje od HDZ-a. "Premijer mora upoznati sve krajeve Lijepe naše, pozdravljam tu turneju i pozivam ga da posjeti Dalmaciju, Slavoniju, Istru i sve krajeve Hrvatske", rekao je. Upitan je li poruka Karamarka premijeru da se bavi investicijama i gospodarstvom neizravna prijetnja, Kuščević je odvrati kako je dobra poruka da se moramo baviti gospodarstvom i kao Vlada svakodnevno rješavati gospodarske probleme. I danas je sjednica Vlade na kojoj ćemo to raditi, a poslije je europski semestar na kojem razrađujemo modele kako najbolje riješiti probleme u kojima se nalazimo, pa mislim da je to dobra poruka, kaže Kuščević. >> Karamarko prijeti Oreškoviću, i dalje je ljutit što nije prošao njegov kandidat za šefa tajne službe >> 'Možda se Karamarko osjeća povrijeđeno, ali to je odluka premijera i predsjednice' 