– Za ministrovu odluku doznali smo iz medija, a kontakata između njega i nas od podnošenja našeg zahtjeva za razrješenje nije ni bilo tako da nije bio u prilici nagovarati nas na bilo što. Ništa od naših zahtjeva nije prihvatio i ovo je danas samo posljedica onog što smo mi tražili. Uvjeti za rad na reformi ne postoje i to je jasno iz našeg zahtjeva za razrješenje – komentirala je jučer članica ekspertne radne skupine (ERS) Branka Vuk najavu ministra Šustara da će ih razriješiti. Ministar je to novinarima kazao nakon sjednice Vlade. No nakon nekoliko sati i uzbune javnosti iz Ministarstva stiže objašnjenje da je to ministar spomenuo kao jednu od mogućnosti i da to neće učiniti prije nego što im ERS dostavi izvješća o provedenoj stručnoj raspravi. Zašto baš sada Mnogima nije jasno zašto se ministar za moguće razrješenje odlučio baš sada. – Budući da ERS i dalje radi iako je tražio razrješenje i s obzirom na to da Šustar ništa nije napravio s popisa svojih obveza iz Strategije znanosti, obrazovanja i tehnologija, bilo bi puno uputnije da je Šustar podnio ostavku – oštar je bivši ministar znanosti Gvozden Flego. Ocjenjuje da je ovo još jedan pokušaj podrivanja jedne značajne, strategijske reforme. – Nadam se da za ostvarenje svojih loših nakana ministar neće imati vremena – zaključuje Flego. Voditelj Posebnog stručnog povjerenstva za provedbu Strategije znanosti, obrazovanja i tehnologija Neven Budak smatra da razrješenje skupine vodi do zaustavljanja reforme. – To mi govori da ne postoji volja da se kurikularna reforma provede kako je zamišljena, a upitno je želi li se uopće provesti. Dođe li do razrješenja ERS-a, mora se imenovati novi, a to može biti samo u suradnji Ministarstva i Posebnog stručnog povjerenstva za provedbu strategije kojem sam ja na čelu – kaže Budak. Obrazovanje i politika Za predsjednika Školskog sindikata “Preporod” Željka Stipića ministrova je odluka očekivana. – Od početka je sve upućivalo na ovakav rasplet. Ključno je pitanje što će biti s reformom. Šustar će ostati upamćen po tome što je prije vlastitog razrješenja i razrješenja svoje Vlade razrješenjem Borisa Jokića razriješio ovu zemlju ama baš svake nade u bolje obrazovanje. U državi u kojoj je Vlada u rasulu ne donose se ovako ozbiljne odluke. Ozbiljan posao doveden je u pitanje – upozorava Stipić. Iako je bio žestok kritičar kurikularne reforme, prof. dr. Josip Burušić iz Instituta “Ivo Pilar” kaže da mu je žao što nije bilo više mudrosti, tolerancije i dijaloga da se problem riješi na prihvatljiv način. – Nije dobro kada obrazovanje, učenici, nastavnici i roditelji postanu predmet političkih nadmetanja, prepiranja i politikantstva. Posao na reformi potrebno je nastaviti uz uvažavanje problema i otvorenih pitanja koja su se pokazala u stručnoj raspravi i to unutar sustava i institucija obrazovanja – kaže Burušić. Iako je već odavno najavljivana javna rasprava o predloženim kurikularnim dokumentima, ona još uvijek nije počela, a nema ni natječaja za škole u kojima bi se reforma eksperimentalno provodila od jeseni ove godine, a koji je ministar Šustar najavljivao. Svjestan promjenljivosti političke situacije, Željko Stipić kaže da nije “siguran da će, dođe li do smjene vlasti, reforma sa Zoranom Milanovićem biti u boljoj poziciji”. – Mi zaboravljamo da je kurikularna reforma samo jedna od pet-šest promjena koje se trebaju dogoditi u školstvu – upozorava Stipić. A sve one, osim kurikularne reforme, nisu ni započete. 