Služio je u tri vojske – kanadskoj, francuskoj i hrvatskoj – no potonja je ipak odredila njegov put. Stranicama svoje impresivne biografije, ovaj negdašnji vojnik francuske Legije stranaca i umirovljeni general Hrvatske vojske dodat će i funkciju saborskog zastupnika, koja je za njega i više od toga: u parlamentu će biti glas dijaspore i hrvatskih branitelja. Motivaciju da prvi put uđe u političku arenu pronašao je u riječima pape Ivana Pavla II. koji je svojedobno pozvao Hrvate da budu aktivni u javnom i političkom životu svoje domovine. – Nas Hrvate ubija pasivnost i apatija, to je proizvod mentalnog sklopa u bivšem sustavu prema kojem uvijek netko drugi mora nešto odraditi za tebe. Da citiram sociologa Vilfreda Pareta: Tko god odluči postati ovca naći će vuka koji će ga pojesti – kaže general Glasnović. Izabran u Sabor s liste za dijasporu, ponajviše će ukazivati na činjenicu da su Hrvati iz BiH isključeni iz ekonomskog i društvenog razvoja Hrvatske. – Zastrašujuće je da tim ljudima treba tri godine da dobiju državljanstvo te da svakih šest mjeseci moraju obnavljati iskaznicu te da imaju samo tri zastupnika u Saboru. Tim ljudima se odriče temeljno demokratsko pravo: pravo glasa. Također, Hrvatska je potpuno zanemarila ekonomsko povezivanje sa svojom dijasporom, stoga je moja misija da Hrvatska dobije ministarstvo iseljeništva. Bez investicija koje dolaze iz visokorazvijenih industrijskih zemalja i doprinosa dijaspore neće biti napretka – kaže general Glasnović. Sramota je što Hrvatsku i 25 godina kasnije još vode strukture iz bivšeg sustava  Premda je aktualna vlast upozoravala na tužbe pojedinih pripadnika HVO-a temeljem kojih je RH već isplatila 43 milijuna kuna, za generala Glasnovića nema dvojbe: sa saborske govornice upirat će na izjednačavanje prava pripadnika HV-a i HVO-a. – Nisu samo materijalna prava u pitanju već i priznanje tim vojnicima. Smatram da u svakom pojedinačnom rješenju o statusu treba pisati da je taj vojnik branio teritorijalni integritet Republike Hrvatske – ističe general Glasnović, pa dodaje da Hrvatska isplaćuje 6591 pripadnika HVO-a ali i više od 40.000 partizana koji “opterećuju državni proračun za 115 milijuna kuna, a silna sredstva se isplaćuju i provladinim udrugama i kulturnim marksistima”. Kao ključni argument na kojem temelji svoje uvjerenje da između postrojbi HV-a i HVO-a ne smije biti razlike, navodi obraćanje dr. Franje Tuđmana iz 1996. kada predsjednik spominje “hrvatske snage”, ne odvajajući HV od HVO-a. U završnim operacijama tijekom posljednje godine rata, nastavlja, među 23 tisuće hrvatskih vojnika čak je 11 tisuća pripadalo HVO-u. – Cijela brigada hrvatskih vojnika izvršila je suicid, samo u BiH ruku na sebe diglo je 2385 pripadnika HVO-a. O kakvoj mi to skrbi za branitelje govorimo – pita se general pa tvrdi kako bi braniteljska populacija umjesto u 1300 manjih, trebala biti okupljena u jednu snažnu i jedinstvenu udrugu koja neće biti usmjerena samo na problematiku branitelja već na izgradnju bolje Hrvatske. – Sramota je što Hrvatsku i 25 godina kasnije još vode strukture iz bivšeg sustava i nasljednici tih struktura. Dobili smo državu koja je preslika bivše države, sudeći prema birokraciji, nepotizmu, klijentelizmu i korupciji – kaže general. Svoj iznimni životni i ratni put uskoro će objaviti u memoarima na čijim će se stranicama isprepletati njegov osobni pogled na Domovinski rat s obiteljskom poviješću. Nema dvojbe, bit će to traženo i čitano štivo novog saborskog zastupnika.   >>General Glasnović: Legionar iz Zaljevskog rata i dragovoljac Rođen 1954. u Zagrebu, s obitelji se kao dvogodišnjak odselio u Kanadu. Nakon što je pet godina služio u kanadskoj vojsci, priključio se Legiji stranaca, no nakon povratka iz Zaljevskog rata pristupa obrani Hrvatske, kao i njegov brat blizanac Davor. Vojnici ga pamte kao karizmatična zapovjednika koji je pobjegao iz bolnice nakon što mu je metak prošao kraj srca. U zadnjim operacijama zapovijedao je postrojbama HVO-a, a umirovio ga je 2000. predsjednik Mesić.      