Predsjednik Sindikata turizma i usluga Hrvatske Eduard Andrić najavio je danas na tematskoj sjednici saborskog Odbora za turizam posvećenoj povećanju PDV-a na ugostiteljstvo s 13 na 25 posto mogućnost štrajka radnika u ugostiteljstvu. U burnoj raspravi, uz članove Odbora, sudjelovali su i predstavnici raznih udruženja ugostitelja i hotelijera, kao i radnika u tom sektoru, a svi su kritizirali ministra financija Zdravka Marića zbog činjenice da će ipak rasti stopa PDV-a za ugostiteljstvo. Ministar financija Zdravko Marić objašnjavao kako to povećanje neće utjecati na konkurentnost hrvatskog turizma. Tu je tezu potkrijepio podacima Eurostata u sektoru restorana i hotelijerstva.   – Ako se kao kriterij uzme paritet kupovne snage, odnosno kada se, da tako kažem, iščisti element razlike u visini dohodaka u pojedinoj zemlji, Hrvatska je uz Portugal najjeftinija destinacija na cijelom Mediteranu. Italija je, na primjer, 30 posto skuplja od Hrvatske, njezin je indeks 106,5, a Hrvatski je 75,3. Cjenovna konkurencija je nešto što se treba uzeti u obzir. Nikoga ne zanima koliki je PDV u nekoj zemlji već kolike su cijene – objasnio je Marić okupljenima.   Ministar turizma Gari Cappelli nije pretjerano zadovoljan povećanjem PDV-a.   – U ovom trenutku kao ministar bio bih sretniji da je rješenje drukčije. Ali gleda se sveobuhvatna porezna reforma i teško je pojedinom ministru iskakati u pojedinim segmentima – kazao je Cappelli te dodao kako Vlada traži druge mogućnosti da se kompenzira ovo povećanje PDV-a za ugostiteljstvo.   – Plaće radnika ionako su male i ako se ovo izglasa, neće postojati ni najmanja mogućnost za njihovo poslovanje. Zbog toga je moguće da u predsezoni, odnosno u vrijeme dolaska turista za uskrsne praznike najavimo štrajk – najavio je predsjednik Sindikata turizma i usluga Eduard Andrić. Poreznom reformom nije zadovoljna ni oporba, pa je SDP-ova Sabina Glasovac ustvrdila kako je "nezabilježeno u hrvatskoj praksi donošenja pravnih propisa da se daje samo 21 dan za prilagodbu za pravne propise". – Ova se reforma predlaže bez zakonom predviđene javne rasprave koja je trebala trajati 30 dana i bez procjene učinaka propisa – primijetila je Glasovac, dok je njezin stranački kolega Gordan Maras dodao kako je ovaj prijedlog reforme "donesen u srijedu uvečer između HDZ-a i Mosta po načelu trgovine – daj što daš".   Na sjednici na je na trenutak zaiskrilo kada je opatijski ugostitelj Stjepan Dunatov u raspravi zamjerio ministru Mariću da je ugostitelje nazvao lopovima.   – Koga sam ja to nazvao lopovom u svom životu – skočio je ministar, a kad je Dunatov shvatio da je pogriješio, ispričao se ministru pa su se strasti smirile. >> Marić: Neće biti smanjenja opće stope PDV-a od 2018. godine 