"Doručkom s hrvatskih farmi" u Sisku je počela četverogodišnja promotivna kampanja domaćih poljoprivrednih proizvoda koju organizira Hrvatska poljoprivredna agencija (HPA) u suradnji s Ministarstvom poljoprivrede. Kampanja uključuje upotrebu znaka HPA kao jamstva kvalitete poljoprivrednih proizvoda: mesa, jaja, mlijeka, meda, brašna i pekarskih proizvoda s hrvatskih polja i farmi. Na toj manifestaciji, koja je bila uvod u savjetovanje uzgajivača goveda u Hrvatskoj, ministar poljoprivrede Tomislav Tolušić izjavio je da Ministarstvo mora biti zaštitnik hrvatske poljoprivrede.  "Očito smo kod proizvodnje hrane napravili neke greške u prošlosti te zanemarili, a u nekim segmentima i uništili hrvatsku proizvodnju. Poručujem svim našim poljoprivrednim proizvođačima da su vremena kada se nije brinulo o poljoprivredi, prošla", rekao je Tolušić. Što znači znak kvalitete s novim vizualnim identitetom, objasnio je ravnatelj HPA Zdravko Barač. Tim se znakom, kako je rekao, proizvođači uključuju u promotivnu kampanju, prehrambena industrija potvrđuje kvalitetu, podrijetlo i prepoznatljivost svojih proizvoda, a potrošači dobivaju vjerodostojnu informaciju o proizvodu. Spomenuo je kako je lani znak kvalitete bio istaknut na osam milijuna kutija za jaja, koristilo ga je 105 proizvođača meda, četiri proizvođača brašna i drugi. Domaćin manifestacije, sisačko-moslavački župan Ivo Žinić je spomenuo kako Županija podupire poljoprivrednike kroz projekt Kupujmo lokalno, odnosno otvaranje trgovina u kojima se nudi oko 350 isključivo domaćih poljoprivrednih proizvoda. Na taj način, dodao je, nastoji se sačuvati selo i mala seoska gospodarstva. Na savjetovanju uzgajivača goveda glavna je tema unapređenje, razvoj i održavanje govedarske proizvodnje. Stručnjaci govore o programu za mlade poljoprivrednike, mogućnostima suradnje s austrijskim uzgajivačima, uzgoju teladi na pašnjacima, hranidbi i dobrobiti mliječnih krava, tovu teladi, te prevenciji i liječenju stočnih bolesti. Manifestaciju u Sisku mnogi su iskoristili za predstavljanje svojih proizvode. >> Hoće li nakon otkrića salmonele poskupjeti domaći proizvodi? Evo što kažu proizvođači 