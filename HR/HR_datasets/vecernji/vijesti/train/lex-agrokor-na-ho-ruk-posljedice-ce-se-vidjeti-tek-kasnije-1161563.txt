Izvanredno stanje traži izvanredne mjere, motivacijski je logičan pristup vladajućih kojim su, u povodu slučaja Agrokor koji trese temelje gospodarskog sustava, normativno intervenirali u postupke izvanredne uprave u trgovačkim društvima od sistemskog značaj. Stoga je premijer, zapravo citirajući prof. dr. sc. Branka Smerdela, rekao da bi bilo neustavno kad država ne bi intervenirala. Ustav omogućuje da se poduzetnička sloboda i vlasnička prava mogu ograničiti zakonom radi zaštite interesa i sigurnosti Hrvatske. Drugo je pitanje kako je to učinjeno. S obzirom na značaj, obuhvat, rizik i moguće posljedice, bilo je iznimno važno u proces donošenja lex Agrokor uključiti sve bitne dionike, osobito stručnjake. Koliko je komunikacijska strategija i otvorenost bitna, vidi se i na primjeru kriznog menadžmenta u Agrokoru. Stoga je premijer s debelim razlogom pozvao zastupnike da ulože minimum napora kako bi se poslala poruka jedinstva, a ne podjela. Ali, je li se i sam potrudio? Koliko god je rasprava oporbe u većem dijelu bila “marasovska”, a ne konstruktivna, premijer je tomu prilično pridonio. Izvanredna situacija traži i od njega ponašanje drugačije od uobičajenoga. Svako soliranje motivacijski je sumnjivo, kontraproduktivno pa i opasno u tako delikatnim okolnostima koje su plodno tlo za nepovjerenje, teorije zavjere, panične reakcije... Lex Agrokor kreiran je u zakulisnoj radionici bez sudjelovanja vodećih eksperata za ustavno, trgovačko, odnosno stečajno pravo. Kritički osvrt na nacrt zakona omogućen je “pet do 12” i prepušten dobroj volji pojedinaca i medija. Kritike prof. dr. sc. Jasnice Garešić na prvotnu verziju bile su obilne, ozbiljne i oštre, baš kao nekoć predstečajnih nagodbi à la Linić. Ali Plenković nije bio “na satu” kad se držala lekcija za Milanovića. Lex Agrokor na “ho-ruk” mijenjan je u zadnji tren. Umjesto studioznog, svestranog i odgovornog pristupa, koji bi poslao poruku jedinstva, sve je svedeno na improvizaciju. S kakvim posljedicama, tek ćemo vidjeti.       >> Narodne novine objavile Lex Agrokor, sutra stupa na snagu >> Banke spremne financirati Agrokor pod uvjetima "lex Agrokora" 