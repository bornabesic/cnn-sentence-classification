Zagrebački gradonačelnik i predsjednik stranke Bandić Milan 365 - Stranke rada i solidarnosti, u petak je istaknuo da stabilna i odgovorna vlast nema cijene te da na tom tragu očekuje daljnje poteze premijera Andreja Plenkovića. Bandić je poručio da će saborski zastupnici iz Kluba zastupnika Stranke rada i solidarnosti, Stranke međugeneracijske solidarnosti Hrvatske, Reformista i nezavisnih zastupnika "glasati za stabilnu i odgovornu vlast" - onu koja bude jamčila "boljitak građana ove zemlje s ozbiljnim i odgovornim ljudima". "Političari donose odluke za mandat, a državnici za generacije. Premijer najbolje zna što čini. Nema cijene stabilna i odgovorna vlast - to jamči odgovornost na državnoj razini za realizaciju projekata koje su obećali građanima ove zemlje da bolje žive. Ja se nadam da je premijer o tome vodio računa", istaknuo je Bandić na pitanje Hine da prokomentira premijerovu najavu smjene trojice Mostovih ministara. Dodao je da "na tom tragu" očekuje daljnje poteze premijera Plenkovića. "A što će tiče zastupnika Kluba rada i solidarnosti", Bandić je rekao da će oni "glasati za stabilnu i odgovornu vlast, kao i dosad". "Ona koja bude jamčila boljitak građana ove zemlje s ozbiljnim i odgovornim ljudima", poručio je Bandić upitan može li premijer Plenković kod preslagivanja računati na potporu njegova Kluba zastupnika.    Na pitanje znači li to da premijer kod "preslagivanja" može računati na potporu njihovog Kluba zastupnika, Bandić je rekao da je sve odgovorio. Ocijenio je i da će se "kriza vlade" sigurno odraziti na lokalne izbore. "Međutim, na lokalnim izborima se bije stvarna istinska politika. To je borba za bolju svakodnevicu. Na lokalnim izborima će dobiti ljudi koji su 365 dana u godini bili na raspolaganju svojim sugrađanima i omogućili im da bolje žive. Državna politika će dijelom utjecati", poručio je Bandić u petak u intervjuu Hini.   