Paradoks da uz toliko nezaposlenih u Hrvatskoj, poslodavcima ipak nedostaje stručne radne snage, posljedica je činjenice da desetljećima nismo doživjeli značajnu promjenu u obrazovnom sustavu, a s druge strane, tržište rada sve se više dinamizira. Komentirao je to ministar rada Tomislav Ćorić u Osijeku, gdje se sastao sa županom Vladimirom Šišljagićem, a razgovarali su o problemu nezaposlenosti, nedostatku kvalificirane radne snage te zapošljavanju mladih. - Imamo, tako, 244.000 nezaposlenih, a istodobno i dvadesetak tisuća oglašenih radnih mjesta – naveo je ministar. Vladine mjere za zapošljavanje krenut će, najavio je ministar, ranije nego inače, u ožujku, obuhvatit će 50.000 građana u Hrvatskoj ove godine. Ideja je, nastavio je, da ta brojka dosegne 200.000 u četverogodišnjem razdoblju i da "velik dio njih ostane zaposlen". - Teško je reći iz ove perspketive koliko će njih ostati trajno na tržištu rada, odnosno zaposleno – kazao je. Novina je u tim mjerama i stručno osposbljavanje srednjoškolaca. - To je kontigent mladih ljudi koji u kontigentu nezaposlenih čine značajan dio. Pokušavamo im otvoriti perspektivu kroz stručno osposbljavanje – poručio je. Također, ministar rada i mirovinskog sustava Tomislav Ćorić najavio je danas u Vukovaru kako njegovo ministarstvo početkom ožujka započinje s redefiniranim mjerama aktivne politike zapošljavanja u iznosu većem od 1,5 milijardi kuna. Nakon sastanka sa županom Božom Galićem i čelnicima jedinica lokalne samouprave rekao je kako se razgovaralo prije svega o problemima s kojima su se u županiji susretali pri korištenju određenih mjera u proteklom razdoblju. Ćorić je rekao i kako je okupljenima predstavio neke novitete u radu ministarstva kao i da je prije svega riječ o smanjenju procedura pri korištenju mjera ministarstva. - S obzirom na projekcije rasta gospodarstva, na prilike koje se otvaraju tijekom 2017. godine, mi se nadamo da će se ove mjere osjetiti u povećanju broja zaposlenih krajem 2017. u odnosu na 2016. godinu, istakao je Ćorić. >> Nezaposlenost u Hrvatskoj pala, ali i dalje među najvišima u EU 