Dogovoru HDZ-a i Mosta o finalnoj verziji porezne reforme prethodila je prava politička drama. Ministri HDZ-a i Mosta na užem kabinetu Vlade jučer su gotovo sedam sati pokušavali pronaći kompromisno rješenje između paketa koji je ministar Zdravko Marić predstavio kao cjelovitu reformu u kojoj se pomicanjem jednog kamenčića ruši cijela konstrukcija i Mostova inzistiranja da se odustane od povećanja PDV-a ugostiteljima. Čini se da su se tvrdi pregovori prelomili na odluci da se odustane od smanjenja opće stope PDV-a s 25 na 24 posto, čemu se Most od početka protivio, a što je bilo predizborno obećanje HDZ-a. Bili su uvjereni da takva mjera neće donijeti ništa ni gospodarstvu ni građanima, nego samo trgovcima i uvoznicima. Naši izvori prepričavaju da su pregovori između Mosta i HDZ-a bili mučni i tvrdi, da se o svakom zahtjevu Mosta iscrpno debatiralo, a iako je sjednica užeg kabineta sinoć trajala gotovo do 23 sata, još danas ujutro, uoči Vlade, peglali su se zadnji detalji dogovora. Cijela akcija oko uvođenja porezne reforme sličila je na svojevrsni “blitzkrieg”. Reforma je u jednom tjednu predstavljena vrhu HDZ-a, idući dan Mostu, a već treći dan bila je na sjednici Vlade. Članovi Predsjedništva HDZ-a nakon prezentacije porezne reforme žalili su se da nisu dobili nikakve materijale, već im je iznesena usmeno, a većina njih jedva je i upamtila što im je prezentirano. Tek nekoliko ljudi iz Predsjedništva HDZ-a tada je prigovorilo zbog povećanja stope PDV-a ugostiteljstvu, ali i zbog namjere ukidanja stope od pet posto. Tada su, prema našim informacijama, reagirali bivši ministar turizma Anton Kliman te bivši ministar vanjskih poslova Miro Kovač. Dojam je da su ostali HDZ-ovci “prespavali” tu sjednicu, a sada priznaju da Most s pravom preuzima lovorike jer ispada spasitelj koji je spriječio poskupljenje kruha, mlijeka... – Marić nam je govorio da je to cjelovita reforma i da se ništa ne može mijenjati, netko je i prigovorio zbog poskupljenja kruha, no sve je to bilo mlako. Most s pravom ispada spasitelj, a mi loši dečki – komentirao je član Predsjedništva. U HDZ-ovim krugovima čuje se da je Petrov prijetio i ostavkom ili raskidom suradnje ako se porezna reforma ne izmijeni. Potvrdu te informacije nismo dobili. >> Marić: Neće biti smanjenja opće stope PDV-a od 2018. godine 