Srpsko-hrvatski odnosi bit će ubuduće znatno bolji jer za to ne postoje suštinske prepreke, jedno je od zajedničkih uvjerenja srbijanskog premijera Aleksandra Vučića i hrvatskog člana Predsjedništva BiH Dragana Čovića nakon sastanka u četvrtak u Beogradu. "Obojica smo izrazili nadu i uvjerenje da će srpsko-hrvatski odnosi u budućnosti biti značajno bolji, a da suštinske prepreke za takav razvoj situacije na Balkanu ne postoje", rekao je Vučić na zajedničkoj tiskovnoj konferenciji nakog razgovora s Čovićem. I hrvatski član Predsjedništva BiH ocijenio je da će odnosi Srbije i Hrvatske vrlo brzo biti mnogo bolji.  "Ono što nas danas razdvaja, vrlo brzo neće", rekao je Čović, napominjući da će u Hrvatskoj idućeg tjedna biti završena predizborna kampanja. Čović je, ogovarajući na pitanja novinara o tenzijama u odnosima Zagreba i Beograda posljednjih mjeseci, istaknuo da su mnogi dizanjem napetosti dobijali političke poene. "Zato to ne bih komentirao. A i moja je obveza brinuti o Hrvatima u BiH, a odnosi između Srba i Hrvata u Hrvatskoj vrlo će brzo biti mnogo bolji, i doći će na svoje mjesto", uvjeren je Čović. Hrvatski član Predsjedništva BiH ocijenio je da ovaj prostor "ima budućnost", te da je "mnogo stvari koje narode vezuju", a nada se da "neće biti mnogo onih koji nas razdvajaju". "Istina je da mi imamo različite poglede na događaje iz prošlosti i teško ćemo ih mijenjati, ali upravo je zato važno da govorimo o odnosima u budućnosti", rekao je Vučić, naglasivši da se to postiže prije svega "iskrenim razgovorom, ali i dobrom ekonomskom suradnjom" koja je i do sada bila korektna. "Želimo dobre odnose između Srba i Hrvata", ponovio je Vučić, uz ocjenu da su takvi odnosi "uvijek ljekoviti". Naglasivši da će se dobra suradnja Srba i Hrvata u BiH nastaviti, Vučić je primjetio da je to nešto "dobro i važno u vrijeme ne baš zavidne stabilnosti". Vučić je, nakon današnje izjave državnog vrha Srbije da ne podupire referendum u RS, ali se neće ni miješati u odluku Banja Luke, naglaio kako "Republici Srpskoj podrška i pomoć Srbije ni jedne sekunde neće izostajati". "Nismo podržali tu odluku (o referendumu u RS), ali nismo vršili ni pritisak, niti ćemo na bilo koji način utjecati na odluku da li će referenduma biti", rekao je Vučić na zajedničkoj tiskovnoj konferenciji s članom Predsjedništva BiH i liderom HDZ BiH Draganom Čovićem. "Nije ovo vrijeme podjele na huškače i izdajnike", rekao je srbijanski premijer, uvjeren da će za koji mjesec ozračje uzajamnih odnosa u BiH biti drukčije. "Vjerujem i da će biti razgovora između Srba i Hrvata, između Srba i Bošnjaka, pa ako hoćete i između Hrvata i Bošnjaka", rekao je Vučić ukazavši da ovakva situacija nije dobra ni za jednu stranu. "Zbog ovoga smo bar deset investitora odvratili od ulaganja na našim prostorima. A imate manjak investicija u cijeloj Europi", rekao je srbijanski premijer. Čović: Referendum u RS ništa neće promijeniti Dragan Čović izjavio je u Beogradu kako očekuje da će referendum o Danu Republike Srpske biti održan 25. rujna, ali je uvjeren da se time u BiH ništa neće promijeniti. Čović je novinarima, nakon susreta sa Vučićem, rekao kako očekuje da će referendum o Danu RS biti održan i da je riječ o datumu kada netko želi obilježavati dan entiteta u kojem živi. "Mislim da se 26. rujna apsolutno ništa neće promijeniti... skloni smo pretjeranim tenzijama, neću reći oko trivijalnog pitanja, da ne povrijedim one koji traže da se definira datum, jer svaka sredina i u BiH i Srbiji ima svoj dan, bez obzira da li općinski ili je neka druga razina vlasti", prokomentirao je Čović. Hrvatski član Predsjedništva BiH i vođa HDZ-a BiH kaže kako je sugerirao svim svojim kolegama da odluke Ustavnog suda BiH "nisu za komentiranje", jednako kao ni odluke Vijeća za provedbu mira (PIC) u BiH, bez obzira na koji su način donijete. Čović drži da je u RS "previše naglaska stavljeno na jedno pitanje, umjesto da se bave životnim pitanjima". 