Zagreb Pride je priopćio da najoštrije osuđuje današnji napad suzavcem na LGBTIQ party. Taj čin nasilja iz mržnje rezultirao je s nekoliko ozlijeđenih osoba koje su panično pokušale napustiti klub Super Super i Zagreb Pride zahtijeva od  policije da provede brzu i efikasnu istragu te da otkrije i privede pravdi odgovorne za "ovaj gnjusan fizički napad na građane i građanke i poduzme sve adekvatne mjere kojim će osigurati mir, sigurnost i ljudska prava LGBTIQ osobama u Zagrebu i Hrvatskoj". "Proteklih nekoliko mjeseci suočavamo se s eskalacijom mržnje u javnom prostoru potaknutom sve agresivnijim i glasnijim diskursom radikalne klerikalne desnice usmjerenom protiv Ustavnih vrednota Republike Hrvatske, koji nailazi na prešutno odobravanje Vlade Republike Hrvatske", ističu u priopćenju. Zagreb Pride ističe da je već prije upozoravao na "nereagiranje Vlade na fašističke ispade razbijanjem ploče u Jasenovcu, kao i na suzdržanost Vlade u osuđivanju bilo kojeg oblika pozivanja na mržnju", a da sanašnji napad "zorno i nedvosmisleno pokazuje koliko je tanka granica između mržnje i nasilja". Pozivamo premijera Plenkovića, ministra unutarnjih poslova Orepića i Vladu da rezolutno, glasno i jasno osude ovaj čin nasilja i zločina iz mržnje usmjeren protiv ljudskih prava LGBTIQ osoba, građana i građanki Republike Hrvatske te time pokažu kako mržnja i nasilje nisu vrijednosti našeg društva, kaže se u priopćenju udruge Zagreb Pride uz poruku da će ustrajati od borbi za njihova ljudska prava i da ih neće ušutkati suzavcem. >> Zagreb Prideu uskraćena potpora Ministarstva kulture: 'Ovo je politički pritisak na povorku' 