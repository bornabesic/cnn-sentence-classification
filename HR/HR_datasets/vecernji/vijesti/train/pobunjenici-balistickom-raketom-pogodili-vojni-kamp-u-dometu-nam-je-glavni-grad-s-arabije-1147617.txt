Jemenski pobunjenici navodno su sinoć ispalili projektil koji je pogodio vojni kamp 40 kilometara udaljen od glavnog grada Saudijske Arabije Rijada, piše The Financial Express.  Saudijsko Ministarstvo obrane još nije komentiralo incident, dok je lokalno stanovništvo na Twitteru napisalo da je projektil pogodio saudijski vojni kamp smješten zapadno od grada al-Mazahimiyaha. Saudijci zataškavaju incident? Al-Masdar News piše da su pobunjenici objavili da su uspješno ispalili jednu od varijanti ruskog projektila tipa Scud, poznatijeg pod nazivom "Borkan". Jemenska novinska agencija SABA citira glasnogovornika pobunjenika koji je napad nazvao uspješnim "testiranjem preciznosti balističkog projektila dugog dometa".  – Glavni grad Saudijske Arabije sada je u dometu naših projektila – stoji u priopćenju pobunjeničke Vlade Hutija te najavljuju da bi se mogli dogoditi još veći napadi. The New Arab piše da Saudijci pokušavaju prikriti napad uz navode da je eksplozija koja se mogla čuti u Rijadu bio potres ili udar meteora.  Neki mediji pišu da je u Saudijskoj Arabiji proglašeno izvanredno stanje. Dana 31. siječnja projektil Borkan-1 navodno je ubio 80 pripadnika koalicijskih vojnika u vojnoj bazi na otoku Zuqar u Crvenom moru. Koalicija predvođena Saudijskom Arabijom taj napad nije potvrdila ni demantirala. Saudijska Arabija uključila se u jemenski sukob 2015. godine te predvodi koaliciju desetak bliskoistočnih zemalja. >>Član Glavnog odbora Mosta: Trump zna da Sirijci bježe iz paklenog rata, a brani im ulazak >>U Saudijskoj Arabiji u prošloj godini izvršene su 153 smrtne kazne 