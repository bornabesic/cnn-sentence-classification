Do podneva u subotu, posljednjega dana za predaju izbornih lista, DIP-u je pristiglo 100-tinjak lista za 11 izbornih jedinica i 20-ak kandidatura u XII. Izbornoj jedinici u kojoj se biraju pripadnici nacionalnih manjina, a svoje je liste prijepodne predao i HDZ. Predsjednik stranke Andrej Plenković je nakon predaje lista odbacio tvrdnje da su HDZ-ove liste izazvale pobunu u dijelu stranačkih organizacija. "Nije bilo nikakvih pretumbacija ni pobuna, dapače, proces usuglašavanja lista HDZ-a bio je vrlo transparentan, uključiv, svi prijedlozi kandidata su došli s terena, iz naših županijskih organizacija i zajednica. Mislim da imamo kvalitetne kandidate, imamo dvije nositeljice lista, u drugoj i IX. jedinici, što je također jedna bitna poruka, imamo ljude s iskustvom s terena, s nacionalne razine, naše partnere, HSLS, imamo HDZ BiH s nama i još nekoliko drugih partnera. Mislim da je to kvalitetan spoj koji će birači prepoznati, na crti ključne poruke, a to je da vraćamo vjerodostojnost HDZ-u s ovakvim pristupom izborima, našim programom, da ćemo pridobiti povjerenje birača", kazao je Plenković. Glasnović odustao Potvrdio je kako je Željko Glasnović odustao od sudjelovanja na HDZ-ovoj listi za XI. Izbornu jedinicu, u kojoj glasuju hrvatski državljani bez prebivališta u RH. "Gospodin Glasnović je jučer odustao, obavijestio nas je o tome dopisom. Meni je žao, nisam stekao nikakav dojam da bi to moglo ići u tom smjeru, budući da je bio na našem Središnjem odboru, kojega je član, i na tom sastanku nije dao do znanja da bi ovakvo pismo uputio jučer", kazao je Plenković. Potvrdio je i kako će na listama u dvjema izbornim jedinicama, VIII. I IX. biti kandidati iz Hrasta, no uz njihova imena neće biti navedeno i ime stranke iz koje dolaze. Upitan nije li to varanje birača, Plenković je odgovorio niječno. "Ne, nije nikakva prevara birača, to je politički dogovor. Između HDZ-a i Hrasta postoje brojne bliskosti, mi smo željeli dati taj jedan signal, oni su na takav aranžman spremno pristali i mislim da je to u redu", ocijenio je. Odbacio je i prigovore bivše kninske gradonačelnice Josipe Rimac da na listama nema nikoga s područja između Gospića i Sinja. "Iz Gospića je gospodin Milinović, koliko ja znam. Što se tiče kandidata u IX. izbornoj jedinici, mi smo slijedili prijedloge terena. Dakle, Šibensko-kninska županija provela je interni proces usuglašavanja kandidata za liste. Na žalost, u tom izboru, koji je sukladan našim pravilima, nije bilo kandidata iz Knina i mi nismo bili u mogućnosti raditi bilo što što bi išlo protiv odluke županijske organizacije", pojasnio je Plenković i ustvrdio kako nije riječ o odluci vodstva HDZ-a, nego stranačkih organizacija. "S Plenkovićem smo programski i svjetonazorski puno bliži" S Plenkovićem na predaji lista nije bio njegov zamjenik Milijan Brkić, koji je završio na 14. mjestu na listi za II. Izbornu jedinicu, a na pitanje novinara gdje je Brkić, Plenković je odgovorio da je, koliko mu je poznato, Brkić u Hercegovini. Predsjednik HDZ-a zadovoljan je jučerašnjim sučeljavanjem sa SDP-ovim Zoranom Milanovićem. "Mislim da je bilo dosta dobro, malo duže nego što je planirano. Mislim da je to dobro za podizanje demokratske kulture i standarda dijaloga u demokratskoj Hrvatskoj i nadam se da su birači imali u ovoj predfazi, prije početka izborne kampanje prilike čuti stajališta i HDZ-a i SDP-a", rekao je. Najavio je da će HDZ u srijedu formalno prezentirati svoj izborni program, u kojemu su, kaže, ključni gospodarstvo, konkurentnost, nova radna mjesta, demografska obnova i socijalna pravednost. "Imamo vrlo detaljno elaborirane ključne mjere koje ćemo predstaviti, iza kojih ćemo stati i koje će biti ključne točke programa HDZ-ove vlade", poručio je Plenković. Na predaji lista bio je i bivši predsjednik HSS-a Branko Hrg, koji je kandidiran u II. Izbornoj jedinici. "Na listi sam na kojoj sam bio i na prošlim izborima, držim taj pravac i dalje jer smatram da je to dobra lista, da je ovo dobra priča, da ćemo pobijediti na izborima i da ću dati svoj doprinos toj pobjedi", kazao je Hrg. Darinko Kosor (HSLS) rekao je da je njegova stranka imala dobre odnose s bivšim vodstvom HDZ-a, a da su sada ti odnosi još bolji. "S gospodinom Plenkovićem smo programski i svjetonazorski puno bliži", objasnio je. Naglasio je da je HSLS ostao jedini službeni partner HDZ-u, s kojim ima zajedničke liste u tri izborne jedinice, I. , II. i XI., u kojoj je HSLS-ov kandidat na trećem mjestu. "Očekujem da ćemo imati svoj klub zastupnika, ali ono što je još važnije, da ćemo imati jednaki ili bolji rezultat nego zadnji put, što znači da se bez HSLS-a, HDZ-a i ostalih partnera neće moći formirati većina u Hrvatskom saboru. Očekujem suradnju s Mostom s kojim je HSLS imao dobru suradnju u ovom sazivu, ako osvojimo nekih 60-ak mandata, a nadamo se da će biti i više, s Mostom možemo imati stabilnu parlamentarnu većinu", ocijenio je Kosor. >> Dobro nadmudrivanje, tek će se vidjeti tko će pridobiti neodlučne 