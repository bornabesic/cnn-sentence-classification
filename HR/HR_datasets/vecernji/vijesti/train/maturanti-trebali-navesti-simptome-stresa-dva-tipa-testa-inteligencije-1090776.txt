Koji su simptomi stresa s navođenjem primjera, kada djeca prihvaćaju i kako shvaćaju načelo konzervacije, kako je raspoređena inteligencija među stanovništvom s crtanjem krivulje – bila su samo neka od pitanja na koja je jučer odgovaralo nešto više od četiri tisuće pristupnika na testu iz psihologije. Trebali su također znati dva tipa testa inteligencije kao i koja se metoda upotrebljava za proučavanje navijača na utakmicama. Maturanticama zagrebačke Druge gimnazije Nataliji Dugandžić, Luciji Kisić, Karli Petković, Dori Kulišić i Jeleni Matošević test nije bio težak iako kažu da nisu sve riješile i da je 80 minuta bilo malo za ležeran pristup. No ravnatelj Druge gimnazije Drago Bagić vjeruje da će njegovi ovogodišnji maturanti postići na državnoj maturi dobre rezultate kao i prethodne generacije. I jučerašnji ispiti državne mature iz psihologije i informatike protekli su bez incidenata. 