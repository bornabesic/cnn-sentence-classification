Münchenska policija izvijestila je da je pronašla jednu osobu povezanu sa napadom u trgovačkom centru Olympia koja si je oduzela život. Tvrde da je "velika vjerojatnost" da je ta osoba sama izvela napad, iako su se ranije spominjala tri napadača. "Pronašli smo muškarca koji se ubio. Pretpostavljamo da je on jedini napadač", objavila je na Twitteru Münchenska policija. Policija je potvrdila da je najmanje devet osoba ubijeno i ozlijeđeno u pucnjavi, dok je napadač očito počinio samoubojstvo. Veliki dio ulica u Münchenu je nakon napada blokirala policija, a nije vozio niti javni prijevoz. Tijek događaja uživo: 1.35 - Münchenska policija izvijestila je da je pronašla jednu osobu povezanu sa napadom u trgovačkom centru Olympia koja si je oduzela život. Tvrde da je "velika vjerojatnost" da je ta osoba sama izvela napad, piše Guardian. "Pronašli smo muškarca koji se ubio. Pretpostavljamo da je on jedini napadač", napisala je na Twitteru Münchenska policija. 1.20 - Münchenska policija potvrdila je da je u napadu 10 osoba poginulo, uključujući i jednog potencijalnog napadača, piše Guardian. 0.50 - Njemački mediji neslužbeno doznaju da je policija pronašla napadačev auto koji je poslan na detaljno forenzičko provjeravanje, piše Guardian. 0.30 - Münchenska policija potvrdila je da je u napadu ozlijeđeno "najmanje 10 osoba", no da to još nije konačan broj. Ranije su njemački mediji pisali o 20 ozlijeđenih u napadu. 0.25 - Policija je preko Twittera izvijestila da i dalje neće voziti javni prijevoz u Münchenu. 23.55 - Glasnogovornik Munchenske policije Marcus da Gloria Martins kazao je da je još prerano reći je li deveto pronađeno tijelo bilo napadačevo ili žrtvino, piše BBC. Neslužbeni izvori njemačkih medija govore da je u napadu ozlijeđeno 20-ak osoba, od kojih su neki teže ozlijeđeni. 23.40 - Među mrtvima je i 15-godišnja djevojčica, piše Guardian. Očevidac pucnjave u McDonald'su Luan Zequiri kazao je njemačkoj televiziji N-tv da je napadač vikao protiv stranaca. Lokalni mediji pišu da policija vjeruje da je deveta mrtva osoba jedan od napadača. Njegovo tijelo pronađeno je kilometar od mjesta napada u trgovačkom centru Olympia. 23.03 - Policija provjerava mogućnost da je jedna od ubijenih osoba bila povezana s pucnjavom. Navodno se radi o samoubojstvu. 22.55 - Glasnogovornik njemačke policije odgovorio je na pitanje radi li se o terorističkom napadu. - Možemo zaključiti da se ne radi o normalnom zločinu nego terorističkom činu, ako muškarac u trgovačkom centru otvori vatru i ubije osmero ljudi - kazao je glasnogovornik, piše Guardian. Potvrdio je da policija još uvijek traži tri napadača te da temeljnoj policiji pomažu specijalci, ali da nikakvo oružje još nije pronađeno. 22.50 - Pojavila se snimka na kojoj se vidi kako policajci pretražuju unutrašnjost trgovačkog centra. 22.40 - MVEP prati situaciju, a Krizni stožer je u kontaktu je s njemačkom policijom. Večeras oko 22 nisu imali informacije da među stradalima ima hrvatskih državljana, kojih je u Münchenu oko 30 tisuća. Građanima se savjetuje da odgode putovanja u München, kažu iz MVEP-a. 22.30 - Njemačka policija objavila je na Twitteru da je broj mrtvih porastao na 8, piše Guardian. 22.10 - Policija je objavila kako nema indikacija da se radi o 'islamističkom terorističkom napadu'. 21.18 - Oko Münchena lete helikopteri u kojima se nalaze snajperisti. Policijske jedinice iz južne Bavarske došle su u grad, a veliki dio transportnih koridora je blokirano, javlja Bild. 21.00 - Službeno je potvrđeno da su najmanje 3 napadača. Policija službeno objavila da sumnja na teroristički napad i u skladu s tim postupa. Neslužbeno se govori o 6 mrtvih. 20.38 – Bild javlja kako je u pucnjavi ubijeno šest osoba dok je nekoliko ozlijeđeno 20.30 – Upozorenje policije 20.24 – Policija javlja kako su dojave o pucnjavi u Karslplatzu dezinformacije te da je pucnjava počela u McDonalds'u kod centra Olympia, prenosi Bild. 20.20 – U Münchenu se nalaze i Hrvati. – Sve je blokirano, od podzemnih željeznica do cesta. Ima više ranjenih, čuju se sirene hitne, nastao je kaos. Policija je opkolila grad, iz grada se ne može – kazala je Neda Caktaš. Više pročitajte ovdje. 20.05 – BBC piše da njemačka policija ne zna gdje su napadači. "Pazite na sebe i izbjegavajte javna mjesta", objavili su na Twitteru, piše BBC. Guardian piše da je glasnogovornica policije Muenchena rekla da vjeruju da je bilo više od jednog napadača. – Pucnjava je navodno počela u McDonald'su u trgovačkom centru. U trgovačkom centru još ima ljudi i pokušavamo ih izvući van – kazala je glasnogovornica i potvrdila da još nitko nije uhićen. 19.47 – Bild je objavio i video navodne pucnjave 19.42 – Bild javlja da je Ministarstvo unutarnjih poslova potvrdilo smrt tri osobe. Policija vjeruje kako je u pitanju više napadača. 19.30 – N-TV javlja kako je došlo do pucnjave i na velikom trgu Karlsplatz koji se nalazi oko pet kilometara od trgovačkog centra. Die Welt također javlja o toj pucnjavi. 19.15 – Vjeruje se kako je napadač krenuo u obližnju postaju podzemne željeznice. 19.00 – Pojavila se snimka objavljena na Twitteru gdje se vidi kako ljudi bježe u blizini centra. – Čula sam nekoliko pucnjeva. Ljudi su počeli trčati i ja sam krenula van. Mislim da sam poslije čula još nekoliko pucnjeva – izjavila je Lynn Stein, zaposlenica jednog dućana u trgovačkom centru. Za CNN je kazala kako joj se činilo da je napadač krenuo preka javnom parkingu kraj centra te da se tamo čulo nekoliko pucnjeva. 