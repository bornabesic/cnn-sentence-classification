Novoizabrani francuski predsjednik Emmanuel Macron jučer je objavio da ima 450 imena sigurnih kandidata za parlamentarne izbore. Iako je najavljivao da će imati kandidate za svih 577 izbornih jedinica, to mu ipak nije pošlo za rukom. Nedostaju mu kandidati u 122 izborne jedinice, no to nije i previše čudno zato što njegov pokret postoji manje od pet godina, a proces biranja kandidata u Francuskoj, kada to rade etablirane stranke, zna trajati i po dvije godine. Ima još malo vremena No popis tih 450 kandidata nije konačan. Dužnosnici predsjednikove nove stanke La République En Marche, najavili su da će u idućih nekoliko dana nastojati kompletirati popis kandidata i popuniti mjesta koja su ostala nepopunjena. Macronu se za kandidate javilo više od 15 tisuća ljudi. No proces biranja je kompliciran jer oni koji žele postati kandidati ne smiju imati nikakav policijski dosje i ne smiju obnašati ni jednu funkciju na koju su izabrani na izravnim izborima. To je u suprotnosti s dosadašnjom praksom u Francuskoj koja je omogućavala da netko bude gradonačelnik i zastupnik u parlamentu u isto vrijeme. Macron takve situacije ne želi. Za finaliziranje popisa kandidata za parlamentarne izbore Macron ima još tjedan dana. Kada se u obzir uzme to da je on uoči prvog kruga predsjedničkih izbora u travnju imao samo 14 potvrđenih kandidata za parlamentarne izbore, vidi se da je u manje od mjesec dana on provjerio i potvrdio više od 430 kandidata, što otvara mogućnost da do kraja kandidacijskog procesa popuni svih 577 mjesta ili barem većinu njih. Macron je u svojoj predizbornoj kampanji obećao da će naglavačke prevrnuti cjelokupni francuski politički sustav, da neće pasti u napast da “reciklira” stare, bezidejne i islužene političare. Kazao je kako će u politiku dovesti svježa lica koja uglavnom neće biti poznata javnosti. Najavio je također da će polovica njegovih kandidata u vlade biti žene. U srijedu svi oni političari s ljevice i desnice koji su razmišljali da se pridruže Macronu, dobili oštru poruku – ako se želite pridružiti predsjedniku Macronu i njegovu pokretu En Marche, neće moći postavljati nikakve uvjete, već će se predsjedniku moći pridružiti samo pod uvjetima koje on postavi. Mnogi komentiraju tu najavu kako Macronovu odlučnost da dovede nova lica u politiku, a ne da se okruži dosadašnjim “aparatčicima”. to je na poprilično spektakularan način pokazao kada mu se ponudio premijer iz redova socijalista Manuel Valls kojega je odbacio kao mogućeg kandidata. Bio je potpuno svjestan činjenice da bi političar s tako lošim rejtingom kao Valls mogao ozbiljno narušiti njegove šanse da osvoji parlamentarnu većinu koja će mu omogućiti da provede sve svoje reforme. Uz to En Marche je Vallsu proučio da mora popuniti upitnik i napisati esej u kojem će obrazložiti zašto želi postati kandidat pokreta. Valls kao iskusni i etablirani političar nije očekivao da će se i od njega nešto takvo tražiti. U međuvremenu, francuski mediji prepuni su nagađanja o tome tko će biti Macronom kandidat za premijera. Tu ima raznoraznih imena, a spominje se čak i bivša Sarkozyjeva ministrica financija i sadašnja direktorica MMF-a Cristine Lagarde. Ime premijera tek u nedjelju No vjerojatnije je da će to biti netko iz Macronova neposrednog okruženja, netko tko je s njime bio tijekom kampanje. Jedan od takvih je gradonačelnik Lyona Gérard Collomb, ali i šef njegova gradonačelničkog ureda Jean-Marie Girier koji je bio voditelj Macronova predizbornog stožera. Jedna od ličnosti koje se spominju je i glavni tajnik pokreta En Marche Richard Ferrand, predsjednikova dosadašnja “desna ruka”. Mediji pišu i o dogradonačelniku Le Havrea Edouardu Phillipeu koji ima 46 godina i koji do sada na nacionalnom nivou nije igrao nikakvu važnu ulogu. Sam Macron, do 14. svinja, datuma kada će se održati njegova inauguracija, ne želi otkriti ime svoga budućeg premijera. Na parlamentarnim izborima novoosnovana stranka Las République En Marche zasigurno će profitirati od laganog kaosa u redovima republikanaca i totalnog rasapa Socijalističke stranke, koja bi na izborima mogla izgubiti i više od 250 zastupničkih mjesta. 