Ubojstva dvojice muškaraca u dobi od 49 i 80 godina u Slavonskom Brodu policija i dalje tretira kao dva nepovezana slučaja, a tijela s navodno ubodnim ranama su prevezena na patologiju slavonskobrodske bolnice kako bi se utvrdili točni uzroci tragičnih smrti. Franjo Kopunić, zamjenik županijske državne odvjetnice u Slavonskom Brodu novinarima je potvrdio da je starija žrtva pronađena u obiteljskoj kući. "Nađen je u ležećem položaju, na leđima, a uzrok smrti su višestruke ozljede mehaničkim predmetom", rekao Kopunić. Tijelo starijeg muškarca u ponedjeljak oko 20,45 sati pronašle su susjeda i podstanarka, jer im je postalo sumnjivo da starac nakon što je pao mrak nije palio svjetlo. Istog dana oko 15 sati tek petstotinjak metara od mjesta prvog zločina, u derutnoj kući, pronađen je ubijeni 49-godišnjak. Prema policijskim podacima i u ovom je slučaju riječ o nasilnoj smrti, a na tijelu su navodno uočene ubodne rane. Susjedi za žrtvu tvrde da je bio sklon čestom opijanju i da su se kod njega okupljale osobe sličnih sklonosti. Policija još traga za počiniteljima oba zločina koje vode kao dva odvojena slučaja. - Ma cijelo susjedstvo je u šoku. To je strašno, to je bio jedan čovjek za sve. On mi je stvarno bio kao otac. Nikada se tako nešto nije dogodilo ovdje. On je živio sam, a imao je podstanarku. Ona se valjda zabrinula za njega i zvala policiju - kazala je Ankica Hlevnjak, susjeda ubijenog 80-godišnjaka, javljaju 24 sata. >> Metak u potiljak: Podignuta optužnica protiv ubojice Macolina brata 