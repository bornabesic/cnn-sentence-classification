Timovi za izradu jedinstvenog Zakona o hrvatskim braniteljima i stradalnicima iz Domovinskog rata počeli su raditi. Riječ je o 11 radnih skupina koje, uz djelatnike Ministarstva branitelja, čine i predstavnici udruga iz Domovinskog rata te pojedinci iz javnog i društvenog života, njih čak 275. Na dvodnevnim sastancima koji traju od jutra do kasne večeri okupljaju se u zagrebačkom hotelu Laguna, gdje je onima oni koji dolaze iz ostalih dijelova Hrvatske osigurano i noćenje. I savjetnik Mije Crnoje Prvi projektni tim koji se bavi objedinjavanjem svih braniteljskih i stradalničkih prava u jedinstveni zakon predvodi Đuro Glogoški, a jedan je od 40 članova ove skupine i Vladimir Šeks, bivši predsjednik Sabora, jedan od tvoraca Ustava, donedavno i savjetnik predsjednice Kolinde Grabar-Kitarović. Skupinom pak koja se bavi analizom postojećih mirovinskih i invalidskih prava te radi na izmjeni Zakona o mirovinskom osiguranju rukovodi predsjednik Hvidre Josip Đakić. Na čelu tima koji će promišljati Nacionalnu strategiju za zaštitu i očuvanje zdravlja ove populacije nalazi se Tihomir Trešćec, predsjednik Udruge branitelja liječenih od PTSP-a, a među članovima su i nesuđeni HDZ-ov ministar zdravlja Ante Ćorušić, ratni ministar Andrija Hebrang, akademik Ivica Kostović, ali i ravnateljica vukovarske ratne bolnice Vesna Bosanac. U radu ove skupine djelovat će i psihijatar Herman Vukušić, bivši savjetnik bivšeg ministra branitelja Mije Crnoje. Javna rasprava na jesen Radnu skupinu za intenziviranje traženja nestalih osoba vodi Ljiljana Alvir, a pomoćnik ministra branitelja Stjepan Sučić, zanimljivo, njezin je zamjenik. Iznalaženjem modela stambenog zbrinjavanja bavit će se skupina koju predvodi Neda Balog iz Udruge udovica, a njezini suradnici u timu bit će bivši legionar i pukovnik HV-a Bruno Zorica Zulu i general Ljubo Ćesić Rojs. Šef generalskog zbora Pavao Miljavac koordinator je tima za promicanje istine o Domovinskom ratu, dok će radnom skupinom za rješavanje problema nezaposlenih branitelja predsjedati Siniša Mastelić iz Saveza udruga branitelja radnika. Mjerama za korištenje sredstava iz fondova EU bavit će se tim kojim rukovodi Dražimir Jukić, šef Udruge veterana gardijskih postrojbi, ujedno i jedan od vođa braniteljskog prosvjeda, dok će Josip Klemm voditi tim za analizu sustava financiranja udruga. Jedinstvenim protokolom obilježavanja obljetnica iz Domovinskog rata koordinirat će Zvonko Milas, dok će se posebnim projektima poput Fonda hrvatskih branitelja baviti radna skupina na čijem je čelu Đuro Dečak. S obzirom na to da su timovi tek počeli raditi, većina naših sugovornika iz braniteljske populacije slaže se da je prerano za bilo kakve prognoze brzine i uspješnosti njihova rada. Neki od njih su iznimno motivirani i optimistični, dok drugi izražavaju duboke sumnje u operativnost ovakvog načina rada. Smatraju da se s tako velikim brojem ljudi (neke skupine broje 80 članova) može očekivati tek “raštimani orkestar”, puno “muzičkih želja” pa i moguća repriza pokušaja izrade zakona tijekom braniteljskog prosvjeda, čiji je nacrt objavio Fred Matić. “Dostojanstvo branitelja ima cijenu i iznosi 20 milijardi kuna”, izjavio je tadašnji ministar. Njegov nasljednik Tomo Medved nije nimalo skeptičan. – Naš je plan da u trećem kvartalu ove godine provedemo javnu raspravu i uputimo u proceduru jedinstveni Zakon o pravima branitelja koji će biti usvojen do kraja godine – uvjeren je ministar. 