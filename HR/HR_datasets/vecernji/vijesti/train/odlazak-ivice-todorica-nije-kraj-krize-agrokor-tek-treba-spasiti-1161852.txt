Ivica Todorić prepustio je Agrokor, carstvo koje je izgradio, Vladi i svojim vjerovnicima. Od svoje kompanije oprostio se kazavši da se ponosi time što je stvorio i apelom vjerovnicima da pokušaju spasiti 60 tisuća radnih mjesta. Formalno je to učinio predajom zahtjeva za aktiviranje lex Agrokor. Političari i dio javnosti dobili su ono što su htjeli postići zakonom – Todorić više nije na čelu kompanije, ali to je samo početak problema, a ne njegovo rješenje. Iako je Todorić simbol Agrokora i većina najveću hrvatsku kompaniju percipira kroz njegov lik, odlaskom Todorića nijedan dug nije otplaćen, likvidnost za dobavljače nije osigurana. Kompanija neće njegovim odlaskom lakše dobiti ili reprogramirati kredite, a radnicima nije tim potezom osigurana plaća. Za to je potrebno osmisliti kvalitetan plan i vratiti povjerenje ulagača, dobavljača i vjerovnika u sposobnost tvrtke da ovu krizu preživi, a dugove u što većoj mjeri plati. Vlada je zakonom povjereniku dala veliko povjerenje jer on praktički obavlja i upravljačke i nadzorne funkcije. O tome tko će biti imenovan na tu funkciju ovisit će uspjeh operacije spašavanja Agrokora. Ključno će u idućim tjednima biti da povjerenik brzo donosi odluke, da se angažiraju najkvalitetniji stručnjaci za procjenu vrijednosti imovine i obveza te da se pripremi maloprodaja za turističku sezonu, a to znači da se mora platiti dio dugova dobavljačima. Ekonomija nije samo matematika, često se u nju upleće i psihologija pa će i u ovom slučaju puno toga ovisiti o percepciji. Konzum je godinama dugovao dobavljačima, ali tek kada je kriza nastala i kada su dobavljači posumnjali da se dugovi neće vratiti, nastala je panika. Tu paniku valja smiriti jer je ona najveća prijetnja uspješnom završetku procesa restrukturiranja i refinanciranja u Agrokoru. Da je tako, dokazuje i stampedo koji je nastao prilikom najave puštanja prve zadužnice. Svi dionici procesa morali bi u ovom trenutku povući ručnu kočnicu kako zbog žurbe ne bi izazvali lančani sudar.  >> 7 poučaka slučaja Agrokor za gospodarstvo, banke i vlast >> Trgovački sud: Vlada ima rok od dva dana za imenovanje izvanrednog povjerenika za Agrokor 