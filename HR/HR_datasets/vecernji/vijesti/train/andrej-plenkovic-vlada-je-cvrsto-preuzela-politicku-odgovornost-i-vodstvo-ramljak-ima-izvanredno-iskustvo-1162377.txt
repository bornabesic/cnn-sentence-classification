Most je u cijelosti stao iza izbora izvanrednog povjerenika za Agrokor Ante Ramljaka, ustvrdio je u ponedjeljak premijer Andrej Plenković gostujući u HTV-ovom Dnevniku, a nakon što su Mostovi ministri iz "represivnog aparata" najavili utvrđivanje odgovornosti za slom tog koncerna, a Miro Bulj i Nikola Grmoja rekli da guverner HNB-a nema njihovo povjerenje. "Most je u cijelosti stao iza zakona, u cijelosti je stao iza izbora Ante Ramljaka kao izvanrednoga povjerenika. Što se tiče nečije odgovornosti za ono što je bilo, imamo nadležne institucije koje se bave i po službenoj dužnosti s tim temama. Most ima pravo u javnosti iznositi stavove koje želi, a ono što je sigurno je da ja kao predsjednik Vlade u ovo predizborno vrijeme ni na koji način neću dopustiti korištenje represivnog aparata u političke svrhe nikome. Pa ni članovima Vlade", rekao je.   Naime, na današnjoj sjednici Vlade Mostovi ministri unutarnjih poslova i pravosuđa Vlaho Orepić i Ante Šprlje najavili su kako će i dalje utvrđivati odgovornost za slom Agrokora, a nešto kasnije Mostov saborski zastupnik Bulj podnio je kaznenu prijavu protiv guvernera HNB-a Borisa Vujčića, HNB-a i Hanfe, dok je Grmoja kazao kako Vujčić nema njihovo povjerenje. Vlada je u slučaju Agrokor preuzela odgovornost u specifičnom trenutku za gospodarstvo  Premijer je ustvrdio kako je Vlada u slučaju Agrokor preuzela odgovornost u vrlo specifičnom trenutku za hrvatsko gospodarstvo i financijski sustav, donošenjem Zakona o izvanrednoj upravi za sistemski važna trgovačka društva u Hrvatskom saboru.  "Najvažnije je da je hrvatska Vlada preuzela odgovornost u vrlo specifičnom trenutku za naše gospodarstvo i financijski sustav. Stvorili smo preduvjete za pokretanje tog postupka, smatram da je Uprava Agrokora odgovorno postupila u petak, Trgovački sud je bio učinkovit, Vlada je djelovala u prvih pola sata radnog dana, a rješenje Trgovačkog suda je već bilo doneseno", rekao je.   Za Ramljaka je naveo kako je čovjek s velikim iskustvom u području financijskog savjetovanja i investicijskog bankarstva, restrukturiranja, spajanja društava te uživa Vladino povjerenje. "U hrvatskom poslovnom okruženju postoji krug ljudi koji bi isto mogli obaviti ovu ulogu, no u dosadašnjim susretima stekli smo odnos povjerenja i mislim da će on svoj posao, s obzirom na kvalifikacije koje ima, napraviti na najbolji mogući i najprofesionalniji način", istaknuo je. Ključno je da su svi dionici stali uz proces izlaska Agrokora iz krize Upitan je li Ramljak 'Superman' kojeg je bivši ministar gospodarstva i predsjednik HNS-a Ivan Vrdoljak nudio prije 10-ak dana, Plenković je odgovorio kako Vrdoljak nije spominjao nikakva imena. "Nije spomenuo ime, samo je rekao da nudi 'Supermana'. On očito voli 'sound bite' politiku, pa mu je to simpatično", dodao je.  Ključno je, tvrdi, da su svi dobavljači, od velikih do najmanjih, uključujući HGK, HUP i Hrvatsku poljoprivrednu komoru, stali u strukturirani proces izlaska iz krize kad je riječ o Agrokoru, što ga angažirano predvodi Vlada. Dodao je kako vrlo identičan način prihvaćanja tog procesa imaju i glavni bankari, šest kreditora, vjerovnici, sa željom da proces uspije, a potvrda njihove želje je, kaže, spremnost da iznađu dodatnih 150 milijuna eura za poslovanje Agrokora ovog tjedna. Ponovio je da će taj novac, koji treba doći ovoga tjedna, omogućiti isplatu plaća zaposlenima, isplatu dijela dugova dobavljačima. "Apelirali smo danas da moramo ići s transferom sredstava do 'dobavljača dobavljača' i da pokrenemo lanac pozitivnog poslovanja", rekao je i dodao kako su računi danas deblokirani te se promijenilo ozračje. Postoji novo povjerenje i početak, ne samo za Agrokor   "Vidite da postoji novo povjerenje i novi početak ne samo za Agrokor, nego za metodologiju poslovanja u Hrvatskoj", istaknuo je Plenković. "Dobavljači su prepoznali da se ponašamo odgovorno, da smo prepoznali trenutak, no na sastanku takvog ozračja nije bilo. Svi su svjesni da se želi normalizirati poslovanje, vratiti se u okvire onoga što je pouzdano, predvidljivo i naplativo u roku, što je bitno za njih, za njihove zaposlenike, prihode i njihovu dobit. To je ono što je važno. Taj trenutak povjerenja koji smo kreirali donošenjem ovog zakona, preuzimanjem vodeće uloge jasno strukturiranim procesom okupio je sve dionike jer su svi svjesni da samo na ovaj način možemo izaći iz krize u kojoj je koncern bio zapao", rekao je. Na tvrdnju da je financijska injekcija od 150 milijuna eura, koju su bankari najavili, puno manje od 300 milijuna eura u stand-still aranžmanu, Plenković je odgovorio da su banke temeljem zakona dobile ključni element koji je važan za nekoga tko je kompaniji u ovakvoj situaciji spreman dati novu likvidnost, i to ozbiljnu likvidnost. Ovim zakonom, dodao je, omogućen je status najstarije tražbine tog svježeg novca, što je ocijenio kao ključnu poruku te izrazio uvjerenje da će banke pratiti proces restrukturiranja, spremne stavljati na raspolaganje nova sredstva. Plenković smatra kako je izbjegnut katastrofalni ishod kakav se činio do prije nekoliko dana, kad su agencije Agrokoru rušile rejting. "Mislim da jest. Osim puno govora o tome, puno šušura, mislim da smo izbjegli bilo kakav negativni scenarij većih razmjera. Kompanija ide u proces restrukturiranja, dobavljači su smireni, banke će također participirati u procesu, police u dućanima će se puniti normalno. Oni koji su glasali za zakon omogućili su stabilnost Hrvatske politički, gospodarski i financijski, a oni koji nisu, pokušavaju steći neke politikantske bodove, no bez pretjeranog uspjeha i logike", poručio je. O Alvarezu će odlučiti izvanredni povjerenik   Plenković je odgovorio i što s Antoniom Alvarezom, šefom restrukturiranja Agrokora. "Alvarez je predstavnik jedne vrlo važne savjetničke kuće koja se bavi sličnim velikim kompanijama u poteškoćama i ima respektabilno iskustvo i uspjeh u pronalasku rješenja. On je bio angažiran od strane kompanije. Izvanredni povjerenik će razgovarati s njim i steći će najprije uvid u realno stanje knjiga u kompaniji i nakon toga će se vidjeti hoće li se nastaviti s njim ili, eventualno, drugim koji također ima takva posebna znanja. Takvih kompanija u svijetu ima nekoliko koje su sa svojim referencama poznate. Pravo restrukturiranje će se, gotovo sigurno, izvesti u suradnji s nekim od svjetskih najvećih i najuglednijih eksperata", zaključio je. Plenković je prethodno gostovao i na Vijestima RTL-a. "Svi veliki dobavljači Agrokora - HUP i HGK i Hrvatska poljoprivredna komora čvrsto su stali uz odluke Vlade, čvrsto su stali uz naš zakon i uz ovaj restrukturirani proces. Isti takav osjećaj imao sam i nakon sastanka s predstavnicima šest ključnih banaka (Zagrebačka, Privredna, Erste, Raiffeisen te dvije ruske VTB i Sberbank), glavne banke koje su izložene prema Agrokoru s obzirom na iznose kredita koje su dale. Svi se oni oslanjaju na proces koji koordinira, vodi, usmjerava Vlada, žele participirati u pronalaženju rješenja, spremni su dati i proći sve potrebne procedure, kreditne odbore i odobrenja njihovih centrala, kako bi se Agrokoru doznačilo svježih 150 milijuna eura likvidnosti", izjavio je Plenković.  "Mislim da smo na dobrom tragu, a vjerujem da će na tome raditi i izvanredni povjerenik Ante Ramljak, da se nađe dugoročno održivi postupak financiranja Agrokora", istaknuo je premijer. Optimist sam, steklo se novo povjerenje svih dionika ovog procesa Ustvrdio je kako već činjenicom da je zakon stupio na snagu, da je došlo do deblokade Agrokora, da kompanija sada generira prihode, omogućuje poslovanje i bit će u stanju isplatiti plaće svojim zaposlenicima prije Uskrsa, moći će se od ovih sredstava doznačiti sredstva dobavljačima, poslana vrlo kvalitetna poruka solidarnosti među dobavljačima da upravo oni, koji su i samo blokirani, prvi dobiju sredstva. Upitan kakav je njegov stav, odnosno očekuje li da će nakon ovog procesa Agrokor uspjeti ostati u sadašnjem volumenu te zadržati sva radna mjesta, ili će Vladin povjerenik Ramljak morati napraviti rezove kakve je javnost očekivala od Antonija Alvareza, šefa restrukturiranja Agrokora, Plenković je odgovorio kako je optimist. "U ovom trenutku teško je reći kakav će biti krajnji rezultat procesa koji neće trajati jedan dan, jedan tjedan, jedan mjesec, on će trajati najmanje godinu dana. Ja sam optimist stoga što smatram da u okviru koncerna Agrokor postoji velik broj izuzetno kvalitetnih kompanija. Mislim da ovo podvlačenje crte danas, aktivacija zakona i imenovanje povjerenika, vrlo uredna kvalitetna primopredaja nama daje za pravo da se steklo jedno novo povjerenje svih dionika ovog procesa, pa i umirujuća poruka hrvatskoj javnosti. U tom trenutku kada postoji povjerenje, možemo graditi održivo restrukturiranje kompanije", poručio je. Ovaj trenutak može biti prekretnički i transformativni za poslovanje u RH  Izrazio je uvjerenje da će svi dionici učiniti maksimum kako bi se sačuvala radna mjesta, da se vodi kvalitetno poslovanje. "I ono što je najbitnije - ovaj trenutak može biti i prekretnički i transformativni trenutak za funkcioniranje poslovanja između poslovnih subjekata u Hrvatskoj, da bude pouzdanije, da bude sukladno pravilima i da se ne dovode pojedini subjekti u ovisnički odnos ili neke vrste relacija koje im kasnije otežavaju položaj na tržištu", naglasio je premijer. "Ovo je prilika za jedno ozdravljenje načina poslovanja", dodao je.  >> Tko je Ante Ramljak – posebni povjerenik za Agrokor >> Ramljak preuzeo vođenje Agrokora: 'Alvarez će moći dati svoju ponudu za restrukturiranje' 