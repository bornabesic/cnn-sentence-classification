Pretragu, pregled ili zahvat koji nije hitan čekat ćete najdulje šest mjeseci. Ako ta pretraga, pregled ili zahvat nisu u košarici zdravstvenih usluga koje pokriva zdravstveno osiguranje (ili je, primjerice, limitirana njihova količina), nadoplatit ćete ih ili platiti. Sve što može rješavat će liječnik primarne zdravstvene zaštite da se smanje troškovi i rastereti bolnički sustav – dakle “revival” domova zdravlja. Sve nabrojeno ugrubo je sadržaj plana za zdravstvo nove Vlade u kojemu je i gradnja dječje bolnice te Instituta za djecu. Dok je gradnju “nove Klaićeve” najavio još prim. dr. Siniša Varga, Institut za djecu plan je HDZ-a kojim se, koliko je poznato, želi institucionalizirati zaštita za djecu u smislu prevencije, edukacije i slično. Što se tiče gradnje nacionalne dječje bolnice, dojučerašnji ministar dr. Dario Nakić odredio je njezinu lokaciju uz KB Dubrava. Upravo tom zagrebačkom bolnicom godinama je upravljao novi ministar zdravstva prof. dr. sc. Milan Kujundžić, kojeg su dočekale liste čekanja, dugovi i vječni manjak novca u sustavu. Sve isto, dakle, kao i njegova prethodnika, a i recept kojim se planiraju rješavati ti problemi izgleda isto kao i lani. Bar na papiru. Kadroviranje zadnjih mjeseci Rješavanje lista čekanja, gradnja Klaićeve, uvođenje nadstandarda i evaluacija rada liječnika sadržaj je s kojim je počeo i Nakić. Liste čekanja, međutim, nisu riješene, a što se tiče definiranja standarda u zdravstvu, nakon najave da će svako stručno društvo odrediti što je standard u koji se ne dira, cijela je priča pala u drugi plan. Tako je bilo zbog, podsjetimo, reforme hitne pomoći. Uslijedila je najava podizanja cijene dopunskog osiguranja kojom je “naletio na zid” pa ne čudi da nova Vlada konstantno ponavlja da tog poskupljenja neće biti. Ali racionalizacije će biti, piše izrijekom i u planu Vlade, no koje će reforme nastaviti novi ministar zdravstva, odlučit će nakon što, da tako kažemo, utvrdi stanje na terenu. – Napravit ću žurnu analizu stanja u bolnicama, njihovo financijsko poslovanje, zapošljavanje, izvršenost posla i iskorištenost opreme. Iz toga će proizaći zaključci i odluka – kaže nam ministar Kujundžić dodajući da će nastaviti reforme i poteze koji su dobri, a okončati one druge. Procjenjuje da će sve biti jasno u idućih mjesec dana, a svoj prvi ministarski dopis svim će ustanovama poslati ovog vikenda. U njemu će zatražiti očitovanje o financijama, izvršenosti posla, njihovoj složenosti i problemima koje imaju, ali i kadroviranju jer je, kaže, dosta ljudi zaposleno posljednjih mjeseci. Opseg posla mora se povećati – Nitko neće ostati bez posla, ali opseg posla mora se povećati kao i iskorištenost opreme tako da sustav bude učinkovitiji i dostupniji pacijentima – poručuje čelni čovjek ministarstva kojem je reorganizacija neizbježna. Dio je te reorganizacije u bolničkoj reformi koja je dovršena na papiru, a temelj joj je, kako neslužbeno doznajemo, smanjenje broja bolničkih kreveta za pacijente s akutnim bolestima. U pojedinim bolnicama to bi donijelo ukidanje nekih odjela. Osim što bi tako dio liječnika ostao bez upravljačkih mjesta, značilo bi to i da pacijenti više ne bi mogli u jednoj bolnici “obaviti sve”. Uz napomenu da će nakon dobivanja podataka analize stanja  donijeti konkretne odluke, ministar kaže da nema razloga držati odjele za koje nema potrebe i uvjeta. 