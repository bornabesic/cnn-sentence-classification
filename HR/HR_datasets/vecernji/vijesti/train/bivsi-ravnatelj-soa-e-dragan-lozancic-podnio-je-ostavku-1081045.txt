Čini se da je nakon tri mjeseca trakavica oko razrješenja postojećeg i postavljanja novog ravnatelja SOA-e pri kraju. Saborski Odbor za unutarnju politiku i nacionalnu sigurnost sazvao je dugoočekivanu sjednicu za srijedu. Tako da bi mogle biti točne informacije da je dosadašnji ravnatelj SOA-a Dragan Lozančić sam dao ostavku na tu poziciju. Time se stvaraju uvjeti da saborski odbor da svoje mišljenje, koje je neobvezujuće, ali potrebno o prijedlogu novog ravnatelja SOA-e Daniela Markića. Sve je počelo kada je predsjednica RH Kolinda Grabar-Kitarović potpisala razrješenje Lozančića jer je u njega izgubila povjerenje. Da bi to razrješenje bilo valjano, trebao je i supotpis premijera Tihomira Oreškovića, no on nije želio supotpisati razrješenje dok se sam ne upozna sa situacijom. Zbog toga su odnosi predsjednice i premijere "zapeli" i otoplili su tek nakon više od mjesec dana.  Prije nekoliko tjedana predsjednica i premijer su dogovorili ime njegova nasljednika, Daniela Markića, no onda je izbio problem s prvim potpredsjednikom Vlade Tomislavom Karamarkom koji se protivio izboru Markića "jer je Markić isto što i Lozančić". Istodobno, i predsjednik saborskog Odbora Rajko Ostojić nije želio sazvati sjednicu Odbora jer je želio dobiti objašnjenje zašto se Lozančića smjenjuje prije isteka mandata, a koji mu inače istječe u listopadu ove godine. Na kraju izgleda da je pronađen najbezbolniji način da se završi ova politička trakavica, tako da sam Lozančić da ostavku i omogući da se riješi kriza u vrhu SOA-e. To znači da je Lozančić vjerojatno uspio s premijerom Oreškovićem dogovoriti i rješenje o nastavku službe u nekoj drugoj državnoj instituciji.  >>Je li direktor CIA-e zaobišao Zagreb zbog cirkusa oko SOA-e? >>Miroslav Tuđman: Hoće li novi šef SOA-e provoditi HDZ-ov program Domovinske sigurnosti 