Saborski Odbor za obranu jednoglasno se složio s pokretanjem postupka javne nabave usluge remonta 10 helikoptera Mi-171Sh, vrijednog 210 milijuna kuna s PDV-om. Ministarstvo obrane RH, naime, dužno je tražiti prethodno mišljenje Odbora za sve vojne nabave vrijednosti veće od 5 milijuna eura. Zamjenik ministra obrane Tomislav Ivić objasnio je da su ti helikopteri nabavljeni 2007. godine od Federalnog državnog unitarnog poduzeća iz Moskve, iz dijela podmirenja državnog duga Ruske Federacije prema Republici Hrvatskoj. – Riječ je o vojnim transportnim helikopterima namijenjenima za prijevoz ljudi, robe, za sanitetske potrebe, potrebe preleta te za potporu zemaljskim snagama. Opremljeni su sustavom naoružanja pa imaju važnu ulogu u Oružanim snagama te služe za izvršavanje misija i zadaća. Radni i vremenski resursi deset helikoptera u uporabi, ovisno o letjelici, prestaju važiti potkraj studenog 2016. za prvi, a u svibnju 2017. za deseti, odnosno zadnji helikopter – kazao je Ivić te dodao kako generalni remont pojedinog helikoptera traje oko deset mjeseci. Predložio je, također, nastavak suradnje sa Zrakoplovno-tehničkim centrom koji je od 2013. do ove godine ishodio, kako je objasnio, sva potrebna odobrenja i ovlaštenja te je u suradnji s inozemnim partnerima preuzeo remont helikoptera Mi8, Mi8MTV-1 te Mi-17VA. ''Kasni'' remont Mostov Miro Bulj zamjerio je što ovo pred Odbor dolazi "u zadnji trenutak" te prijeti opasnost da vojska ostane bez važnih helikoptera. Isto je tako zamjerio što imamo "istočnoruske helikoptere" te pitao postoji li mogućnost da se, zahvaljujući članstvu u NATO-u, okrenemo nabavci zapadnog naoružanja i opreme. SDP-ov Joško Klisović odgovorio mu je kako je riječ o redovnom održavanju letjelica koje ne ugrožava stanje Oružanih snaga. – Isto tako, kada govorite o nabavljanju nove opreme, treba znati da su bez proračuna MORH-a, koji dopušta kupnju nove opreme, ovo samo prazne riječi, pa vas pozivam da se sjetite toga pri glasovanju o novom proračunu – komentirao je Klisović. Ivić je dodao kako se ne slaže s tvrdnjom da su Oružane snage ovim "kasnim" remontom stjerane pred zid te da se postupak javne nabave ranije nije mogao napraviti zbog pada prethodne Vlade. Borbena spremnost nije ugrožena – Nismo u vremenskoj stisci, i nisu to jedini helikopteri u Oružanim snagama, što znači da će vojska imati kapacitete za redovno izvršavanje zadaća – objasnio je Ivić te ustvrdio i kako borbena spremnost nije ugrožena, posebice jer u prosincu dolaze helikopteri OH-58D Kiowa Warrior iz Amerike. Priznaje da bi bilo dobro kad bi Hrvatska imala oružje i opremu iz zemalja zapadnog svijeta, ali s proračunom od 3,8 milijardi kuna, dodaje, MORH ne može razmišljati o novom oružju i tehnici. Podsjeća da je 2008. godine taj proračun iznosio 5,4 milijarde kuna, no od tada se svake godine smanjuje. HDZ-ov Josip Đakić ustvrdio je kako je pohvalno da naš Zavod može napraviti potrebni remont helikoptera. Miro Bulj tražio je i izvješće o stanju Oružanih snaga RH, a predsjednik Odbora Igor Dragovan objasnio mu je kako 24. studenog članovi Odbora imaju sastanak u MORH-u, gdje će te podatke dobiti na uvid. 