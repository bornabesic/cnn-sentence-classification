Predsjednica Kolinda Grabar-Kitarović neće pojašnjavati kritiku upućenu ministru vanjskih poslova Miri Kovaču. Stav je Pantovčaka da će se nastavak te teme usuglašavati između predsjednice i ministra. No, politički kuloari bruje i pokušava se pogoditi na koje je to naše veleposlanike predsjednica mislila u intervjuu za HTV kazavši da se pita zastupaju li neki od naših veleposlanika interese Hrvatske ili države primateljice, kad se s njima “apsolutno slažu” u kritikama? Odgoda SMS-om Mnogi te njezine kritike povezuju s Josipom Parom, veleposlanikom u SAD-u, kojemu je i istekao mandat. Kažu da se kap koja je prelila čašu dogodila kada je Kovač putovao u SAD kako bi se sastao s američkim državnim tajnikom Johnom Kerryjem. U trenutku kada je sletio u Washington dobio je SMS poruku da je sastanak odgođen, pa se Kovač navodno “okrenuo na peti” i morao vratiti. Idući na listi mogao bi biti Ivo Goldstein, veleposlanik u Francuskoj. Njega je, kao političkog, a ne karijernog diplomata, postavila bivša ministrica Vesna Pusić, a kuloari tvrde da se Goldstein našao na meti ne samo iz svjetonazorskih razloga, nego i zbog toga što u svom uredu drži Titovu sliku. Na listi su navodno i veleposlanica u Crnoj Gori Ivana Perić kojoj se, priča se, zamjera da ne zastupa interese RH, naprotiv, te Gordan Markotić, veleposlanik u Beogradu. Markotić se navodno zamjerio što je prošle godine, 4. kolovoza, uoči obljetnice Oluje, odaslao pitanje u Zagreb treba li, s obzirom da to čine neke države, i na zgradi RH u Beogradu spustiti zastavu na pola koplja!? Kako je službeni Beograd bio uveo dan sjećanja na izbjegle Srbe iz RH, ovakav je upit navodno ocijenjen krajnje neumjesnim. Ne čini mi se da hrvatski diplomati ne zastupaju naše interese, nego da ne postoji jasna vanjska politika i očigledno im ne daju jasne upute, smatra potpredsjednik saborskog Odbora za vanjsku politiku Joško Klisović (SDP). Predsjednica iznenadila – Svaki diplomat mora zastupati hrvatske interese. Ako to ne čini, krši zakone. Predsjednica ih suimenuje i mora reći zašto nije zadovoljna radom određenih diplomata te povući poteze – smatra Klisović. Diplomat mora imati argumente kojima će djelovati prema MVP-u države primateljice, prema tamošnjim medijima i građanima, dodaje. Bivšeg ministra vanjskih poslova Gordana Jandrokovića (HDZ) iznenadio je istup predsjednice. – Nadam se da će predsjednica i ministar sjesti i riješiti problem – kaže. A kao što predsjednica nije zadovoljna nekim veleposlanicima tako ni njome nekad nisu bili zadovoljni njoj nadređeni. Poput bivše premijerke Jadranke Kosor koja se, kaže, 2011. našla u neugodnoj situaciji kada je doznala da hrvatska veleposlanica u SAD-u Grabar-Kitarović odlazi u NATO. – Mi u Vladi doznali smo da odlazi kada je sve bilo gotovo. Bila je izborna godina, a ni pregovori s EU nisu bili gotovi tako da je to bilo jako ružno vrijeme da se ostane bez veleposlanika u SAD-u. I nismo ga ni imali nekoliko mjeseci – kaže Kosor.      Josip Paro  Washington - loše organiziran susret s Kerryjem Ivo Goldstein  U svom uredu u hrvatskom veleposlanstvu u Parizu drži sliku Josipa Broza Ivana Perić Veleposlanica u Crnoj Gori navodno ne zastupa hrvatske interese Gordan Markotić  Dan uoči godišnjice Oluje pitao Zagreb treba li spustiti zastavu na pola koplja Diplomatska zbrka izbila je jučer nakon što je otkriveno da američki državni tajnik John Kerry dan prije nije primio hrvatskog ministra vanjskih poslova Miru Kovača, kako je bilo najavljeno u službenom protokolu State Departmenta, a jedna od tema trebala je biti LNG terminal. Međutim, ministru Kovaču – koji sastanak s Kerryjem nije najavio u hrvatskoj javnosti – iznenada je “dodijeljen” Kerryjev podtajnik Thomas Shannon, čita se u dnevnoj najavi State Departmenta. Kerry je u Washingtonu taj dan predvodio sastanak s izaslanstvom Europske unije o energetici na kojem se razgovaralo i o LNG-u. Veleposlanstvo SAD-a je jučer, nakon pitanja, potvrdilo da je jedini razlog za odgodu sastanka između Kerryja i Kovača to što je teško pronaći odgovarajući termin. Odnosi između SAD-a i Hrvatske i dalje su čvrsti, a SAD i Hrvatska dogovorili su se da će ugovoriti novi termin za taj bilateralni posjet, kažu.      