Mađarski premijer Viktor Orban je izjavio u nedjelju da nakon odlaska Velike Britanije slijede promjene na europskoj šahovskoj ploči. On je ocijenio da su Britanci odlučili od neuredne Europske unije uzeti sudbinu u svoje ruke. "Ako se makne jedna figura, a Velika Britanija je jedna važna figura u toj igri, cijela igra se mijenja", rekao je šef mađarske vlade. "Ljudi su u Velikoj Britaniji odlučili uzeti sudbinu u svoje ruke, oni se više ne žele prepuštati, dosta im je nesigurnosti, dosta im je riječi bez djela", rekao je. "Dosta im je bilo da se više u svojoj zemlji ne osjećaju doma". Orban je prije referenduma tražio od Britanaca da ostanu u EU. "Čelnici EU se nisu angažirali u borbi protiv migracijskog vala koji je doveo do pada sigurnosti, porasta prijetnji i agresije", dodao je. "Mađarska je izabrala drugi smjer, EU predstavlja nered, Mađarska predstavlja red", izjavio je.  