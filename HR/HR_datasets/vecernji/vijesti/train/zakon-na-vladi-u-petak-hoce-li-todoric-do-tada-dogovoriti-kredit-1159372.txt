U javnosti se je pojavila prva verzija zakona o postupku izvanredne uprave, tzv. Lex Todorić, a donosi ono što je potpredsjednica Vlade Martina Dalić i najavila neki dan. No kako se čuje iz krugova bliskih Vladi, zakon se još brusi i donijet će poveće promjene prije konačnog prijedloga u petak na sjednici Vlade. Pretpostavlja se da će Vlada pokušati izmjenama izbjeći mogućnost tužbi pa će zakon olabaviti. Ivica Todorić, vlasnik Agrokora, utorak je proveo na sastancima s vjerovnicima s kojima dogovara uvjete sindiciranog kredita. Da bi ih dobio, morat će popustiti vjerovnicima i pristati na promjenu uprave, a možda i predati dio vlasništva. S druge strane, na taj bi način izbjegao primjenu Vladina zakona. Pitanje je hoće li zakon uopće ikad biti aktiviran s obzirom na to da bi do petka, kada bi se zakon trebao pustiti u hitnu proceduru, dogovor o novom kreditu trebao biti postignut. To ne znači da će novac već u petak sjesti na račun jer je potrebno vrijeme za tehničku provedbu sindiciranog kredita. Dobavljačima ne daju kredite Da će tvrtka dobiti financijsku injekciju, Todorić je obećao i dobavljačima s kojima se susreo u ponedjeljak. No njegovim obećanjima malo tko više vjeruje, a posebno ne investitori, pa se cijena Agrokorove obveznice približila na 55 posto vrijednosti. Ulagačima se ne sviđa ni predugo čekanje i stalne najave o kreditima kojih nema, a niti ih ohrabruje zakon koji Vlada priprema. Lutz Röhmeyer, direktor za upravljanje fondovima u njemačkom fondu Landesmark Berlin Investmentu, jednom od ulagača u Todorićevu PIK obveznicu, rekao je za slovenski Siol kako je “činjenica da se u Hrvatskoj priprema ovakav zakon vrlo zabrinjavajuća”. Kako nam tumače neki pravnici, u slučaju Todorića briga o ustavnom pravu na vlasništvo više i ne postoji jer mu je imovina manje vrijedna od dugova. – Todorić je taj koji je ugrozio tuđe vlasništvo jer ne može vraćati kredit niti dobavljačima novac za isporučenu robu, stoga ustavno pravo za njega nije važeće – kaže nam jedan pravnik. Stoga je mišljenja da bi izmijenjeni zakon trebao biti i radikalniji jer i europski primjeri dokazuju da se situacija može brzo i radikalno riješiti bez ikakvih tužbi. A to podrazumijeva promptnu smjenu uprave, NO-a i vlasništva. Dobavljačima ne daju kredite Takav slučaj imao je Swissair, koji je nakon samo jednog dana počeo normalno poslovati. Iako dobavljači teško žele priznati, većina njih već podosta osjeća posljedice krize u Agrokoru. Neki ne mogu dobiti kredite jer zbog potraživanja nemaju financijsku sposobnost, a dodatni im je i problem to gdje će ubuduće plasirati robu. No, svi kažu da ne žele izazivati paniku i zato gotovo pasivno čekaju. A izgleda da čeka i Todorić, koji bi, kažu njemu bliske osobe, ali i neki članovi Vlade, mogao pričekati da cijela situacija izmakne kontroli i zatražiti da država, kako bi izbjegla gospodarski kaos, financijski uskoči, što je uostalom tražio i na jednom od sastanaka u Vladi. Ili je možda ipak najavljeni zakon ubrzao Todorićevo popuštanje pred uvjetima koji traže vjerovnici, ali koji će isto tražiti novu upravu i novu vlasničku strukturu. >> Todorić došao pred glavne dobavljače i iznio plan za stabilizaciju Agrokora >> Pravnici: Zabraniti prevelika zaduživanja – Što se tiče Agrokora, najbitnija su dva elementa. Zadržati stabilnost gospodarstva, a time i hrvatske države, te sačuvati radna mjesta. I drugo, najveća odgovornost leži i dalje na vlasnicima i vodstvu tvrtke – kazala je jučer predsjednica Kolinda Grabar-Kitarović, dodavši kako osobno nije uključena u procese vezane uz Agrokor. Osim predsjednice, o slučaju Agrokor nekoliko se puta oglasio i premijer Andrej Plenković, rekavši da je interes konsolidacija poslovanja koncerna, a zbog gospodarske i financijske stabilnosti zemlje. No, osim riječi potpore, njihovo djelovanje u slučaju privatne tvrtke nije veliko. (Sandra Veljković, Lidija Kiseljak) 