Selo Bočinja nadomak Maglaja nekada je bilo jedno od prvih uporišta vehabija u Bosni i Hercegovini, nastanjivao ga je veliki broj radikalnih islamista iz arapskih i afričkih zemalja. Godine 2001. oni su napustili to selo, a u njemu je ostalo živjeti desetak, uglavnom bošnjačkih, obitelji, javlja HRT.  Ibrahim Delić, koji je u nedavnoj akciji BiH policije pod nazivom Damask uhićen i optužen za kazneno djelo financiranja terorističkih aktivnosti, javno poticanje na njih, vrbovanje, organiziranje terorističkih skupina te protuzakonito utemeljenje i pridruživanje stranim paravojnim skupinama, jedan je od stanovnika spomenutog sela.  Delić, koji je i sam nekoliko mjeseci boravio u Siriji, pušten je iz pritvora na slobodu do početka procesa, oduzeta mu je putovnica i pod stalnom je prismotrom.  Nakon što godinu dana nije dao nikome intervju, pristao je za HRT ispričati svoju stranu priče o o uhićenju, putu u Siriju, terorizmu i stavu o tzv. Islamskoj državi... – Terorizam je danas stvar koju je izmislio zapad i koja je nametnuta samo muslimanima. Većinom se samo muslimani osuđuju za terorizam, a kad netko drugi to napravi, to nije terorizam, to je "nenormalna osoba" ili slučajni incident – smatra Delić.  Iako je čovjek koji širi islam, napominje da ni u jednom trenutku svoje sugrađane nije pozivao na da odlaze u Siriju i da se bore na strani tzv. Islamske države ili da incidente rade u svojoj državi.  – Strogi sam zagovornik da se to ne radi – kaže Ibrahim. Ipak, smatra da muslimani trebaju svoju državu, ali ne u ovakvom obliku. – Ako živimo u demokraciji, muslimani bi trebali imati svoju islamsku državu, ali ne ovakvu, temeljenu na ubojstvima nevinih – govori Delić. Selo Bočinja ne smatra vehabijskom zajednicom. – Ja sam prvenstveno musliman, a onda Bošnjak. Ako je ovo vehabijska zajednica, zašto meni prvi susjed nije Mustafa ili Muhamed, nego Boško? Predsjednik mjesne zajednice također je čovjek koji nije musliman – naglašava Delić [VIDEO] S Ibrahimom Delićem, ekskluzivno u selu Bočinju, razgovarao je Zoltan Kabok. >>Uhićen vođa vehabija Bilal Bosnić i još 15 mudžahedina >>Više od 300 islamista moglo bi se vratiti u Srbiju, Makedoniju, BiH, Kosovo i C. Goru 