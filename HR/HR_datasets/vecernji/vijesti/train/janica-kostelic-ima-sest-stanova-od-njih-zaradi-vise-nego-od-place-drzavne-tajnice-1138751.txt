Državna tajnica središnjeg ureda za sport Janica Kostelić prijavila je svoju imovinu u imovinsku karticu, a iz toga je vidljivo da bivša hrvatska skijašica u vlasništvu ima šest stanova. Od te imovine Janica, pored svoje plaće, zarađuje 16.117 kuna, a pretpostavlja se da se radi o iznajmljivanju nekretnina. Kada je u pitanju plaća koju zaradi obnašanjem funkcije državne tajnice Središnjeg ureda za sport, ona iznosi 13.828 kuna neto. Što se tiče stanova, pet ih je u Rijeci, a jedan u Opatiji, u kojoj ima prijavljenu i garažu od 27 kvadrata.  Stan u Opatiji od 97 četvornih metara vrijedan je više od dva milijuna kuna, a uz njega dolazi i spomenuta garaža vrijedna 200.000 kuna. Sljedeći su po vrijednosti dva stana u Rijeci – jedan vrijedan 1,9 milijuna kuna, a drugi 1,8 milijuna kuna. Prijavila je još tri stana u vrijednosti od 800.000 i 900.000 kuna. Navodi kako ih je kupila od novca zarađenog imovinskim pravima, odnosno da stanove nije kupovala na kredit. Kostelić je prijavila i štednju od 150.000 eura, dok je udjele u svojoj tvrtki za njegu prenijela na drugu osobu jer je dužnosnica. Tvrtka Aquanivalis godišnje uprihodi između 200.000 i 380.000 kuna, dok se dobit kreće između 600 i 2500 kuna. janica_kostelic by Danijel Lijović on Scribd 