Bugarska vlada danas je kandidirala povjerenicu Europske komisije Kristalinu Georgievu za novu glavnu tajnicu UN-a uskraćujući tako potporu ravnateljici UNESCO-a Irini Bokovoj koja je pala na začelje popisa kandidata na zadnjem tajnom izjašnjavanju u Vijeću sigurnosti UN-a. Kandidiranje Georgieve, moćne zamjenice predsjednika Europske komisije odgovorne za proračun unije  povećava izglede Bugarske za preuzimanje predsjedanja svjetskom organizacijom, kazao je premijer Boiko Borisov na sjednici vlade. "Smatramo da će to biti uspješnija kandidatura", kazao je Borisov. Bokova je u utorak kazala da želi ostati u utrci za glavnu tajnicu UN-a, s obzirom na to da su se pojavile glasine da bi njezina kandidatura mogla biti povučena. U petom krugu tajnog glasovanja u Vijeću sigurnosti UN-a u ponedjeljak, Bokova je završila na šestom mjestu. Prvi je i dalje bivši portugalski premijer Antonio Guterres. Bugarska vlada kazala je prije glasovanja da bi mogla preispitati svoju potporu Bokovi ako ne bude "prva ili druga". Idući krug glasovanja 5. listopada bit će važniji jer će tada stalne članice VS UN-a moći uložiti veto na kandidate koje ne žele, uključujući i prvoplasiranog Guterresa. >> Bivši australski premijer povukao kandidaturu za glavnog tajnika UN-a 