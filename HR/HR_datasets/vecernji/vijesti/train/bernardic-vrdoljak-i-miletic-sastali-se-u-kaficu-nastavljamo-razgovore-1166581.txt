Čelnici oporbenih stranaka Davor Bernardić (SDP), Ivan Vrdoljak (HNS) i Boris Miletić (IDS) danas su se sastali u kafiću Trezor u Zagrebu. - Ovo je bio prijateljski sastanak prijateljskih stranaka - rekli su nam Vrdoljak i Miletić.  Dodali su da je jedina mogućnost za trenutnu situaciju da premijer Andrej Plenković pokaže većinu. Sastanak je bio neformalno razmišljanje o trenutačnoj situaciji, a što se tiče HNS-a i IDS, nema šanse za suradnju s HDZ-om, rekli su. - Ovo je ogromna kriza koja će se odraziti na gospodarstvo, ali tu ne možemo ništa, to može jedino Plenković ako pokaže većinu. Ili novi izbori - rekli su. Vrdoljak je rekao da ih je Plenkovićev potez sa smjenom Mostovih ministara sve iznenadio i da to nitko nije očekivao. Rekao je da postoji mogućnost da HDZ otrgne dio Mosta. - Most nije homogen. Postoji mogućnost da dio Mostovaca ostane u novoj većini - rekao je Vrdoljak. - Nakon razgovora s HSS-om i HSU-om nastavljamo razgovore u interesu stabilnosti Hrvatske - napisao je na Twitteru Bernardić, koji je objavio i fotografiju sa susreta u Addiko centru. Nakon razgovora sa @HSSHrvatska i @HSU nastavljamo razgovore u interesu stabilnosti Hrvatske. pic.twitter.com/xiqzmzBb43  Na novinarske napise u kojima Plenkovića uspoređuju sa Sanaderom, Vrdoljak je rekao: - Plenković će postati ko Sanader, dok ja postanem Mike Tyson! Davor Bernardić rekao je da će oporba pokušati stvoriti većinu kad Plenković ponudi ostavku. - Mi u SDP-u stalno radimo i pratimo situaciju. Ovo je velika kriza vlasti, a odgovorni su HDZ i Most. Ja nemam informacija o mogućem komadanju Mosta. SDP očekuje što brži rasplet situacije, a zatim ćemo dalje razgovarati o potencijalnoj suradnji za stvaranje parlamentarne većine, zaključio je Bernardić. 