U predvečerje ugledne međunarodne sigurnosne konferencije u Münchenu, koja ove godine traži odgovor na pitanje događa li se raspad globalnog poretka kakav poznajemo, hrvatska predsjednica Kolinda Grabar-Kitarović sinoć je na panel-diskusiji o euroatlantskoj sigurnosti i Balkanu upozorila da je miješanje nekih zemalja, posebno Rusije, prijetnja integraciji balkanskih zemalja u EU i NATO. – Ono što ne toleriramo je miješanje drugih država u donošenje odluka, što se događa u nekim susjednim državama – rekla je predsjednica i spomenula primjer Crne Gore. – Crna Gora bila je izložena pokušajima mijenjanja smjera i svrgavanja vlasti, što jedva da je bilo primijećeno – dodala je. Prema njezinoj ocjeni, EU i NATO izgubili su interes za jugoistočnu Europu, što je dovelo do oživljavanja starih “nacionalističkih i ekspanzionističkih vizija, jačanja radikalnog islamizma i do uključenosti trećih zemalja, posebno Rusije”. Predsjednica se sutra sastaje u Münchenu s ruskim ministrom vanjskih poslova Sergejem Lavrovom, a na pitanje što očekuje od tog susreta danas je rekla da se mora biti postojan u zaštiti teritorijalnog integriteta i suvereniteta i prava svake države da donosi odluke o svojoj budućnosti te da se taj stav odnosi na Ukrajinu, ali i na BiH, Crnu Goru, Makedoniju. Na drugom kolosijeku treba naravno surađivati s Rusijom, od koje ne smijemo raditi neprijatelja, a želimo jaču gospodarsku suradnju i jači dijalog. Kazala je da je uvjerena i u nastavak strateškog partnerstva RH i SAD-a, te da se pozornost mora vratiti na Jugoistočnu Europu jer ima više destabilizirajućih čimbenika. Münchenska sigurnosna konferencija, čiji počeci sežu u 1963. kada je pokrenuta kao forum za razgovore njemačkih i američkih saveznika, ove je godine posebno zanimljiva zbog toga što svi iščekuju kakve će poruke u sutrašnjem obraćanju poslati američki potpredsjednik Mike Pence i njemačka kancelarka Angela Merkel. Penceov šef, predsjednik Donald Trump, dao je naslutiti da će zahladiti odnose s europskim saveznicima, a radni dokument konferencije vidi u tome opasnost: “SAD bi se mogao od pružatelja međunarodne sigurnosti okrenuti više unilateralističkoj, možda čak i nacionalističkoj vanjskoj politici.” Direktor münchenske sigurnosne konferencije Wolfgang Ischinger kaže kako praktički svi sudionici očekuju da Pence u današnjem govoru ponudi jasniju sliku o tome kako Trumpova administracija gleda na Rusiju, NATO, EU, slobodnu trgovinu, ljudska prava, sporazum s Iranom, Siriju, odnose s Kinom... Slično očekuje i hrvatska predsjednica. – Čut ćemo ono što smo svi zainteresirani, a to je kakav će biti odnos između SAD-a i Europe u sigurnosnoj politici. Ja vjerujem u transatlantsko partnerstvo, ali isto tako očekujem da će se čuti lagano kritičke note u odnosu na europske države, pogotovo one koje ne zadovoljavaju onih dva posto BDP-a za obrambeni proračun – rekla je Kolinda Grabar-Kitarović (Hrvatska je jedna od tih zemalja za koje očekuje da će biti “lagano” kritizirane). Predsjednik Europske komisije Jean-Claude Juncker u svome se govoru u Münchenu sinoć usprotivio američkoj perspektivi koja inzistira na tome da svaka europska članica NATO-a ulaže 2 posto BDP-a godišnje u vojsku. – Ne sviđa mi se kad naši američki prijatelji sužavaju koncept sigurnosti samo na vojsku. Ako pogledate što Europa čini ne samo u obrani nego i u razvojnoj pomoći, plus još i humanitarnoj pomoći, onda usporedba sa SAD-om drukčije izgleda. Moderna politika ne može biti samo povećanje ulaganja u obranu – rekao je Juncker.      >> Stručnjaci negativno o preseljenju u Visoku ulicu: Kolinda Grabar-Kitarović ostaje na Pantovčaku! >> 'EU i NATO izgubili su interes za jugoistočnu Europu, oživljavaju radikalne vizije' 