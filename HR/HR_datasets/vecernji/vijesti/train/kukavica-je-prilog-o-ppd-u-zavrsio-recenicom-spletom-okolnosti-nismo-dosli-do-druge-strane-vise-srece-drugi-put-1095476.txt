Gospodarska emisija Javna ponuda nije emitirana u ponedjeljak navečer na HTV-u zbog spornog priloga o tvrtki Prvo plinarsko društvo (PPD), doznaje Večernjih list od dobro obaviještenih izvora.  S HRT-a su priopćili u ponedjeljak navečer da je programsko povjerenstvo emisiju vratilo je na doradu autorima zbog razine profesionalnog standarda nedostatne za prikazivanje na javnom medijskom servisu. Kako doznajemo ti nedostatni profesionalni standardi odnose se na to da tvrtka PPD o kojoj se govorilo u emisiji nije bila zastupljena u njoj, novinarski rečeno – nije bilo druge strane iako se PPD stavljalo u negativan kontekst. Kako nam kažu naši sugovornici, pri tome nisu navedene nikakve činjenice nego samo insinuacije na račun te tvrtke. Stoga su na HRT-u zbog moguće tužbe povukli iz emitiranja Javnu ponudu u ponedjeljak navečer. Šošić smatrala da je priča napravljena neprofesionalno Dobro upućeni kažu da je novinarka Dajana Šošić od urednika Javne ponude Vedrana Kukavice dobila zadatak da napravi prilog o odnosima SAD-a i Rusije u plinskom biznisu na koju temu je onda ona i snimila sugovornike no prilog se na kraju sveo na priču o PPD-u. Kako doznajemo, mimo dogovora sa Dajanom Šošić u prilog je ubačen kao sugovornik i Denis Kuljiš, a gost u studiju je bio hrvatski eurozastupnik Davor Škrelc.  Zbog toga je Šošić, doznajemo, upozorila Kukavicu, jer smatra da je priča napravljena neprofesionalno, pogotovo što nema druge strane u njoj. Kukavica je pak prilog o PPD-u završio rečenicom: Spletom okolnosti nismo došli do druge strane. Više sreće drugi put. Naši sugovornici kažu da nije sporno u skinutoj emisiji što se govorilo o PPD-u nego to što je neprofesionalno urađena te da je dan prekratak rok PPD-u da se očituje. Ističu i da je bilo puno aktualnijih tema za gospodarsku emisiju u ponedjeljak navečer, poput Brexita. Kukavica nije htio govoriti o spornoj emisiji, opravdajući se da nema dopuštenje od kuće za istupe u javnosti. No osobe bliske njemu  kažu da je nekoliko dana pokušao doći do odgovora ili sugovornika iz PPD-a, ali bezuspješno. No u PPD-u kažu da su s urednicima emisije "Javna ponuda"Kukavicom i Šošić kontaktirali od utorka 21. lipnja na temu razlike između projekata LNG terminala na Krku i LPG terminala u Pločama.  Od prvog kontakta ponudili su im, navode, pomoć u vidu upoznavanja s materijom, osiguravanja sugovornika, materijala potrebnih za izradu grafika te pomoć prilikom izdavanja dozvola snimanja na područjima ograničenog pristupa. Dorotea Lazanin Jelenc: PPD je tražio duži rok - G. Kukavica pitanja je poslao u petak 24. lipnja u 19 sati i 49 minuta. Pitanja su obuhvaćala osam različitih tema iz područja energetike, infrastrukture, logistike, akvizicija, podataka o komercijalnim ugovorima, vlasničkim odnosima i drugim aspektima poslovanja PPD-a i povezanih poduzeća, a ne o temi o kojoj smo komunicirali tijekom tjedna. Odgovore je zahtijevao tijekom vikenda ili najkasnije u ponedjeljak 27. lipnja, na dan emitiranja emisije - kaže Dorotea Lazanin Jelenc, voditeljica korporativnih komunikacija PPD-a. Dodaje da su zatražili duži rok i ispričali se što u tako kratkom roku ne mogu odgovoriti na toliko zahtjevnih pitanja. - Kolega se, zatim, pisanim putem ispričao zbog vremenskog tjesnaca u koji nas je doveo. Nakon toga više nas nije kontaktirao nitko iz emisije Javna ponuda - navodi  Dorotea Lazanin Jelenc. On nam je kazala i da ne može komentirati više od navedenoga zbog pravnog postupka koji u ovom slučaju pokreću. Više pak sugovornika nam je kazalo da iza spornog priloga o PPD-u stoji jedan visokopozicionirani HDZ-ovac, no on nam je to demantirao. I osobe bliske Kukavici kažu da on nema nikakvog kontakta s tim HDZ-ovcem. 