Nezavisni saborski zastupnik Željko Glasnović i Zorica Gregurić iz Udruge vukovarskih branitelja Grada Zagreba danas su, uoči konstituirajuće sjednice Sabora, dijelili zastupnicima CD-e s originalnom verzijom dokumentarca "15 minuta - Masakr u Dvoru", za koji kažu da blati i difamira Hrvatsku te Domovinski rat i hrvatske branitelje. "Ovo ćemo uručiti svim zastupnicima zajedno s cjelokupnom dokumentacijom, koja svjedoči o aferi HAVC o kojoj nitko do sada nije htio ništa poduzeti", rekla je Gregurić okupljenim novinarima, ponovno optužujući Hrvatski audiovizualni centar (HAVC) za financijske malverzacije u tom centru. Napomenula je kako je DORH-u poslana kaznena prijava protiv vodstva HAVC-a s dokumentacijom koja, istaknula je, svjedoči o milijunskim prijevarama i pljački novca hrvatskih poreznih obveznika. Na pitanje što će napraviti ako Nina Obuljen Koržinek bude imenovana ministricom kulture, Gregurić je odgovorila rekla kako je Obuljen kao članica Upravnog odbora HAVC-a bila ovlaštena po zakonu prijaviti nezakonitosti u tom centru. "Ovdje se radi o aferi HAVC, a ne o Nini Obuljen", poručila je. Glasnović je rekao da je riječ o prebacivanju teme. - Tipični agitprop. Ona je radila u toj ustanovi - rekao je Glasnović. Glasnović je, pak, na pitanje što ako se čelnik HDZ-a i mandatar Andrej Plenković ipak odluči za Ninu Obuljen kao ministricu, odgovorio: "On je mandatar, nisam ja". Na pitanje hoće li Obuljen biti ministrica odgovorio: "Nemam pojma". Inače, dio udruga proisteklih iz Domovinskog rata optužio je vodstvo HAVC-a za kriminal i financijske malverzacije, što su iz HAVC-a odbacili i te optužbe nazvali neutemeljenima i instruiranima te klevetničkima. >> Braniteljske udruge demantiraju Obuljen: 'U njezinu demantiju nema niti jedna istinita tvrdnja' 