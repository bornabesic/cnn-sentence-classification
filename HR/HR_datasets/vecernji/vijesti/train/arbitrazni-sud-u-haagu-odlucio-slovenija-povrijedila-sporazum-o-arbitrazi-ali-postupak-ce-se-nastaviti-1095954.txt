Slovenija je povrijedila Sporazum o arbitraži oko određivanja granice, no postupak na Stalnom arbitražnom sudu u Haagu će se nastaviti i sud će donijeti odluku o liniji razgraničenja između Hrvatske i Slovenije.   Zaključio je to Arbitražni sud u Haagu, a Večernji je imao uvid u odluku koja će biti objavljena tijekom dana. Zaključak dolazi nakon što su arbitri u ožujku – nakon osam mjeseci ignoriranja – započeli s analizom informacija i transkripata objavljenih prvo u Večernjem listu, a onda uobličenih u službene dopise hrvatske strane o protupravnom djelovanju slovenske predstavnice na Sudu Simone Drenik i "slovenskog" arbitra Jerneja Sekoleca, a u koje su bili uključeni i drugi suci, a zbog kojih je Hrvatske jednoglasnom odlukom Sabora istupila iz postupka i iz Sporazuma. Transkripti i snimke razgovora Simone Drenik i Sekoleca pokazali su cijeli dijapazon nečasnih, ali i kriminalnih radnji: slovenska agentica detaljno instruira suca kako da utječe na predsjednika suda, Francuza Gilberta Guillaumea, spominju se privatne večere, iznose se detalji sudačkih odluka pa i one kako je Guillaume već odlučio kako će "Slovenija na moru dobiti što želi", "naručuju" se dokumenti koje bi Sekolec podmetnuo kao svoje... >>Evo kako je sve počelo: Poslušajte snimku zbog koje je Hrvatska izašla iz arbitraže! No suci su zaključili kako Sporazum nije povrijeđen u tolikoj mjeri da bi to onemogućilo ostvarenje predmeta i svrhe sporazuma te nastavak postupka, kaže se u odluci. Također, zaključili su kako nitko u postupku nije dovodio u pitanje neprostranost i neovisnost ostalih sudaca i zaključili da mogu nastaviti postupak. Dubiozna je to tvrdnja budući su se Sekolec i Drenik dogovarali kako utjecati na ostale suce i u privatnim druženjima. Sekolec je tražio od Drenik da ju pripremi dokumente koje bi "ubacio" kao svoje, no suci su, kažu, pregledali što je Sekolec ubacivao i zaključili da to nije moglo utjecati na postupak. Arbitražni sud je pretrpio niz promjena od otkrivanja skandala – slovenski sudac Sekolec je odstupio, da bi na njegovo mjesto bio imenovan ni manje ni više nego predsjednik Međunarodnog suda Ronny Abraham, no i on je ubrzo odstupio. Odstupio je i hrvatski arbitar Budislav Vukas. Nakon dulje potrage, a govorilo se da se nitko ne želi petljati u taj postupak, predsjednik Arbitražnog suda Gilbert Guillaume na njihova je mjesta imenovao Norvežanina Rolfa Einara Fifea i Švicarca Nicolasa Michela. Od originalnog vijeća, ostali su Nijemac Bruno Simma te Britanac Vaughan Low.   Arbitražno vijeće će u novom sastavu, s nova dva arbitra, nanovo pregledati i pisani dio postupka i usmeni dio rasprave i to bez stranaka, kaže se u odluci. Nakon toga će, bude li potrebe, pozvati stranke da nekom procesnom radnjom, možda čak i usmenom raspravom, ako žele, mogu ponoviti najvažnije činjenice i argumente. Potom će Sud donijeti odluku o granici između dvije države. Zanimljivo, u odluci se Arbitražni sud proglasio nadležnim za utvrđivanje može li Hrvatska prekinuti postupak ili ne. Hrvatska je, naime, ustvrdila da je za to mjerodavan postupak po Bečkoj konvenciji, koji je i pokrenula. Također, Sud je ustvrdio kako su oni nadležni i za utvrđivanje je li došlo do kontaminiranja postupka. Teško se moglo i očekivati da bi zaključili drukčije. >> EKSKLUZIVNO Donosimo audiosnimku razgovora arbitra i slovenske predstavnice! Poslušajte! >> Slovenija traži novog arbitra, oporba ostavku premijera Mire Cerara 