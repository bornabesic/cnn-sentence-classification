Ministar vanjskih poslova u tehničkoj Vladi Miro Kovač (HDZ) sinoć je u Dnevniku 3 HTV-a rekao da bi u HDZ-u voljeli da HSS ostane s njima u koaliciji uoči parlamentarnih izbora. Na pitanje o eventualnoj koaliciji HSS-a i SDP-a Kovač je rekao da o tome odluku mogu donijeti samo stranačka tijela HSS-a i kako će je respektirati.  – Naravno da bismo voljeli da ostanu s nama kao i do sada, to je prirodno i normalno – dodao je Kovač. HSS, koji je na prošlim izborima bio dio HDZ-om predvođene Domoljubne koalicije, nakon dolaska Kreše Beljaka na čelo stranke odmaknuo se od HDZ-a pa se govori o tome da će SDP i HSS ići zajedno na iduće izbore. S time se ne slaže dio HSS-ovaca, među kojima je i europarlamentarka Marijana Petir. Ona je prekjučer izjavila da joj je koalicija sa SDP-om neprihvatljiva, između ostalog i zato što te dvije stranke baštine, po njoj, bitno drukčiji sustav vrijednosti. >> 'Sigurna sam da bi članstvo HSS-a najradije odabralo opciju samostalnog izlaska na izbore' 