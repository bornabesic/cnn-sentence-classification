Konzervativci su u petak nadmoćno pobijedili na lokalnim izborima u Velikoj Britaniji, što je dobar znak za premijerku Theresu May prije parlamentarnih izbora 8. lipnja od kojih očekuje da će s ojačanih pozicija pregovarati o Brexitu. Konzervativci su pobijedili u 28 od 88 vijeća, osvojivši 1900 mjesta u lokalnim vijećima, što je za 558 više nego na prethodnim izborima, pokazuju rezultati agencije PA. Laburisti, najveća oporbena stranka, pretrpjeli su pak velik poraz izgubivši 320 mjesta i pobijedivši u samo 9 vijeća, što bi njihova čelnika Jeremyja Corbyna, koji je već na meti kritika, moglo izložiti dodatnom pritisku. Konzervativcima je išlo na ruku urušavanje eurofobne stranke UKIP-a koja je najviše izgubila na izborima, 114 mjesta, i postala "žrtva vlastitog uspjeha", rekao je njezin čelnik Paul Nuttall. Izbori su održani za oko 5000 vijećnika u Engleskoj, Škotskoj i Walesu, osim u prijestolnici, za 88 od ukupno 419 lokalnih vijeća, a rezultati se smatraju važnim pokazateljem raspoloženja britanskih birača uoči parlamentarnih izbora 6. lipnja. Riječ je o prvom velikom ispitu za May, usred napetosti s Bruxellesom zbog Brexita, a održani su manje od godinu dana nakon povijesnog referenduma 23. lipnja 2016. o izlasku iz EU-a čiji rezultat još uvijek duboko dijeli Britance. Izbori se održavaju samo pet tjedana prije prijevremenih parlamentarnih izbora koje je May raspisala nadajući se da će ojačati svoju većinu u parlamentu Westminstera prije nego pristupi pregovorima o Brexitu. 