Prema još uvijek djelomičnim rezultatima, Fillon, konzervativni zagovornik slobodnog tržišta, premoćno je osvojio nominaciju desnice i na izborima 2017. najvjerojatnije će se sučeliti s čelnicom krajnje desnice Marine Le Pen. S prebrojanim glasovima više od polovice od 10.228 izbornih mjesta, Fillon koji je u drugi krug ušao kao favorit, osvojio je oko 69 posto glasova, a njegov protukandidat bivši premijer Juppe 31 posto. Juppe je priznao poraz i najavio da će u predsjedničkoj utrci sljedeće godine podržati Fillona. U središtu pozornosti sada je Socijalistička stranka te pitanje hoće li uvelike nepopularni predsjednik Francois Hollande odlučiti natjecati se za kandidata ljevice u predizborima svoje stranke u siječnju, uslijed najava da njegov premijer Manuel Valls i sam razmatra svoju kandidaturu. Izborne ankete sugeriraju da ni jedan ljevičarski kandidat neće sudjelovati u drugom krugu predsjedničkih izbora sljedećeg svibnja ostavljajući Fillonu čistu utrku s protivnicom imigracije Le Pen. Istraživanja javnog mnijenja pokazuju da bi Fillon trebao glatko pobijediti Le Pen, premda se nedavno pokazalo kako su ankete u raskoraku s uzorcima glasanja u slučaju britanskog izlaska iz EU i pobjede Donalda Trumpa.   Fillon (62) izbio je iz pozadine u izbornim anketama u zadnja dva tjedna. U prošlotjednome prvom krugu predizbora Republikanske stranke potukao je bivšeg predsjednika Nicolasa Sarkozyja, za vrijeme čijeg mandata je obnašao dužnost premijera od 2007. do 2012. i gurnuo Juppea na drugo mjesto. 