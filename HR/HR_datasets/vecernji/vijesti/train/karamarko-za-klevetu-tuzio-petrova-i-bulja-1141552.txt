Tomislav Karamarko tužio je za klevetu Božu Petrova, šefa Mosta, i Miru Bulja, saborskog zastupnika Mosta, potvrdio je Večernjem listu izvor blizak bivšem šefu HDZ-a. Karamarko je, doznajemo, Mostov dvojac tužio je zato što su ljetos u Zadru, tijekom predizborne kampanje, izjavili da je Karamarko otišao s mjesta predsjednika HDZ-a zbog kriminalnih radnji.  - Te njihove izjave objavio je Zadarski list, a Karamarko je protiv njih podnio tužbe na sudu u Zadru čim je to objavljeno. Neka sad izvole dokazati zbog kojih je to kriminalnih radnji Karamarko otišao, u kojim je on to postupcima obrađivan ako je bilo kriminala itd. - rekao nam je izvor blizak Tomislavu Karamarku. Taj sugovornik smatra da su Petrov i Bulj sada u nezgodnoj situaciji jer ako im ne bude skinut imunitet ispast će da se boje suočavanja na sudu i dokazivanja navodnog kriminala, a ako dospiju do suda onda će imati problem sa dokazivanjem kriminalnih radnji. Karamarka zastupa zadarski odvjetnik Ive Brkić.  Predsjednik Mandatno-imunitetnog povjerenstva Žarko Tušek potvrdio nam je da su jučer zaprimili Karamarkov zahtjev za skidanje imuniteta Petrovu i Bulju te da bi se sjednica MIP-a na kojoj će se  o tome raspravljati mogla održati idući utorak. Ako će se MIP držati dosadašnje prakse, neće prihvatiti Kramarkov prijedlog o skidanju imuniteta jer MIP nikada to ne čini kada to traži privatni tužitelj.  >> Karamarko: Manolić me povezao s Udbom jer sam se zalagao za lustraciju 