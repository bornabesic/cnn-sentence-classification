Svetislav Josimović, čovjek koji se sumnjiči da je ustrojio grupu ljudi koji su preko lažnih poduzeća i fiktivnih ugovora izvukli oko 47 milijuna kuna, pušten je iz istražnog zatvora ni tjedan dana nakon što je uhićen. Naime, kako se neslužbeno doznaje, puštanje Josimovića tražio je USKOK, koji je prethodno tražio i da mu se istražni zatvor odredi. Takav potez znači, da je Josimović očito odlučio priznati sve za što ga se tereti, jer je tužiteljstvo u nekim prijašnjim situacijama imalo isti modus postupanja. Da je Josimović priznao ono što mu se stavlja na teret, neslužbeno je potvrđeno iz pravosudnih krugova, a nakon što je dao iskaz tužiteljstvu iz Remetinca je izašao 7. veljače. USKOK je inače, 1. veljače kada je cijela akcija finalizirana, tražio da se od 21 osumnjičene osobe pritvori njih 16. Sud ih istražni zatvor odredio 13-ici, među kojima je i Zdravko Živković koji je nedostupan jer živi u Australiji, dok su za preostalo troje određene mjere opreza. U međuvremenu, od tada do danas iz istražnog zatvora su osim Josimovića, kako se doznaje, još pušteni Igor Jurinić, Nikica Čubrić, Zvonko Čubrić, Oliver Tomas i Saša Juko, što vjerojatno znači da su svi oni priznali ono za što ih se sumnjiči. Znače li ta priznanja da će se na koncu i nagoditi s USKOK-om u zamjenu za manju kaznu, tek će se vidjeti. Inače, USKOK sumnjiči Josimovića da je zajedno s Jurajem Puškarom od 2009. do siječnja 2017. osmislio shemu izvlačenja novca. Novac su izvlačili preko svojih tvrtki i to tako da su izdavali račune drugim poduzećima za neobavljene usluge. Među poduzećima iz kojih je novac izvučen bili su Westgate te Oktal Pharm, a novac koji je izvučen dijelio se među osumnjičenicima. Kako su to radili svjedoči primjer Oktal Pharme iz koje je izvučeno oko milijun kuna za usluge antivirusne zaštite, arhiviranja podataka, izvođenja građevinskih i električnih radova... Riječ je o uslugama koje nikada nisu obavljene, a plaćanje tih usluga odobrio je Marijan Škiljević, predsjednik uprave Oktal Pharme, iako je bio svjestan da je riječ o uslugama koje nisu obavljene. Sumnja se da su novac koji je Oktal Pharm za neobavljene usluge platio jednoj od Josimovićevih tvrtki međusobno podijeli Josimović i Škiljević. >>Sumnjiči ih se da su preko fiktivnih faktura izvukli oko 50 milijuna kuna >>USKOK pokrenuo istragu protiv 21 osobe i 10 poduzeća zbog izvlačenja 57 milijuna kuna 