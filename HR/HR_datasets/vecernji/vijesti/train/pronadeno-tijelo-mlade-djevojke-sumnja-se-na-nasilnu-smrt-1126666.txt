Mrtvo tijelo mlađe djevojke pronađeno je kod željezničkog kolodvora Koška, nedaleko od Osijeka. Prve informacije upućuju na nasilnu smrt, potvrdila je osječko-baranjska policija.  – Riječ je o nepoznatoj ženskoj osobi za koju smo dojavu dobili oko 7 sati ujutro. Očevid je završen, nastavljamo dalje otkrivati sve okolnosti – rekao Darijo Premec, glasnogovornik PU osječko-baranjske.  Žrtva je, kako neslužbeno doznajemo, A. B.,  a mještani kažu da nije imala više od 16 godina. Učenici, mahom 17-godišnjaci koje smo zatekli na kolodvoru uz koje je tijelo pronađeno, bili su šokirani. – Kako ne bismo bili zaprepašteni, pa ona je praktički dijete. Poznavali smo je, bila je mirna, povučena, nikada se neke loše priče nisu vezale uz nju. Užasno se osjećamo dok prolazimo kolodvorom – rekli su.  