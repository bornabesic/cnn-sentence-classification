Jutro nakon “dana nezavisnosti”, kako je nazvao dan u kojem je Velika Britanija na referendumu izglasala izlazak iz članstva u Europskoj uniji, Boris Johnson izašao je iz svoga doma u Londonu, ali “nezavisnost” nije izgledala tako slatko. Najpopularnijeg zagovornika izlaska, možda i novog premijera Velike Britanije koji će voditi zemlju u pregovorima o napuštanju EU, pred kućnim vratima dočekala je grupica ogorčenih građana koji su Johnsonu vikali da je rasist, licemjer, smeće i častili ga psovkama. Isto poslijepodne na uglu ulice Downing Street, gdje je David Cameron nakon referendumskog poraza najavio da se povlači s mjesta premijera, susrećem Jamesa Laurenta, 29-godišnjaka koji je glasao za ostanak u EU, ali sada tužno baulja ulicama noseći zastavu EU. I on, kao i Boris Johnson pred svojom kućom, trpi uvrede drugih prolaznika. Jedan na biciklu, vidjevši europsku zastavu, pokazuje mu srednji prst. Škotska ide na referendum Dan nakon referenduma na kojem je 52 posto birača odabralo izlazak iz EU Velika Britanija je duboko podijeljena. Podjele nisu samo vidljive u ovim scenama ispred Johnsonove kuće i ispred Downing Streeta. Vidljive su i po tome što je predsjednica Škotske nacionalne stranke Nicola Sturgeon odmah najavila da će, prije no što Ujedinjeno Kraljevstvo zaista izađe iz EU, Škoti opet glasati o izlasku Škotske iz Ujedinjenog Kraljevstva (i ostanku u EU). Škotska i London na referendumu su velikom većinom bili za ostanak u EU, ali drugi krajevi zasjenili su ih svojim glasovima za izlazak. Još jedan fenomen koji stvara duboku podjelu u društvu: glasači ispod 50 godina bili su za ostanak, a oni iznad 50, posebno oni iznad 65, uglavnom za izlazak. Što znači da su zemlju iz Unije odveli ljudi koji će s tom neizvjesnom odlukom morati živjeti manji broj godina nego oni koji to nisu željeli. Mnogi mladi Britanci imaju osjećaj da su im starci upravo uništili budućnost. – Žalostan sam kad razmišljam o svojoj budućnosti u ovoj zemlji. Želim biti Europljanin više nego što želim biti Britanac – kaže James Laurent. – Nisam mogao vjerovati kad sam vidio rezultat. Toliko je dugo trebalo da stvorimo EU, imali smo tako tešku povijest, a sada izlazimo zbog razloga koji po meni uopće nisu dovoljno jaki, ni ekonomski ni kulturološki. To šalje vrlo žalosnu poruku svijetu o tome tko smo mi Britanci kao ljudi, mi koji smo bili toliko otvoreni za suradnju – dodaje dok razgovaramo u šetnji od Downing Streeta do parlamenta u Westminsteru. U obraćanju javnosti jutro nakon referenduma Boris Johnson referirao se na strahove i sumnje mladih birača poput Jamesa Laurenta. Pregovori i dvije godine – Želim se obratiti milijunima ljudi koji nisu glasali za ovakav ishod, posebno mladima koji možda imaju osjećaj da dižemo most ili da je ovo neka vrsta izolacionizma jer ja mislim da je upravo suprotno. Ne možemo okrenuti leđa Europi. Ali, jednostavno nema potrebe da Britanija u 21. stoljeću bude dio federalnog sustava vlasti sa sjedištem u Bruxellesu, kakav ne postoji nigdje u svijetu. To je bila plemenita ideja u svoje vrijeme, ali više nije ispravna za ovu zemlju – zaključio je Johnson. Premijer David Cameron najavio je da će do listopada prepustiti mjesto nekom drugom tko može zemlju voditi prema cilju izglasanom na referendumu, cilju suprotnom od onog za koji se Cameron zalagao u kampanji, a to je bio ostanak u reformiranoj Uniji. Sada je cilj izlazak, no pregovori o izlasku mogu trajati dvije godine, pa i dulje. Svi se slažu da slijedi razdoblje neizvjesnosti i tek će se vidjeti kako će pravno i proceduralno izgledati provođenje referendumske odluke. Euroskeptici koji su glasali za izlazak probudili su se sretni jer se njihova zemlja, kako je to sročio tabloid Daily Mail, “nakon 43 godine oslobodila okova EU”. No, mnogi obični građani imaju osjećaj da su im zagovornici izlaska lagali. Obećavali su, primjerice, da će 350 milijuna funti tjedno koje Velika Britanije uplaćuje za članstvo u EU biti preusmjereno na zdravstvo. Ali Nigel Farage, šef stranke UKIP i jedan od vođa kampanje za izlazak, već jutro nakon referenduma priznao je da je to obećanje bilo pogrešno.      – Unija 27 zemalja članica će se nastaviti – poručili su u zajedničkoj izjavi predsjednik Europskog vijeća Donald Tusk, predsjednik Europskog parlamenta Martin Schulz, predsjednik Europske komisije Jean-Claude Juncker i premijer Nizozemske, trenutačne zemlje predsjedateljice Vijećem EU, Mark Rutte. U izjavi su pozvali britansku vladu da “što je prije moguće” aktivira članak 50. Lisabonskog ugovora, kojim se pokreće procedura pregovaranja o izlasku. Pobjednici britanskog referenduma ne žele se žuriti s aktiviranjem tog članka jer u tom slučaju počinje teći rok od dvije godine tijekom kojih se mora ispregovarati način izlaska, ali u tim pregovorima vodeću riječ ima ostatak EU, a ne Velika Britanija. No, u izjavi lidera EU jasno se ističe da članak 50. treba aktivirati što prije. – Dok taj proces pregovora ne završi, Ujedinjeno Kraljevstvo ostaje članicom EU sa svim pravima i obvezama – poručuje se u izjavi. U utorak i srijedu u Bruxellesu se održava sastanak Europskog vijeća, summit premijera i predsjednika svih 28 država članica, no na njemu će se njih 27, bez britanskog premijera, povući na sasvim novu raspravu o budućnosti Unije. Hrvatsku će predstavljati tehnički premijer Tihomir Orešković. Među njih 27 postoje glasovi koji pozivaju na zaokret Unije prema federalizmu, prema snažnijem povezivanju sada kada je jasno da više neće biti Velike Britanije kao članice koja je kočila kretanje EU u tom smjeru. – Ovo nije dobar dan za Britaniju ni za EU, ali moramo ići dalje – rekao je Juncker.      1. Dublin, Pariz, Frankfurt Mnoge su banke najavile svoje povlačenje iz Londona u ova tri grada 2. Švicarska Mnogim milijarderima iz Azije Otok više nije sigurno utočište i bježe u Švicarsku 3.Vladimir Putin Rusiji najviše od svih odgovara razjedinjena Europa 4. Radikalna desnica Radikali diljem Europe likuju zbog izlaska Velike Britanije 5. Alexis Tsipras Grčki je premijer upozoravao da će štednja i sebičnost urušiti EU 6. Francuska Preko noći je postala 5. ekonomija svijeta, pretekavši Britaniju koja je pala zbog funte 7. Ulagači u zlato Padom burzi raste cijena zlata 8. Turisti Zbog pada funte jeftiniji su aranžmani u Velikoj Britaniji 9. Telekomi Izlaskom Britanije vraća se roaming 10. Škotska Bliža neovisnosti nego ikad      1. London Financijsko središte Europe izgubit će na značenju 2. Premier liga Očekuje se odljev kapitala i pad kvaliteta momčadi 3. SAD Uz EU veliki gubitnik je i SAD jer im je Britanija prvi saveznik 4. Angela Merkel Njemačka kancelarka najviše utjelovljuje sada načetu Uniju 5. Barack Obama Američki predsjednik do zadnje je sekunde lobirao za ostanak Velike Britanije u EU 6. Ljevica, liberali i centar Brexit je veliki udarac za sve osim za radikalnu desnicu 7. Studenti Studenti iz EU na Otoku i obrnuto izgubit će mnoga prava 8. Turističke zemlje I hrvatski turizam pogodit će slabija funta 9. Dužnici Krediti u franku i euru postaju skuplji zbog pada funte 10. Stranci Očekuju ih teži dani na Otoku      