 Američki Senat potvrdio je u ponedjeljak novim ravnateljem CIA-e republikanskog zastupnika Mikea Pompea, kojega je za tu dužnost predložio novi predsjednik SAD-a Donald Trump. Reuters prenosi da je Pompeo potvrđen unatoč zabrinutosti nekih zakonodavaca da bi mogao proširiti nadzor ili dopustiti korištenje tzv. poboljšane tehnike ispitivanja koja se smatra mučenjem. Na glasovanju je 67 senatora bilo "za", što je više nego dovoljno za Pompeovu potvrdu, a gotovo svi protivnici bili su demokrati. Na početku saslušanja u Senatu republikanski član Zastupničkog doma i bivši vojni časnik Pompeo kazao je, za razliku od Trumpa koji želi poboljšanje odnosa s Moskvom, da se Rusija "agresivno nameće" invazijom i okupacijom Ukrajine, prijeteći Europi i "čineći gotovo ništa" da uništi Islamsku državu.  Trump je prije inauguracije žestoko napadao obavještajnu zajednicu zbog zaključka da je ruski predsjednik Vladimir Putin naredio hakerske napade na demokratsku stranku kako bi time podržao Trumpov put prema Bijeloj kući. U subotu je, prema pisanju medija, riješio nesuglasice s CIA-om, otkrivši njezinim službenicima da im je čuvao leđa nakon što je kritizirao obavještajne agencije zbog istrage o ruskom hakiranju. >> Moja ekipa ima najveći IQ od svih vlada u povijesti 