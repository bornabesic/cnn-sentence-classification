Izbacivanje Mosta iz Vlade i traganje za novom, stabilnom, parlamentarnom većinom koja bi trebala podebljati “zbrda-zdola” sastavljenih 76 ruku koji su HDZ-u omogućili predah do lokalnih izbora sasvim će sigurno utjecati i na rezultate stranaka na lokalnoj razini. U prilog Kerumu Na liste za županijske i gradske skupštine “spustili” su se dojučerašnji Mostovi ministri, pa i sam šef stranke i bivši predsjednik Sabora Božo Petrov. Njegov angažman na listi za dubrovačko-neretvansku skupštinu mogao bi dodatno podebljati izglede Mostova kandidata za župana Nikole Grmoje i zakomplicirati utrku u toj tradicionalno HDZ-ovoj županiji. Slična situacija događa se i u Splitsko-dalmatinskoj županiji u kojoj bi šanse Mire Bulja mogao popraviti Ivan Kovačić, bivši potpredsjednik Vlade koji je također na listi za skupštinu. HDZ-u je u toj županiji dodatni problem što je u zadnji čas bio prisiljen promijeniti kandidata za župana Zlatka Ževrnju zbog afere oko koncesije za plažu Zlatni rat. Situacija u županiji HDZ-u ne ide u prilog ni kada je u pitanju sam Split jer bi se mogla i te kako odraziti i na izglede Andre Krstulovića Opare. S obzirom na to da je Split jedini veliki grad na koji HDZ računa, eventualni neuspjeh Opare mogao bi i presuditi u dojmu o ukupnom pobjedniku lokalnih izbora. A time se odraziti i na položaj Andreja Plenkovića unutar HDZ-a. U jednom trenutku činilo se da su Oparine šanse narasle, kada je od kandidature odustao Mostov Robert Pauletić, no nakon razlaza koalicije na nacionalnoj razini Pauletića je zamijenio bivši državni tajnik u Ministarstvu zaštite okoliša Ante Čikotić. Čitava situacija ide u prilog bivšem gradonačelniku Željku Kerumu koji bi prema svim anketama trebao u drugi krug, zajedno s Oparom. Plenkoviću se preko vikenda dodatno zakomplicirala situacija u Zagrebu. Iako HDZ nikad nije ni imao neke izglede da osvoji taj grad, bitno im je da njihov kandidat Drago Prgomet ne prođe gore od nezavisne kandidatkinje Brune Esih na čijoj je listi u petak osvanuo i sada bivši HDZ-ov zastupnik Zlatko Hasanbegović, ali i Željko Glasnović koji također čini tanku HDZ-ovu većinu u Saboru. Ono što je HDZ-u Split, to je SDP-u Zagreb. Iako nema vlastitog kandidata, nego podupire HNS-ovu Anku Mrak Taritaš, njezinu pobjedu u glavnom gradu SDP bi predstavljao i kao svoj veliki uspjeh. Međutim, previranja na nacionalnoj razini kada se danima nagađalo kako HNS kalkulira i samo čeka kraj lokalnih izbora da bi “uskočio” među vladajuće mogla bi utjecati i na rezultat Mrak Taritaš. Odnosno, mogla bi olakšati aktualnom gradonačelniku Milanu Bandiću da se dokopa i petog uzastopnog mandata. – Ponašanje HNS-a neće koristiti Mrak Taritaš. Mislim da ona i Sandra Švaljek vode tijesnu bitku za drugo mjesto. Vidi se to i po broju prikupljenih potpisa. Bandić ih je predao 67 tisuća, Švaljek osam tisuća, a Mrak Taritaš šest tisuća iako samo SDP ima toliko članova stranke u Zagrebu – kaže naš izvor iz zagrebačkog SDP-a. U SDP-u strepe i od rezultata u Rijeci, svojoj utvrdi. Po anketama u tom se gradu očekuju dva kruga izbora, uz Vojka Obersnela po istim anketama ulazi bivši HDZ-ovac Hrvoje Burić, a ishod je vrlo neizvjestan. Most računa na Panenića Zakompliciralo se za SDP i u Varaždinu u kojem je njihov Alen Kišić dobio i podršku HNS-a. No račune bi im mogao pomrsiti bivši gradonačelnik Ivan Čehok koji se također odlučio uključiti u utrku. Što se tiče Mosta, njihov cilj od početka bio je zadržati gradove koje su dobili na prošlim izborima – Metković, Omiš i Novalju. Tvrde da im u sva tri mjesta ankete idu u prilog. U Mostu se nadaju uspjehu i u Vukovarsko-srijemskoj županiji u kojoj je njihov Tomislav Panenić snažno krenuo na HDZ-ova dugogodišnjeg župana Božu Galića. Njegove su šanse, doduše, umanjene nakon što je ostao bez najavljene podrške SDP-a i to zato što je za dožupana istaknuo Vladu Iljkića iz Stožera za obranu Vukovara. U prilog Paneniću mogla bi ići činjenica da je HDZ-ova organizacija u toj županiji razjedinjena.    Anka Mrak Taritaš -  Kako će proći kandidatkinja HNS-a i SDP-a nakon previranja na nacionalnoj razini i nagađanja da bi HNS mogao “uskočiti” u većinu nakon lokalnih izbora, tek će se vidjeti. U SDP-u drže da će joj ponašanje stranke naškoditi i da vodi bitku sa Švaljek za drugi krug. Željko Kerum -  Kompliciranje situacije u Splitu najviše ide u prilog bivšem gradonačelniku Splita Željku Kerumu. On bi mogao profitirati od najnovije svađe Mosta i HDZ-a, odnosno ulaska Mostova Ante Čikotića u utrku. Nikola Grmoja - Mostovu kandidatu za župana dubrovačko-neretvanskog šanse rastu nakon što mu je na listu za županijsku skupštinu došao bivši predsjednik Sabora i čelnik Mosta Božo Petrov. 