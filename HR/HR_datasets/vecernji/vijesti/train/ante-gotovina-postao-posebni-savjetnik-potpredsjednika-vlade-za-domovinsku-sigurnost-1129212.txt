Uoči današnje sjednice vlade RH u Vukovaru, premijer Andrej Plenković potpisao je rješenje kojim se general Ante Gotovina imenuje posebnim savjetnikom potpredsjednika Vlade i ministra obrane Damira Krstičevića. Ovo imenovanje predložio je Krstičević, a nakon što je Gotovina pristao na taj svoj, prvi polupolitički angažman u nekoj od državnih institucija. Njegovo područje savjetovanja odnosi se formalno na sustav domovinske sigurnosti, koji razvija Krstičević, no bit će angažiran prema potrebi za sva pitanja vezana uz sustav obrane i sigurnosti. Prema pravilima o zapošljavanju unutar Vlade, Gotovina ima pravo i na naknadu za tu funkciju, no on je inzistirao da taj posao obavlja bez financijske naknade. Prema riječima ministra obrane Krstičevića, jako mu je drago što je Gotovina pristao na angažman, jer se time i praktično potiče angažiranje bivših profesionalnih vojnika i časnika koji svojim znanjima i sposobnostima mogu puno pridonijeti  nacionalnoj sigurnosti i razvoju Oružanih snaga. – To je tzv. druga karijera za takve istaknute i iskusne časnike, a sustav je to koji  jako rabe u razvijenim demokracijama zapadnog svijeta – kaže Krstičević. Dodaje da je premijer Plenković bio oduševljen ovom idejom i svesrdno ju je podupro.  Krstičević očekuje da će Gotovina značajno pridonijeti konceptu pametnog upravljanja obrambenim i sigurnosno-obavještajnim sustavom, a dolazak ovog istaknutog hrvatskog generala u novu hrvatsku Vladu, makar i kao „izvanjskog eksperta“  pozdravit će, očekuje se i šira hrvatska javnost i struka. >> Gotovina je u nekoliko dana morao sagraditi pistu za velike američke zrakoplove >> Kako je ministar obrane Krstičević postao prva žrtva hibridnog rata 