Generacija Y na putu je da postane prva generacija koja će imati manju zaradu u svom radnom vijeku od svojih prethodnika, pokazalo je istraživanje čije su rezultate prenijeli svjetski mediji. Istraživanje zaklade Resolution Foundationa pokazalo je da su osobe mlađe od 35 godina u svojim dvadesetima zaradile 8.000 britanskih funta manje nego radnici iz redova generacije X. Za generaciju Y često se koristi i naziv 'Millenials' jer su na tržište rada stigli ubrzo nakon prijelaza u novo tisućljeće. Ako njihove plaće budu slijedile istu krivulju rasta kao u slučaju generacije X, prosječna bi im primanja tijekom radnog vijeka trebala dosegnuti iznos od 825 tisuća funta. No, to bi značilo da će biti prva generacija koja ima primanja manja tokom svoga radnog vijeka od svojih prethodnika. Čak i ako bi plaće pripadnika generacije Y bilježile intenzivan napredak poput onih 'baby boomera', rođenih nakon Drugog svjetskog rata, njihova bi primanja tijekom radnog vijeka iznosila oko 890 tisuća funta, izračunali su u toj zakladi. A taj bi iznos bio svega sedam posto veći od onog pripadnika generacije X, odnosno rođenih između 1966. i 1980. godine, a predstavljao svega trećinu napretka u plaćama koju bi generacija X trebala uživati u odnosu na pripadnike tzv.  'baby boom' generacije, rođenih nakon Drugog svjetskog rata. Iz Resolution Fondationa su također upozorili da bi recesija u gospodarstvu u razdoblju nakon izlaska Britanije iz EU-a mogla još i više smanjiti dohodak generacije Y. Istraživanje zaklade pokazalo je da bi među razlozima slabijeg dohotka moglo biti to što su danas osobe mlađe od 35 godina na tržište rada ušle u vrijeme recesije. No, također je zaključeno da je generacijski napredak u plaćama zaustavljen još prije izbijanja globalne financijske krize 2007./2008 godine. Torsten Bell, direktor Resolution Fonudationa kazao je: "Uzimali smo zdravo za gotovo da će svakoj sljedećoj generaciji ići znatno bolje nego prethodnoj - da će više zarađivati i uživati viši životni standard. Postoji, međutim, rizik da se takav pristup pokaže samodopadnim, s obzirom na realnost posljednjih godina i izglede za budućnost". Također, istraživački je institut ustanovio da će pripadnici generacije Y na najam za stambene potrebe potrošiti 44 tisuće funta više do vremena kada budu navršavali 30 godina, u usporedbi s pripadnicima baby-boom generacije, a 25 tisuća funta više nego generacija X. Dodatni izdaci za najam smanjili su životni standard mladih i otežali im štednju za pologe koji bi im omogućili kupnju kuća, zaključili su autori toga istraživanja. >>'Novcem od berbe krastavaca platit ću si vozački i kupiti pribor' 