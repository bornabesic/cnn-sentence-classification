Policija je blizu obiteljske kuće srbijanskog premijera Aleksandra Vučića u beogradskom naselju Jajinci pronašla automobil s oružjem, objavili su u subotu navečer beogradski mediji, a Vučić je odbio komentirati tu vijest rekavši da čeka informacije Sigurnosno-informativne agencije (BIA) i policije. List Blic prenosi da je oružje bilo u sanducima u automobilu pored šetališta prema spomen-parku Jajinci, nedaleko od obiteljske kuće oca Aleksandra Vučića u kojoj premijer često boravi. Nakon prijave građanina policajci su našli ručni bacač M-80 "zolja", četiri ručne bombe, 100 komada streljiva kalibra 7,62 milimetara, te nekoliko metaka za automatsko oružje. Izvori Blica tvrde da su sanduci s oružjem nađeni u blindiranom automobilu, a provladina Televizija Pink navodi da je automobil nađen na oko 50 metara od puta koji vodi do obiteljske kuće premijera Vučića. Srbijanski premijer odbio je večeras komentirati medijske navode dok ne dobije relevantne informacije. "Ne mogu davati nikakve izjave dok ne dobijem info od BIA i policije. To je sve što mogu reći u ovom trenutku", izjavio je Vučić medijima. Ministarstvo unutarnjih poslova niti BIA nisu se još službeno očitovali o informacijama koje su udarne u beogradskim elektroničkim medijima. Ministar unutarnjih poslova Nebojša Stefanović je "izrazio veliku zabrinutost" u povodu otkrivanja automobila s oružjem i naglasio da se srbijanski premijer "nalazi na sigurnoj lokaciji", prenosi Tanjug. Prema neslužbenim informacijama, tužiteljstvo je zatražilo DNK analizu otisaka s ručnog bacača "zolja", bombi i streljiva kako bi se čim prije utvrdilo kako se taj arsenal oružja našao nedaleko od premijerove obiteljske kuće. Ministar rada i socijalne skrbi Aleksandar Vulin pozvao je nadležne službe da odgovore "tko je pripremao ubojstvo premijera" Vučića i istaknuo da oni koji "nisu u stanju na to odgovoriti trebaju otići i prepustiti mjesta onima koji to hoće raditi". "Ovo sigurno nije prvi put, a nažalost neće biti ni posljednji, da se priprema ubojstvo premijera i članova njegove obitelji ukoliko konačno ne budemo saznali imena tih ljudi, po čijem nalogu to rade", rekao je Vulin. Prema internetskim portalima i elektroničkim medijima, policija je blokirala područje na kojem je nađen automobil s oružjem, uz strogu kontrolu prometa i kretanja u toj zoni. >> Vučić: U Srbiji su uhićene osobe zbog ilegalnih aktivnosti prema Crnoj Gori >> Špijunska afera u Srbiji: 'Takvo ponašanje neće se tolerirati u našoj zemlji, poslana je jasna poruka' 