Bivšem slovenskom predsjedniku Milanu Kučanu (67) ovih je dana operirana kralježnica, objavili su u petak slovenski mediji.  Kako je prenio Slovenski radio, kirurški zahvat na dijelu kralježnice uz rame uspješno je izveden na klinici u Švicarskoj, gdje će Kučan ostati na oporavku još tjedan dana.  Kučan je vodeći slovenski političar iz vremena stvaranja samostalne Slovenije, a kao predsjednički kandidat uvjerljivo je pobijedio na izborima 1992. i 1997.  Iako se nakon svršetka drugog mandata povukao iz političkog života, Kučan je uoči parlamentarnih izbora ove godine odlučno podupro koaliciju lijevog centra pod vodstvom sadašnjeg premijera Boruta Pahora. Vjeruje se da je ta potpora bila ključna za poraz bivšeg premijera Janeza Janše.  (Hina) 