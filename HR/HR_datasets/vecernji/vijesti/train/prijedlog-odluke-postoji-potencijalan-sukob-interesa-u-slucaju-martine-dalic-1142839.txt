Povjerenstvo za odlučivanje o sukobu interesa dužnosnika danas je većinom glasova odlučilo pokrenuti postupak u kojem bi trebalo utvrditi je li potpredsjednica Vlade Martina Dalić u potencijalnom sukobu interesa zbog činjenice da sudjeluje u donošenju odluka vezanih uz otkup dionica Ine od Mađarskog MOL-a dok je njezin muž Niko Dalić u upravi te kompanije. Povjerenstvo je u njezinu slučaju postupalo na temelju dviju neanonimnih prijava. Utvrdilo je kako iz do sada prikupljenih podataka i dokumenata ne proizlazi da je Dalić privatni interes svog supruga stavila ispred javnog interesa, dakle kako nema dokaza o stvarnom sukobu interesa, ali kako treba utvrditi postoji li potencijalni. Članovi Povjerenstva na sjednici su upozorili kako Martina Dalić nije pravilno upravljala situacijom u kojoj postoji trajni potencijalni sukoba interesa koji u svakom trenutku može postati stvaran. Dužnosnici bi u takvim situacijama po zakonu trebali deklarirati potencijalni sukob interesa i izuzeti se iz donošenja odluka u kojima bi mogli biti u poziciji da privatni interes stave ispred javnog. Povjerenstvo je odbilo pokrenuti postupak protiv bivšeg premijera Zorana Milanovića u slučaju "Madison-Intergrafik". Slučaj je razmatran na temelju medijskih napisa po kojima je Milanovićev dugogodišnji prijatelj Igor Knežević za Milanovićeva premijerskog mandata pojačano stupao u poslovne odnose s državnim tijelima, a napose s Vladom i uredom premijera. Na temelju očitovanja Vlade Povjerenstvo je utvrdilo da Milanović nije osobno utjecao na nabavku uredskog materijala i usluga od "Intergrafika", već da je poslove s njima ugovarao tadašnji šef kabineta premijera Tomislav Saucha, i to u skladu sa Zakonom o javnoj nabavi. S Kneževićevom tvrtkom Milanovićev je ured kroz mandat sklopio poslove ukupno vrijedne nešto više od 240.000 kuna, no nikad u iznosu većem nego što je Zakon o javnoj nabavi propisao za bagatelne nabave za koje nije nužno raspisivati javni natječaj. U istoj aferi Milanović je bio kazneno prijavljen da je vlasnika agencije Madison, koja je radila za njegovu stranku SDP, nagovorio da Kneževićevoj tvrtki na ime fiktivnih usluga isplaćuje po 15.000 kuna mjesečno. Ta je kaznena prijava odbačena, a Povjerenstvo napominje da poslovanje stranaka nije u njihovoj nadležnosti. Protiv Milanovića je ipak pokrenut postupak utvrđivanja sukoba interesa, ali ne zbog Intergrafika, nego zbog činjenice da je u registar trgovačkog suda upisan kao direktor konzultantske tvrtke EuroAlba Advisory, iako to kao saborski zastupnik ne smije biti do kraja mandata i još 12 mjeseci nakon toga. Postupak nije pokrenut protiv bivšeg ministra uprave Arsena Bauka, za kojega je prijavitelj tvrdio da je otac njegove supruge u vrijeme njegova ministarskog mandata kao odvjetnik dobivao vrjednije poslove. Povjerenstvo je, međutim, utvrdilo da Ministarstvo uprave nikada nije poslovalo s Baukovim tastom. Po presudi Upravnog suda, Povjerenstvo je dodatno obrazložilo visinu kazne odrezane zagrebačkom gradonačelniku Milanu Bandiću zbog primanja naknade iz turističke zajednice Grada Zagreba. Visina kazne ostala je ista, 15.000 kuna. Bandić ju je već platio, a primljeni novac vratio u gradski proračun, što mu je u novom obrazloženju uzeto kao olakotna okolnost.  >> Je li Martina Dalić u sukobu interesa? Povjerenstvo će o tome odlučiti u utorak 