Denis Zvizdić, predsjedavajući Vijeća ministara BiH, uputio je otvoreno pismo predsjedniku SDP-a Zoranu Milanoviću u povodu njegovih izjava o BiH na sastanku s predstavnicima branitelja. Zvizdić, između ostalog, kaže da je riječ o govoru mržnje te da je bio više nego iznenađen njegovim izjavama, a također ga je i pozvao da posjeti BiH kako bi upoznao pravi duh i vrijednosti te zemlje i njenih stanovnika. Otvoreno pismo u nastavku prenosimo u cijelosti: "U vezi s izjavom bivšeg predsjednika Vlade Republike Hrvatske i aktualnog predsjednika SDP-a Hrvatske Zorana Milanovića u kojoj se na krajnje neprimjeren način izjašnjavao o Bosni i Hercegovini, negirajući pri tome njenu državnost, osuđujem ovakav govor mržnje koji stvara dodatne tenzije i potiče negativne predrasude koje mogu imati dalekosežne posljedice, te upućujem otvoreno pismo gospodinu Milanoviću: Gospodine Milanoviću, Osobno sam, kao i svi građani Bosne i Hercegovine, bio više nego iznenađen Vašim neodmjerenim izjavama i nedoličnim komentarima kojima negirate državnost Bosne i Hercegovine i vrijeđate i omalovažavate sve njene građane koji su Vas više puta srdačno i toplo ugostili iako ste dolazili, ne zbog ljubavi prema BiH, ili bilo kojem njenom narodu, nego očito iz političkih, odnosno predizbornih ciljeva. Da ste htjeli, a prilika je bilo bezbroj, mogli ste, posebno u periodu kada ste bili na funkciji premijera, vrlo kvalitetno surađivati i komunicirati s predstavnicima bosanskohercegovačkih institucija ili barem s građanima BiH i upoznati istinske vrijednosti Bosne i Hercegovine i svima poznate moralne i ljudske kvalitete ljudi na ovim prostorima: dobrotu, srdačnost, otvorenost i pronicljivost. Da ste to napravili ili da ste barem probali, siguran sam da bi i rječnik kojim biste govorili o divnoj državi Bosni i Hercegovini i njenim dobrim i vrijednim stanovnicima bio ljepši i primjereniji javnoj ličnosti i visokom političkom dužnosniku. Ovako je egocentričnost nadvladala logiku društvene, ekonomske i političke suradnje neophodne za prosperitet naše neraskidivo povezane regije. Istovremeno ste, iskazujući ovakve i slične, krajnje neprimjerene izjave i stavove, neprihvatljive za europske standarde političke komunikacije, potpuno odstupili od vrijednosti koje bi, kao neko tko pretendira imati lidersku poziciju u Republici Hrvatskoj, a shodno tome i uvažavanje u regiji i EU, trebali baštiniti i promovirati. Vi od razumijevanja i solidarnosti idete k aroganciji i omalovažavanju, od tekovina antifašizma k ushićenju što vam je djed bio ustaša, od reformskih procesa k licitiranju našim suverenitetom, od očekivane i tradicionalne podrške susjedima bavite se prizemnim insinuacijama i podmetanjima. Gospodine Milanoviću, Vi uopće ne poznajete BiH i njene građane, a ipak olako izgovarate teške riječi i donosite uvredljive zaključke. Ja ne znam je li i Vaše porijeklo iz Bosne i Hercegovine – ako jest, onda su Vaše izjave dodatno tragikomične, ali pouzdano znam da brojni vodeći kulturni, sportski, znanstveni, gospodarski i politički djelatnici koji su obilježili i obilježavaju prošlost, sadašnjost i budućnost Hrvatske potiču upravo iz Bosne i Hercegovine. Zbog toga Vas pozivam da pročitate što su o Bosni i Hercegovini pisali vodeći intelektualci Hrvatske, poput Krleže, čiji stavovi predstavljaju neprolazne repere civilizacijskih i kulturoloških vrijednosti, ili što je za Vas možda još praktičnije, jer ste u izbornoj kampanji pa vjerojatno nemate vremena za čitanje, informirajte se u konkretnom razgovoru s brojnim Bosancima i Hercegovcima koji su etablirani u ekonomskom, društvenom ili političkom životu Hrvatske i pitajte ih dijele li Vaše mišljenje o državi njihovih očeva i djedova. Ili, ako ste sigurni u ispravnost Vaših stavova, usvojite ih kao službeni stav stranke koju vodite! Siguran sam da ne biste dobili podršku za takav retrogradan stav, očito izazvan naglom navalom emocija na „tajnom sastanku“ kojem ste prisustvovali.  Dakle, gospodine Milanoviću, o Bosni i Hercegovini morate mnogo više znati i puno bolje je poznavati da bi o njoj donosili bilo kakav ozbiljan zaključak. A svi mi znamo koja kategorija ljudi donosi paušalne i neutemeljene ocjene i zaključke. Jer, riječi gospodine Milanoviću, jednako kao i djela, ostavljaju trajne, lijepe ili ružne uspomene i sjećanja, a nekada i teško zalječive posljedice. Ipak, nadam se da su ove Vaše izjave bile ništa više nego predizborni lapsusi i ne bih nikako želio povjerovati da o BiH, vašem prvom i najbližem susjedu, zaista mislite ovo što ste na nekom tajnom sastanku izrekli, jer bi to značilo da jeste i da ćete ostati usamljeni u pokušaju da izbrišete stoljetne prijateljske veze između Bosne i Hercegovine i Hrvatske, da pregazite osnovne vrijednosti dobrosusjedstva, međusobnog razumijevanja i suradnje, i u konačnici da zanemarite principe solidarnosti i ravnopravnosti koje, između ostalih, baštini i stranka kojoj ste na čelu. Gospodine Milanoviću, želim vam otkriti istinu koju očito ne želite znate – Bosna i Hercegovina jest zemlja dobrih, toplih, pametnih, vrijednih i talentiranih ljudi, privrženih svojoj domovini i odanih osnovnim civilizacijskim vrijednostima. Bosna i Hercegovina je zemlja nobelovaca, oskarovaca, zemlja Maka Dizdara, Meše Selimovića, Ive Andrića, Alekse Šantića, Petra Aranđelovića, Vladimira Preloga, zemlja izuzetnog kulturno-historijskog naslijeđa, najpoznatijih festivala, pop i rok grupa uz koje ste, nadam se i Vi odrasli, zemlja općepoznatog gostoprimstva. Zbog toga vas pozivam da dođete u Bosnu i Hercegovinu, ali ne samo u toku izborne kampanje, kako biste upoznali pravi duh i vrijednost BiH i njenih stanovnika. A do tada, predlažem Vam da za početak pročitate razmišljanje velikog Miroslava Krleže o Bosni u Tekstovima o stećku: “Neka oprosti gospođa Europa, ona nema spomenike kulture. Pleme Inka u Americi ima spomenike, Egipat ima prave spomenike kulture. Neka oprosti gospođa Europa, samo Bosna ima spomenike. Stećke. Što je stećak? Oličenje gorštaka Bosanca. Šta radi Bosanac na stećku? Stoji uspravno! Digao glavu, digao ruku! Ali nigdje, nigdje, nikad, niko nije pronašao stećak na kome Bosanac kleči i moli. Na kom je prikazan kao sužanj. Srdačno Vas pozdravljam i unaprijed se radujem prilici da Vas ugostim u mojoj predivnoj državi Bosni i Hercegovini – zemlji, dobrih, pozitivnih i toplih ljudi." >> Milanović o tajnim snimkama razgovora s braniteljima: Skužili smo da nas snimaju. Šutjeli smo i smijali se 