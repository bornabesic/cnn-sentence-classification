Nakon najave SDP-a da ovih dana u proceduru pušta prijedlog za opoziv ministra financija Zdravka Marića, predsjednik Kluba zastupnika HDZ-a Branko Bačić poručio je da Klub čvrsto stoji uz svog ministra.  Isto tako ne vidi ništa sporno u činjenici da je Marić 2010. godine kao tadašnji državni tajnik i predsjednik Nadzornog odbora Hrvatske poštanske banke dobio povlašteni kredit od 4 posto namijenjen za zaposlenike banke. Podsjeća da je ministar taj kredit uredno naveo u imovinskoj kartici, pa mu nije jasno zašto SDP to tek sada izvlači u javnost. HDZ će podržati ministra financija - Sve je bilo sukladno propisima koji su tada bili na snazi. Kao tadašnji ministar prostornog uređenja, graditeljstva i zaštite okoliša mogu reći da su građani koji su imali 33 godine koliko je tada imao Zdravo Marić mogli ishoditi pri Agenciji za promet nekretnina kredite koji bi bili s otprilike istom kamatnom stopom. I tada, a i kasnije, postojale su kreditne linije pri brojnim komercijalnim bankama koje su imale kamatne stope na razni četiri, četiri i pol do pet posto. Ne bih ulazio u to je li time bilo što povrijeđeno, ali ono što znam, znam da je gospodin Marić kredit dobio po propisima koji su vrijedili u to vrijeme – objašnjava Branko Bačić te dodaje kako su krediti brojnih dužnosnika otprilike na razini kamatne stope koju je Marić tada dobio za svoj kredit.   Danima, dodaje, iščekuje zahtjev SDP-a za opozivom ministra. - Podsjetio bih da smo u izbornoj kampanji za lokalne izbore. U nedostatku kvalitetnih programa SDP poseže za zahtjevom za opoziv. Najavljuje ga, ali ja još nisam vidio ikakav tekst. HDZ će svakako podržati ministra financija. On je sjajan ministar koji je u šest mjeseci ove Vlade napravio poreznu reformu koja će doprinijeti još većem rastu gospodarstva. Osim toga kao vrsni makroekonomist on je predložio državni proračun koji ima najmanji deficit u proteklih 15 godina. Svjedočimo i sjajnim makroekonomskim pokazateljima koji, istina, nisu nužno vezani samo uz Ministarstvo financija, ali su tome svakako pridonijele stabilizirane javne financije. Klub HDZ-a čvrsto stoji iza ministra financija – uvjerava Bačić. Upitan kako će ministar kvalitetno obavljati svoj posao ako se stalno izuzima iz svega vezanog uz Agrokor, Bačić tvrdi kako ne vidi argument koji bi zahtijevao opoziv ministra Marića zbog toga što bi se on izuzimao od donošenja odluka o Agrokoru. Marić se izuzeo od donošenja odluka o Agrokoru - Hrvatska je država konsolidirane demokracije u kojoj se poštuje neovisnost pravosuđa. Zakonom o trgovačkim društvima od sistemskog značaja sudbinu Agrokora preuzela je izvanredna uprava i vjerovničko vijeće. Vlada se kao izvršna vlast ne smije miješati u rad izvanredne uprave niti može utjecati na odluke vjerovničkog vijeća. Prema tome ne vidim što će to Vlada u financijskim smislu odlučivati kada je u pitanju Agrokor pa da bi se u tom smislu trebao izuzeti gospodin Marić. Vlada samo imenuje povjerenika koji je onda periodički izvješćuje – tvrdi Bačić.  Ministar je i predsjednik Nadzornog odbora HBOR-a koji je kreditirao Agrokor, pa je Bačić upitan i znači li to da HBOR više neće kreditirati Agrokor. - HBOR je već jednom donio odluku kada je u pitanju kreditiranje Agrokora. Tada se kao predsjednik NO-a Marić izuzeo od donošenja odluke. Ali ju je potpisao jer je to u nadležnosti predsjednika NO-a. Ako bi do toga došlo ne vidim problem u funkcioniranju ni HBOR-a ni NO-a jer smo već takav slučaj imali kada se predsjednik NO-a obzirom na svoju poziciju izuzeo od donošenja odluke. Potpisivanje je bilo formalni čin i tu ne vidim nikakav problem – zaključuje Bačić. >>Plenković: Kredit HBOR-a nije sporan, Zdravko Marić ima moje povjerenje >>Zdravko Marić: Ne želim biti uteg svojoj vladi u slučaju Agrokor 