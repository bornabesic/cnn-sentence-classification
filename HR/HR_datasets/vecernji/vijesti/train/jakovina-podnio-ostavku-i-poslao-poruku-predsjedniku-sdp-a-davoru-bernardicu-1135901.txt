Dugogodišnji predsjednik SDP-a u Brodsko-posavskoj županiji i bivši ministar poljoprivrede Tihomir Jakovina potvrdio je Hini da je podnio neopozivu ostavku na mjesto predsjednika županijske stranačke organizacije, a kao razlog navodi nezadovoljstvo načinom izbora novog vodstva SDP-a. Članovi predsjedništva SDP-a na nedavnoj izbornoj konvenciji birani su na temelju  "velikog šalabahtera" bez uvažavanja regionalne stranačke pripadnosti, navodi Jakovina u ostavci te dodaje da se s takvim načinom izbora dijela stranačkog tima nikada nije mogao i želio složiti. Novom predsjedniku stranke Davoru Bernardiću poručuje da se miče iz ekipe jer "ne može i ne zna igrati s dijelom igrača kojima su najvažnije trening-utakmice unutar momčadi s puno nesportskih startova i udaraca iza leđa ili ispod pojasa". O svojoj odluci Jakovina je prije dva dana izvijestio Županijski odbor SDP-a, predsjednika stranke i članove stranačkog predsjedništva. Problemi sa šalabahterima Bivši ministar poljoprivrede u vladi Zorana Milanovića ističe da se nije odlučio na ostavku jer je razočaran što nije prošao na izbornoj konvenciji, jer se nije ni kandidirao za stranačke dužnosti. Želi da stranka bude što bolja i uspješnija u budućnosti te da u najodgovornijim tijelima stranke budu najuspješniji, a ne "oni koji su najvještiji u unutarstranačkim igricama i pisanju šalabahtera". Jakovina je u izjavi Hini odbacio "konstrukcije o prijetnji obitelji s lokalnog portala, na koju se referirao i Index.hr", ocijenivši to zlonamjernim i nepotrebnim dramatiziranjem cijele situacije. "Ne trebam posebno napominjati da me niti jedan od autora tih tekstova nije osobno kontaktirao", ističe Jakovina. >>Rasprava o Glunčiću pretvorila se u prepucavanje predsjednika Odbora iz HDZ-a i potpredsjednice iz SDP-a >>UŽIVO Maras zaradio dvije opomene 'zbog provociranja': Odbijeni amandmani Hasanbegovića i Bulja 