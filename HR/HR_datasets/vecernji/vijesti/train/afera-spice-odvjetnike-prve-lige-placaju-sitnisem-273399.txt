“Provode li se nad Polančecom mjere nadzora”, početak je bilješke pronađene među dokumentacijom bivšeg potpredsjednika Vlade Damira Polančeca tijekom pretrage njegova doma u Koprivnici u završnici istrage afere “Spice”. Strogo povjerljivo Kod Polančeca je nađen i ugovor o zajmu između Podravke i Gradeca, onaj o cesiji između SMS-a, Podravke i Gradeca, kao i ostali dokumenti iz kojih proizlazi njegova povezanost s ostalim menadžerima koji su željeli steći većinski paket Podravkinih dionica. Samo je to dio dokaznih prijedloga protiv osmorice optuženika za malverzacije dionicama Podravke koje je USKOK obrazložio na 140 stranica te dostavio zagrebačkom Županijskom sudu na pripremno ročište. Iako suđenje za nanesenu štetu od 401 milijun kuna koprivničkoj prehrambenoj tvrtki neće početi do lipnja, iz priložene se dokumentacije, ali i popisa USKOK-ovih svjedoka, može jasno iščitati da će postupak biti zanimljiv. Možda će i dati neke odgovore vezane uz aktualna događanja u Ini jer se među dokaznim prijedlozima USKOK-a nalazi i pregled ključnih točaka planirane transakcije zamjene dionica između Ine i mađarskog MOL-a koji nosi oznaku povjerljivo, ali i dokument s argumentacijama predložene transakcije na kojem pak piše strogo povjerljivo. Ovi su papiri, naime, pronađeni kod zagrebačkog odvjetnika Zorana Markovića, ključnog u završnoj fazi operacije “Spice”, kada su u igru ušli OTP banka i MOL, kao i bilješke sa sastanaka predstavnika Vlade i MOL-a, ugovor o međusobnim odnosima dioničara koji se odnosi na Inu i MOL, ali i nacrt prve izmjene ugovora o odnosima dioničara Ine. Zanimljivi svjedoci Popis svjedoka ispitanih u istrazi također upućuje na to da će tijekom postupka u sudnici biti prilično zanimljivo. Primjerice, ispitana je cijela bivša i sadašnja uprava Podravke, pa je tako Miroslav Vitković, trenutačni šef tvrtke, govorio o svojim spoznajama o Merrill Lynchu, o tome tko je sve iz tvrtke putovao na sastanke u London, početku suradnje Podravke i SMS-a, odobravanju kredita... Među stotinjak su USKOK-ovih svjedoka i svi članovi Povjerenstva Vlade RH za pregovore s MOL-om, čiji je član bio i ministar pravosuđa Dražen Bošnjaković. On je tijekom ispitivanja u Gajevoj opisivao istražiteljima rad povjerenstva, obrazlagao održavanje sastanaka nakon njegova osnivanja te donošenje zaključaka. Govorio je također o susretima s predstavnicima MOL-a te o potpisivanju ugovora između Vlade i MOL-a. Predsjednik uprave mađarske naftne kompanije Zsolt Tamas Hernadi, jedan od svjedoka ispitanih putem međunarodne pravne pomoći, govorio je pak o svojim kontaktima s Polančecom 2008. godine, o spominjanju konkretnih problema Podravke u njihovim razgovorima, kao i o problemu prestanka financiranja Merrill Lyncha. 