Ministar zdravlja Siniša Varga rekao je danas u Vukovaru da je medicinska skrb u splitskom KBC-u na visokoj razini, da ta bolnica ima odlične medicinske stručnjake, a što se tiče navoda iz anonimne prijave o sukobu interesa i korupciji u toj zdravstvenoj ustanovi, inspekcija radi svoj posao i javnost će, kazao je, o njezinim nalazima biti obavještena. – KBC Split je jedna od državnih bolnica u koju se puno uzdamo kada je u pitanju izlječenje pacijenata, skraćene su i liste čekanja, a kada je riječ o posljednjim događanjima, zdravstvena inspekcija u KBC-u Splitu odrađuje svoj posao. Oni su autonomni od ureda ministra zdravlja i javnost će o njezinu nalazu biti obavještena – kazao je Varga odgovarajući na pitanja novinara. Na inzistiranje novinara o njegovu osobnom stavu o događanjima u KBC-u Split, Varga je ocijenio kako se nalazimo u "specifičnom političkom razdoblju" u Republici Hrvatskoj i rekao da ne bi htio ni u koga uperiti prst. – Činjenica je da je sada osjetljiv trenutak da se ovakve stvari događaju u državnim bolnicama. Apeliram na sve da se držimo hladne glave i da nam u fokusu budu pacijenti i njihovi interesi – poručio je Varga, koji je u Vukovaru bio nazočan konferenciji o nacionalnim preventivnim programima. Ministarstvo zdravlja poslalo je u KBC Split inspekciju radi provjere navoda o pogodovanju i sukobu interesa u nabavi iz anonimnog dopisa. Tu zdravstvenu ustanovu nedavno je potresla i afera vezana uz navodnu Facebook-prepisku dvoje splitskih liječnika koji su se, prema tvrdnjama pojedinih medija, putem Facebooka dogovarali o uzimanju mita od pacijenata.  >> Opet uzbuna u KBC-u Split: Komora zove inspektore  >> Zbog navodnog mita obavljen nadzor u KBC-u Split 