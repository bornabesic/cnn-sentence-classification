Sirijski predsjednik Bašar al Asad nazvao je obećavajućim obećanje američkog predsjednika Donalda Trumpa da će mu borba protiv džihadista Islamske države biti prioritet, ali je rekao da je prerano očekivati praktične korake, izvijestila je u utorak državna novinska agencija SANA. Trump je nagovijestio da bi mogao prekinuti američku potporu sirijskim pobunjenicima i pomoći Siriji u borbi protiv Islamske države (IS). Jedan od glavnih ciljeva njegovog predsjedništva je pobijediti IS i stoga je krajem siječnja potpisao uredbu kojom vojnim zapovjednicima daje vremena do kraja veljače kako bi pripremili plan "sveobuhvatne strategije za pobjedu nad IS-om". "Smatram da je to obećavajuće, ali moramo pričekati", kazao je Asad skupini belgijskih novinara a prenosi SANA.  Američki predsjednik izjavio je u ponedjeljak da će Sjedinjene Države i njihovi saveznici pobijediti "radikalni islamski terorizam". U govoru u zračnoj bazi MacDill, u Tampi, na Floridi, koja je središte borbe protiv skupine Islamske države (IS), republikanski predsjednik je obećao da nikad neće dopustiti da ta organizacija "uhvati korijena" na američkom tlu. "Danas šaljemo jedinstvenu poruku tim eskadronima smrti i razaranja: Amerika i njezini saveznici će vas pobijediti", istaknuo je u toj bazi gdje su sjedište američkog vojnog zapovjedništva za Bliski istok (CENTCOM) i glavni stožer američkih specijalnih snaga. CENTCOM je izveo gotovo 18.000 zračnih udara u Siriji i u Iraku od početka operacija međunarodne koalicije protiv IS-a pod američkim vodstvom u kolovozu 2014. Džihadistička skupina vodi "genocidnu kampanju, čineći zločine diljem svijeta", dodao je Trump, najavivši "povijesna" ulaganja u američke oružane snage, ne navodeći druge potankosti. "Radikalni islamski teroristi su odlučni u nakani da udare na našu zemlju kao što su učinili tijekom napada 11. rujna i kao što su činili od Bostona preko San Bernardina do Orlanda i diljem Europe". >> Zašto je vodeći australski znanstvenik usporedio Trumpa sa Staljinom 