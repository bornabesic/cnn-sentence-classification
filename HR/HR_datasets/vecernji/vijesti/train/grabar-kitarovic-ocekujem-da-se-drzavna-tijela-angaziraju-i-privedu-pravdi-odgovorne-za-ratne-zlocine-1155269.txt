Polaganjem vijenaca i svečanom akademijom danas su u Vukovaru obilježen 3. Dani hrvatskih branitelja Vukovara. Manifestacija se organizira na obljetnicu datuma postrojavanja nenaoružanih odreda kod Bogdanovaca. -Grad je obnovljen ali mnoga bolna sjećanja su ostala i još će dugo ostati. Nažalost, niti država nije učinila dovoljno da privede pravdi sve odgovorne za uništavanje i ubijanje i to ne samo u Vukovaru nego diljem Hrvatske. Očekujem da se mjerodavna državna tijela  pojačano angažiraju i privedu pravdi odgovorne za ratne zločine, rekla je predsjednica Kolinda Grabar - Kitarović. Dodala je i kako nije dovoljno toga učinjeno za gospodarsku obnovu Vukovara, obrazovnim sustavima... Kazala je i kako je neobično da niti do danas nije snimljen niti jedan igrani film koji bi istinito i umjetnički mjerodavno prikazao vukovarsku bitku. - Međutim, u isto vrijeme i dalje imamo onih koji govore da je Domovinski rat bio građanski, dogovoreni rat i slično, istaknula je Grabar - Kitarović dodajući kako je Hrvatskoj vojsci mjesto u Vukovaru. Ministar branitelja u Vladi RH Tomo Medved najavio je kako će ministarstvo ustrajati u potrazi za nestalima ali i da se u isto vrijeme intenzivno radi na poboljšanju uvjeta života hrvatskih branitelja. Najavio je skoro donošenje jedinstvenoga zakona o hrvatskih braniteljima u kojem će biti obuhvaćeni i pripadnici HVO-a. -Donijeli smo odluku da ćemo ovih 200 milijuna više koje smo iskoristiti na preventivne zdravstvene preglede branitelja i to prije svega onih koji imaju najviše dana u borbenom sektoru. Potpisali smo ugovore sa svim županijskim bolnicama i već je oko 33.000 branitelja obavilo te preglede, rekao je Medved napominjući da se sve rješava kroz dijalog i razumijevanje kao i da se ministarstvo u tome postavilo kao prijatelj i partner braniteljima i njihovim udrugama. Prema riječima gradonačelnika Vukovara Ivana Penave 10. ožujak je izabran jer se radi o danu koji je neopterećen stradanjima kojih je i inače u gradu previše. -Toga dana su postrojeni nenaoružani odredi i to je bilo sjeme stvaranja obrane Vukovara, Slavonije i Hrvatske, rekao je Penava koji je u svom govoru ukazao na zajedništvo za koje je rekao da je neophodno za dalji boljitak. Ipak, i ova obljetnica u Vukovaru je prošla uz podjele. Naime, na svečanoj akademiji nije bila velika većina ratnih zapovjednika Vukovara koji su ovaj skup bojkotirali. -Ovo je bila samo glamurozna predstava plaćena s našim novcem organizirana u interesu HDZ-a, odnosno, Damira Barne i Ivana Penave. Toga 10. ožujka 1991. godine nije bilo nikakvog organiziranoga okupljanja branitelja nego je to bio politički skup na kojem su održani domoljubni govori i ništa više. Taj dan u smislu obrane braniteljima ništa ne znači. Mi u Vukovaru imamo svoj datum, a to je 23. rujan kada se obilježava Dan 204. vukovarske brigade. O svemu ovome govori dovoljno da na tome skupu nije bio gotovo niti jedan od vukovarskih zapovjednika osim onih koji su po stranačkoj dužnosti morali biti, rekao je načelnik stožera operativne grupe i zapovjednik 4. bojne 204. vukovarske brigade Nikola Toth. Dodao je i kako branitelji, predsjednica i ministri zapravo ne znaju pozadinu priče i da su izmanipulirani. Komentirajući ove optužbe Penava je samo kratko rekao kako je Toth zapravo u izbornoj kampanji, a ne on. -Kada bi bio u medijima da nije došao tu i rekao tako nešto, rekao je Penava.   >>Predsjednica želi da DORH istraži MVP-ovu kupnju zgrade u Bruxellesu >>HNS: Predsjednica učestalim gafovima pokazuje zabrinjavajuću nedoraslost funkciji​ 