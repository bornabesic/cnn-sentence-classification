Predsjednik i premijer Srbije Tomislav Nikolić i Aleksandar Vučić sastat će se u četvrtak s političkim vođama Srba u BiH u povodu referenduma o Danu Republike Srpske zakazanog za 25. rujna, potvrdio je u utorak kasno navečer srbijanski šef diplomacije Ivica Dačić poslije sastanka državnog vrha u Beogradu. Poslije poziva Vijeća za provedbu mira u BiH (PIC) vlastima Republike Srpske (RS) da odustanu od referenduma o danu RS, srbijanski predsjednik Tomislav Nikolić pozvao je u utorak navečer na hitne konzultacije premijera Aleksandra Vučića, a nakon razgovora u četiri oka pridružili su im se i šef diplomacije Ivica Dačić, te ministar policije Nebojša Stefanović i ministrica pravde Nela Kuburović. "Na sastanku je veoma detaljno analizirana situacija koja se tiče sigurnosti i regionalne stabilnosti. Dogovaraju se i već se poduzimaju mjere zaštite naših nacionalnih interesa. Ničim neće biti ugrožena stabilnost u našoj zemlji, a nadam se ni u regiji", rekao je novinarima Dačić nakon sastanka kod predsjednika Nikolića. Dačić je rekao da će Nikolić i Vučić razgovarati s vođama Srba u BiH o pozivu PIC-a vlastima u Banjaluci da odustanu od referenduma u RS. Na konzultacijama državnog vrha je, po Dačićevim riječima, analizirana situacija, koja se tiče sigurnosti i regionalne stabilnosti i razmatrano pitanje "vitalnih nacionalnih i državnih interesa". Sastanak šefa države i premijera uslijedio je nakon što su veleposlanici Upravnog odbora PIC-a u BiH u utorak pozvali vlasti u RS da ne održe referendum o Danu Republike, poručivši da će to destabilizirati BiH i regiju te u zajedničkoj izjavi naglasili da su odluke Ustavnog suda BiH "konačne i obvezujuće" i da ih entiteti moraju poštovati. Najviši dužnosnici Republike Srpske odbacili su u utorak poslijepodne poziv Upravnog odbora PIC-a za otkazivanje referenduma najavljenog za 25. rujna. Srbijanski premijer Aleksandar Vučić najavio je u ponedjeljak da će, ako visoki predstavnik Valentin Inzko zabrani referendum u RS, sazvati hitan sastanak s državnim vodstvom i političkim vođama Republike Srpske kako bi razmotrili daljnje korake. 