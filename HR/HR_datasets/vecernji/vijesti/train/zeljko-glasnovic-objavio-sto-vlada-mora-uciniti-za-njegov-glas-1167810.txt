Saborski zastupnik Željko Glasnović objavio je na Facebooku što HDZ-ova Vlada mora učiniti da bi dobila njegov glas za parlamentarnu većinu. Objavio je fotografiju popisa pet uvjeta, a koje su potpisali ministar branitelja Tomo Medved, državna tajnica u ministarstvu vanjskih i europskih poslova Zdravka Bušić, premijer Andrej Plenković te sam Željko Glasnović. On tako traži da se što žurnije isplate zaostaci pripadnicima HVO-a od Ministarstva rada i mirovinskog sustava te da se Zakon o hrvatskim braniteljima stavi u proceduru Vlade RH i potom u Hrvatski Sabor. Treća točka na popisu je da se što hitnije sazove plenarna sjednica po pitanju Hrvata u Bosni i Hercegovini kojom se treba ukinuti nepotrebna birokracija, ažurira popis svih Hrvata izvan domovine te ubrza postupak dobivanja državljanstva za hrvatske građane u dijaspori. Četvrta točka je rješavanje problema dvostrukog oporezivanja inozemnih mirovina, a u petoj točki traži izradu akcijskog plana za uključivanje gospodarstvenika iz dijaspore u donošenje zakona u tu svrhu. Ovaj popis je odmah u Saboru komentirao bivši ministar branitelja Predrag Matić koji je kazao kako će nas samo prva točka koštati 1,3 milijarde kuna.  