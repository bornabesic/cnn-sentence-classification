Hrvatska je među državama koje su prepoznate kao one u kojima je ugrožena sloboda medija, što se potvrdilo i na godišnjoj skupštini Europske federacije novinara (EFJ)  koja se održava u Sarajevu, kazao je  Hini predsjednik Hrvatskog novinarskog društva (HND) Saša Leković, koji je među sudionicima ovog skupa. "Vidljivo je bilo iz izlaganja posebne predstavnice OESS-a za slobodu medija Dunje Mijatović i naknadnih komentara sudionika da je sloboda medija i neovisnost novinara sve ugroženija u čitavoj Europi, a među zemljama u kojima je to posebice izraženo je i Hrvatska", kazao je Leković. Istaknuo je kako je to samo potvrda onoga što HND već cijelu godinu uporno ponavlja. Uz države u kojima je, po ocjenama OESS-a, sloboda medija dugogodišnji problem, poput Ukrajine, Turske ili Srbije, gdje još uvijek nisu istražena neka od davnih ubojstava novinara, Mijatović je na sarajevskoj konferenciji izrijekom spomenula i Hrvatsku, uz Mađarsku i Poljsku kao zemlje Europske unije u kojima postoje znatni problemi, kazao je Leković. Konkretno, riječ je o ocjenama da je, nakon što sve prethodne vlasti u Hrvatskoj nisu učinile dovoljno za slobodu i neovisnost medija, sadašnja vlast pojačala pritiske na medije i novinare uključujući tu raspuštanje Vijeća za elektroničke medije i tretiranje javnog servisa odnosno Hrvatske radio-televizije (HRT) kao ratnog plijena kojega je vlast podredila političkim ciljevima, tvrdi predsjednik HND-a. HND-ovoj ocjeni, kako je podsjetio, pridružila se i EFJ i Međunarodna federacija novinara (IFJ), OESS-ov ured za slobodu medija i EBU, no unatoč tome što su poslana pisma upozorenja hrvatskim vlastima nikada nitko od njih nije dobio odgovor. "To govori o nedostatku demokratske kulture i odgovornosti političkih elita u Hrvatskoj, jer ni oporba nije ni na koji način reagirala", kazao je Leković. Dodao je kako nakon sarajevske konferencije EFJ očekuje da međunarodne organizacije i institucije koje se bave slobodom medija pojačaju svoje aktivnosti i pojačano upozore vlasti u Hrvatskoj da je ono što čine protivno međunarodnim normama, ustavu Hrvatske i svim dokumentima na razini EU koja se tiču slobode medija i neovisnosti novinara. >>Medijske slobode u svijetu pogoršale se 2015., Hrvatska pala za pet mjesta >>Sloboda medija pogoršala se dolaskom Domoljubne koalicije na vlast 