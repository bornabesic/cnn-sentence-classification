U jednom trenutku oni koji odlučuju bit će samo ova generacija koju sada odgajamo, a to može biti jako opasno ako pogledamo što oni već sada misle i (ne)znaju. Ako loše informirani i dalje budu odlučivali na izborima, a podložni su manipulaciji, za 10 godina imat ćemo još veći problem nego sad – kazala je jučer Nives Miošić iz GONG-a u raspravi "Građanska kompetencija i politička pismenost" održanoj u Saboru, čija su podloga bili porazni rezultati istraživanja političke pismenosti maturanata. Učenik 5. gimnazije Hrvoje Kožić upozorio je na apsurd da dobiti dobru ocjenu i proći razred može ako zna politički ustroj Francuske u 18. stoljeću iako istodobno ne zna tko sad kod nas obnaša vlast. Uz različite stavove nastavnika o tome bi li građanski odgoj u školama trebali predavati samo politolozi te ujednačeno mišljenje da je on nastavnicima nametnut, voditelj tima kurikularne reforme Boris Jokić kazao je da obrazovanje može pomoći, ali nije jedini lijek za sve probleme u društvu. – Obrazovanje je velika nada protiv mnogih loših pojava, no reformi obrazovanja treba pristupiti sustavno, a ne stihijski – kazao je Jokić. >> Predsjednica Grabar-Kitarović: Parlamentarni izbori održat će se 8. studenoga 