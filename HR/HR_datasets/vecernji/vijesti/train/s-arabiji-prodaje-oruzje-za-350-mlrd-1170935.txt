Komentator New York Timesa Frank Bruni napisao je da je prva inozemna turneja za Donalda Trumpa došla u pravo vrijeme kada se uzme u obzir kaos u kojem živi u Bijeloj kući. Piše kako je prvo predsjedničko putovanje sličnije nekom seminaru o velikim religijama nego prvom političkom putovanju relativno svježega predsjednika. Dodaje kako će Trump nešto o islamu naučiti u Saudijskoj Arabiji, nešto o židovstvu u Izraelu i ponešto o katolicizmu s papom Franjom u Vatikanu. Zaključuje da je nakon dva najgora tjedna otkako je u Bijeloj kući Trumpu zaista preostalo samo to da se okrene Bogu. Na put, koji će trajati osam dana, krenuo je sa suprugom Melanijom, a obići će pet odredišta. Povijesna prodaja oružja – Ojačat ću stara prijateljstva i potražiti neke nove partnere, ali ne one koji samo od nas uzimaju, uzimaju i uzimaju, već partner koji će nam nešto i dati. To su partneri koji će biti spremni platiti dio troškova za sve ono dobro što mi činimo i njima. Ima puno onih koji su se navikli da samo mi plaćamo i ne mogu se naviknuti na to da bi i oni morali nešto platiti – kazao je Trump govoreći o glavnim ciljevima svoga prvog putovanja izvan SAD-a. Prva postaja na njegovu putu je Saudijska Arabija. Iako će dvije zemlje potpisati nekoliko bilateralnih sporazuma koji bi trebali dodatno ojačati njihovo partnerstvo, najvažniji “paket” koji Trump donosi u Rijad jedna je od najvećih prodaja naoružanja nekoj stranoj zemlji u povijesti SAD-a. U idućih deset godina vrijednost te prodaje mogla bi doseći 350 milijardi dolara, a predsjednik je na put krenuo s već potpisanim ugovorom vrijednim oko 110 milijardi dolara. Uz to, Trump kani Saudijcima, ali i ostalim zaljevskim zemljama predložiti da formiraju vojnu alijansu koju je on nazvao “arapski NATO”. On je to zamislio kao organizaciju koja će se boriti protiv terorizma i držati protutežu Iranu. Kada se Iran uzme u obzir, krajnje je zanimljiv tajming Trumpova dolaska u Saudijsku Arabiju, samo dan nakon predsjedničkih izbora u toj zemlji koja je predvodnica šijitskog islama, dok je upravo Saudijska Arabija predvodnica sunita. Štoviše, Trump će za vrijeme svoga boravka u Rijadu sudjelovati na summitu lidera više od 50 muslimanskih zemalja, među kojima nema ni Sirije ni Irana. Najavljeno je kako će Trump tu održati govor o radikalizaciji i o islamu. Dvodnevni posjet Izraelu podijeljen je u dva bloka, u ponedjeljak će se sastati s izraelskim predsjednikom Reuvenom Rivlinom i s premijerom Benjaminom Netanyahuom, drugoga dana zaputit će se na palestinska područja. U Betlehemu će se sastati s predsjednikom Palestinske samouprave Mahmudom Abasom. Trump se nada da bi upravo on mogao s mrtve točke pokrenuti gotovo zaboravljeni izraelsko-palestinski mirovni proces. Ima li on vanjsku politiku Srijeda je rezervirana za posjet Vatikanu i razgovore s papom Franjom. Mnogi drže da će to biti izrazito zanimljivo jer se mišljenja njih dvojice o raznim važnim temama dijametralno razlikuju. To se osobito odnosi na klimatske promjene i imigraciju. Uoči Trumpova dolaska papa je najavio da nikako neće pokušavati uvjeriti Trumpa u to da ima krive stavove o tim pitanjima, već da će pokušati s njim pronaći zajednički jezik. Posjet Belgiji započet će susretom s kraljem Filipom i premijerom Charlesom Michelom. Nakon toga u sjedištu EU susret će se s članovima Europskog vijeća, među kojima je i hrvatski premijer Andrej Plenković. Posjet NATO-u bit će uglavnom svečarski i protokolaran. Trump će tu otkriti spomenik koji se sastoji od ostataka Berlinskog zida i srušenih newyorških Blizanaca. Glavni vanjskopolitički ispit bit će summit grupe G7 u Taormini na Siciliji gdje Angela Merkel, Emmanuel Macron, Theresa May, Justin Trudeau i drugi lideri sedam najbogatijih industrijskih zemalja svijeta očekuju da i Trump jasno i nedvosmisleno prezentira svoju viziju američke vanjske politike.