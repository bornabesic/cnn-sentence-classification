Predsjednik Vlade Andrej Plenković izjavio je u petak u Prelogu glede situacije u koncernu Agrokor,  kako je u tijeku proces restrukturiranja i konsolidiranja Agrokora i njegovih društava, te naglasio da su najvažnija radna mjesta i normalno poslovanje hrvatskog gospodarstva.  - Najbitnije je zadržavanje radnih mjesta, normalno poslovanje hrvatskog gospodarstva i bez bilo kakvih udara na naš financijski  sustav. To je ključ i na tome radimo. Kakva će biti konačna konfiguracija ono što je danas u koncernu Agrokor, to nitko ne može  sa sigurnošću danas predvidjeti. To će ovisiti o brojnim dogovorima s vjerovnicima koji imaju poprilično velika potraživanja, rekao je A. Plenković,  koji je u Prelogu otvorio 21. Sportske igre mladih. Čestitao je predsjedniku  organizacijskog odbora Sportskih igara mladih Zdravku Mariću. Pala je i šala kako je dobro da svaka organizacija ima svog Zdravka Marića. U pratnji premijera Plenkovića bio je ministar turizma Gari Cappelli, te državna tajnica Središnjeg državnog ureda za šport Janica Kostelić.  Cappelli : Za razvoj ciklo turizma 5 milijuna kuna Ministar turizma Gari Capelli je najavio ulaganje 5 milijuna kuna u razvoj ciklo turizma u kontinentalnim županijama. Na novinarski upit o ulaganjima u kontinentalni turizam, ministar Cappell je potvrdio da se Ministarstvo brine i o tom dijelu hrvatskog turizma. - Ministarstvo turizma kroz svoj proračun dokazalo je da će brinuti o kontinentalnom turizmu. Predviđeno je 5 milijuna kuna za prvu fazu ciklo turizma, a u četvrtak će biti i predstavljanje samog programa. Radi se o 12 kontinentalnih županija, rekao je ministar Cappelli  te najavio da će druga faza biti uvođenje CRO kartice. 