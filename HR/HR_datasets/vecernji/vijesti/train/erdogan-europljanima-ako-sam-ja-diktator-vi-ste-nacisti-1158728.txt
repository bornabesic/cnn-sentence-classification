Turski predsjednik Recep Tayyip Erdogan rekao je u subotu kako shvaća da bi ponovno uvođenje smrtne kazne moglo okončati kandidaturu njegove države za ulazak u Europsku uniju.  "Oni kažu da Turska neće imati mjesto u Europskoj uniji ako se smrtna kazna vrati. Neka bude tako", rekao je Erdogan obećavši da ako parlament donese takvu odluku da će je on potvrditi.  Erdogan od prošlogodišnjeg krvavog pokušaja puča sve više izražava podršku vraćanju smrtne kazne za pučiste.  "Oni govore da ako 16. travnja prevagne glas 'za', da nas neće primiti u EU. O, kad bi oni samo mogli donijeti tu odluku, olakšali bi nam posao", istaknuo je Erdogan u Antaliji. Pritom je mislio na predstojeći referendum o proširenju predsjedničkih ovlasti kojeg je nazvao trenutkom odluke.  Turski predsjednik već treći dan ističe kako će nastaviti nazivati europske čelnike "nacistima" i "fašistima" dokle god će oni njega prozivati "diktatorom". Ovog je tjedna najavio i da će napraviti reviziju političkih i administrativnih odnosa svoje države s EU-om.  >> Kraj vladavine prava u Turskoj: Razriješena četvrtina svih sudaca i tužitelja, većina pritvorena >> Erdoğan: Ako ste hrabri zabranite Židovima kapice 