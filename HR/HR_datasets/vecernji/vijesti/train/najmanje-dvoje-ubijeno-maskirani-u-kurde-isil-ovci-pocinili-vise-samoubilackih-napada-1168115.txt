Najmanje je dvoje ljudi ubijeno a šest ranjeno u više samoubilačkih bombaških napada Islamske države (IS) na bazu u sjevernom Iraku gdje su smješteni američki vojni savjetnici, rekli su sigurnosni izvori u nedjelju. Dvojica militanata poginula su kad su tijekom noći detonirali svoje prsluke s eksplozivom na ulazu u bazu K1 a trojicu su ubile snage kurdskih pešmerga koji drže pod nadzorom područje Kirkua gdje se baza nalazi. "Bili su u odorama poput onih kurdskih pešmerga i obrijali su brade da izgledaju poput nas", rekao je jedan časnik za Reuters. IS je preuzeo odgovornost  za napad te poručio da je ubio i ranio desetke "križara i nevjernika" što se odnosi na  pešmerge i zapadne vojne savjetnike. Iračke snage koje podupire koalicija pod vodstvom SAD-a nastoje istjerati IS iz Mosula, 140 kilometara sjeverozapadno od Kirkuka. Međutim velika područja još su pod kontrolom  IS-a, uključujući Haviju blizu napadnute baze. 