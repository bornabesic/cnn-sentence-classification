Kad je u postizbornoj kombinatorici potvrđeno da je šef HDZ-a Ivo Sanader odlučio povjeriti vođenje Hrvatskog sabora stranačkom veteranu Luki Bebiću, politički su kuloari odmah zabrujali kako je to dokaz da je Vladimir Šeks, drugi stranački veteran, konačno i zauvijek degradiran. Naime, mnogi su očekivali – a neki i tvrdili – da će Sanader maknuti Šeksa prije izbora, da će izmisliti, bude li trebalo, nekoga mladog slavonskog lava kako bi se riješio utega iz starih vremena. To se, međutim, nije dogodilo. Šeks je, kao i na svim parlamentarnim izborima prije nedavnih, bio prvi kandidat na HDZ-ovoj listi u IV. izbornoj jedinici i ostao dio najužega kruga Sanaderovih stranačkih suradnika.  Premda je njegovo pozicioniranje na dužnost potpredsjednika Sabora i predsjednika Odbora za ustav, poslovnik i politički sustav doživljeno kao karijerni korak unatrag ili nekakva utješna nagrada, energija kojom Šeks otvara pravni i politički složen posao izmjena Ustava govore da je on sve prije nego potrošen. Zapravo, može se reći da će pisanjem ustavnih promjena koje se, među ostalim, tiču ulaska Hrvatske u EU Šeks simbolično zatvoriti krug. Prije 18 godina upravo je on, naime, bio na čelu Ustavotvorne komisije koja je mladoj Hrvatskoj dala Božićni ustav, temeljni akt u kojemu je Lijepa Naša prvi put zacrtana kao suverena država hrvatskog naroda, parlamentarna demokracija i tržišno društvo.  I prve izmjene Ustava, 1997, pisao je Vladimir Šeks. Najvažnijom odredbom iz tadašnje intervencije drži se kočnica koju je ugradio u Ustav kao branu od eventualnih pokušaja guranja Hrvatske u neku vrstu jugoslavenske ili balkanske zajednice. Osim što je Ustavom zabranjeno takvo udruživanje, propisano je da je za ulazak u saveze s drugim državama potrebno da to na referendumu prihvati većina ukupnog broja birača. No, odredba koja je prije 11 godina bila sigurnosna kopča protiv obnove Jugoslavije, uoči ulaska u EU postala je potencijalna zapreka ostvarenju europskih ambicija. Ustavne su promjene ponovno neizbježne, a kad je riječ o HDZ-u, neizbježno je da autorski posao odradi Vladimir Šeks.  U Saboru nema puno ustavnih stručnjaka, no, koliko god ih bilo malo, Šeks je vodeća figura. On i Luka Bebić, stranački kolege, prijatelji i kumovi, najdugovječniji su zastupnici. Obojici teče šesti mandat, i obojica nagovještavaju i da će im to biti i posljednji u aktivnoj politici. Bebić će biti, ispune li se očekivanja, šef hrvatskog parlamenta u trenutku ulaska u EU, a Šeks će, prije finala, ukloniti opasnost koja od tvrde ustavne odredbe prijeti ulasku Hrvatske u EU. 