Ekvador i Švedska potpisali su sporazum koji će omogućiti da osnivača WikiLeaksa Juliana Assangea ispitaju švedske vlasti u ekvadorskom veleposlanstvu u Londonu u kojem je našao utočište već više od tri godine otkako je optužen za silovanje, rekla je vlada u Quitu. Sporazum je potpisan u ekvadorskom glavnom gradu Quitu nakon polugodišnjih pregovora. "Ovo je bez dvojbe instrument koji osnažuje međusobne odnose i olakšat će, primjerice, izvršenje pravosudnih stvari poput ispitivanja g. Assangea", reklo je ministarstvo vanjskih poslova u priopćenju tijekom vikenda. Assange (44) se sklonio u zgradu veleposlanstva u lipnju 2012. kako bi izbjegao izručenje Švedskoj koja ga traži zbog ispitivanja u svezi optužbi za spolni napad i silovanje dviju žena 2010. Australac niječe optužbe. Assange kaže kako strahuje da će Švedska izručiti Sjedinjenim Državama gdje bi mu se moglo suditi zbog objave tajnih vojnih i diplomatskih dokumenata prije pet godina na WikiLeaksu, što je bilo jedno od najvećih curenja informacija u povijesti SAD-a. Britanija, koja optužuje Ekvador da sprječava pravosuđe u vršenju posla davši mu azil i dopuštajući Assangeu da ostane u veleposlanstvu u Londonu, pozdravila je sporazum. "Na švedskom je tužitelju da sada odluči kako nastaviti s ovim pravosudnim slučajem", rekla je glasnogovornica britanskog ministarstva vanjskih poslova. >> Assange pristao da ga Švedska ispita u Londonu >> Assange se pojavio u SAD-u u obliku holograma