Zastupnik njemačkog Bundestaga i član vanjskopolitičkog odbora njemačkog parlamenta Josip Juratović (Socijaldemokratska stranka Njemačke, SPD) podržao je u ponedjeljak svog kolegu zastupnika Guenthera Krichbauma (Kršćansko-demokratska unija, CDU), koji je kritizirao Hrvatsku zbog blokade pregovora između Srbije i Europske unije. – Pokušaj hrvatske blokade Srbije u pitanjima koja se mogu bilateralno riješiti je uzaludno gubljenje dragocjenog vremena koje bi Hrvatska morala i mogla iskoristiti za bolju budućnost svoje zemlje, a koja pak leži u dobrosusjedskim odnosima u regiji – rekao je Juratović za Hinu. On je rekao kako se slaže sa stajalištem svog kolege Krichbauma, čelnika njemačkog parlamentarnog odbora za europska pitanja, koji je nedavno kritizirao hrvatsku blokadu otvaranja poglavlja 23 i 24 u postupku pregovora Srbije i EU. – I sama Hrvatska je upravo po poglavljima 23 i 24 relativno nespremna prihvaćena u EU, s ciljem da bude primjer i partner ostalim zemljama u pretpristupnim procesima regije zapadnog Balkana. Na žalost je hrvatska politika iznevjerila očekivanja EU i stvara si sve lošiji ugled kako na unutarnjem, tako i na vanjskopolitičkom planu – zaključio je Juratović koji je godinama pratio i podupirao proces približavanja Hrvatske Europskoj uniji. On je ustvrdio kako stajalište Krichbauma ima težinu s obzirom na to da se radi o političaru koji stoji na čelu utjecajnog Odbora za pitanja Europske unije njemačkog parlamenta. – Čitajući intervju gospodina Krichabauma, koji je poznat i kao veliki kritičar politike Srbije, moram reći da se slažem s njegovim izjavama oko pokušaja hrvatske blokade nastavka pretpristupnih procesa Srbije u EU. Ne znam kakvo je službeno stajalište njemačke vlade, ali zbog same činjenice da je gospodin Krichbaum predsjednik odbora za EU politiku, pri čemu je poznato da je najviše predstavničko tijelo demokratskog društva upravo parlament, bilo bi dobro ozbiljnije porazmisliti kakav je imiđž hrvatske politike, koji je trenutačno, kako po pitanju unutarnje tako i vanjske politike jako loš – primjećuje Juratović. – Iz osobnog iskustva znam da postoje mnoge društvene i političke inicijative za mir, stabilnost i razvoj u regiji koje ostaju u sjeni političkog populizma, koji na žalost stvara nepotrebne tenzije, a bombastični medijski naslovi bacaju sasvim jednu nerealnu sliku odnosa u regiji – zaključio je Juratović. Predsjednik Odbora za Europsku uniju njemačkog Bundestaga Guenther Krichbaum oštro je u subotu kritizirao hrvatsku blokadu pregovora između Srbije i Europske unije rekavši da Zagreb zlorabi EU za rješavanje svojih otvorenih pitanja s Beogradom. Hrvatska nije dala zeleno svjetlo za otvaranje poglavlja 23 Pravosuđe i temeljna prava u pregovorima EU-a sa Srbijom. Službeni Zagreb traži da Beograd ukine regionalnu nadležnost za ratne zločine, osigura prava hrvatske manjine u Srbiji i ostvari punu suradnju s Haaškim sudom. – Postoje mehanizmi za rješenja, pa i onda kada države vode rasprave ili svađe – rekao je Kirchbaum, član Kršćansko-demokratske unije (CDU) u razgovoru za Deutsche Welle. – U takvim slučajevima normalno je očekivati da države koje su u pitanju riješe probleme između sebe, a ne da Europska unija bude zloupotrijebljena u te svrhe,  to jest da vlastito članstvo u EU bude šaka za provođenje bilateralnih zahtjeva koji postoje dulje vrijeme – rekao je. >> Reiner: Stajalište Guenthera Krichbauma o RH i Srbiji nisu stajališta Berlina i EU 