Zanimljivu tužbu protiv HRT-a, urednika i voditelja Aleksandra Stankovića te Rajka Dondura, jednog od gostiju u emisiji “Nedjeljom u dva” od 9. travnja 2017. podnio je bivši ministar i utemeljitelj HDZ-a Milan Kovač. Naime, tužitelj kao odštetu traži onoliki iznos – tadašnjih 20.000 njemačkih maraka – koliki je Dondur, tada zaposlenik Vindije, naveo kao mito koje je Kovaču kao predsjedniku Fonda za privatizaciju navodno dao potkraj 1994. godine kako bi Vindija kupila Koku. Kao što se zna, Kovač tada nije bio predsjednik Fonda, nego tek od lipnja iduće godine, a to je očita vremenska nepodudarnost koju, kao ni navodno mito, Stanković nije provjeravao, navodi se u tužbi. Ovom malom “krimiću” draž daje i činjenica da Kovač tvrdi kako je ova podvala imala cilj kompromitirati ga kao svjedoka obrane na raspravi dan nakon emisije u procesu koji je Stjepan Mesić pokrenuo protiv novinara Milana Ivkošića.  