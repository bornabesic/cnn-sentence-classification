 Andrej Plenković smijenio je Mostove ministre, Božu Petrova i na njegovo mjesto ustoličio Gordana Jandrokovića te obranio ministra Zdravka Marića. Vidjet ćemo je li riječ o Pirovim pobjedama. Ostvarene su tijesno, stoga za HDZ još slađe, a Most i SDP to više bole. Koliko je traumatičan bio poraz, pokazale su rasprave o “predomišljaju” nezavisnog zastupnika Tomislave Sauche. Njegov je veliki politički grijeh što se predomislio, nošen možda osobnim motivima, možda etičkim u prosudbi “unaprijed osuđenog” Marića i prije nego što mu je dana prilika braniti se, ili nošen svojim viđenjem političkog trenutka u kojem je Hrvatska. Mediji su prihvatili insinuacije bivših Sauchinih kolega u kojima je najdalje išao Davor Bernardić kazavši da slučaj Saucha “baca veliku sumnju na neovisnost pravosuđa”. Već viđeno, gubitnik ruši sve oko sebe. Iako si je oporba sama kriva što se dovela u situaciju jer su sve uložili u slučaj Marić, bez pokrića uveličavajući značaj te odluke, što im se i obilo o glavu. Opet su se pokazali lošim gubitnicima nakaradno tumačeći Ustav, Poslovnik, Zakon o Vladi, pa su i interpelaciji za Marića, i na njegovu i na štetu općeg dobra, dali sasvim drukčije značenje. Toliko je velikih i teških riječi izrečeno. Neupućeni bi pomislili da je Sabor sveto mjesto nulte tolerancije na nemoral. Nije li jedini političar koji je bio spreman kupiti mandat aktualni član SDP-a! Kako se brzo zaboravilo što je ne tako davno radio Zoran Milanović da bi osvojio većinu. Kada su mogući prebjezi bili časni političari koji znaju ocijeniti ozbiljnost političkog trenutka Hrvatske. Kao da se “mali noćni razgovori” na Markovu trgu nisu nikad dogodili. Kada se u SDP-u, Mostu, naravno i HDZ-u nitko nije opterećivao visokomoralnim pitanjem imaju li saborski zastupnici koje su vrbovali kako bi sklepali vlast mandat da skaču s cvijeta na cvijet. Uostalom, Saucha je dobio 534 preferencijalna glasa i birači mu nisu nikakvo moralno opterećenje jer, da se njih pita, i ne bi bio u Saboru. Saucha je tu gdje jest zaslugom Milanovića, koji je stvarno izdao birače.       