Nakon rušenja Vlade u Saboru sve su stranke započele pretkampanju. Izvanredni parlamentarni izbori očekuju nas početkom rujna, a u svim se strankama već naveliko pripremaju za novi izborni okršaj. Iako HDZ tek bira novog predsjednika, vrh stranke već je za šefa izbornog stožera izabrao Damira Jelića, koji je Tomislavu Karamarku vodio stožer na stranačkim izborima za predsjednika prije dva mjeseca.  U timu najjača imena HDZ-a U izbornom stožeru, doznajemo, bit će i Vlado Galić, šef HDZ-ova odjela za analitiku, ali i Mario Župan, zagrebački HDZ-ovac, koji je bio svojevrsni zamjenik Jeliću u Karamarkovu timu za predsjedničke izbore u stranci. Ivana Maletić, potpredsjednica HDZ-a i jedna od članica Predsjedništva koja se istaknula izravnošću i hrabrošću u kritiziranju Karamarkovih odluka, voditeljica je tima za izradu izbornog programa, a u njenu su timu i Tomislav Tolušić, ministar regionalnog razvoja, Tomislav Ćorić, HDZ-ov stručnjak za financije, demograf Stjepan Šterc te Nikolina Klaić, tajnica HDZ-ova Odbora za regionalni razvoj. Zamjenik Milijan Brkić, s pozicije vršitelja dužnosti šefa HDZ-a, dizajnira HDZ-ove pripreme za parlamentarne izbore i očekivano je da će njegova uloga u kampanji za parlamentarne izbore biti velika. Bude li za šefa HDZ-a izabran Andrej Plenković, u njegovu će timu za parlamentarne izbore vjerojatno biti i Damir Krstičević, koji mu je sada šef izbornog stožera, i Davor Ivo Stier koji mu je glasnogovornik. SDP aktivira izborne stožere Velike pripreme za izbore traju i u SDP-u koji će sve detalje donijeti u četvrtak na sjednici Predsjedništva stranke. Međutim, već sada se zna da će u najužem operativnom timu Zorana Milanovića biti glavni tajnik stranke Igor Dragovan, koji je zadužen za kampanju, Siniša Hajdaš Dončić zadužen je za programski dio kampanje, dok je Ranko Ostojić glavna osoba za koordinaciju s članstvom. Već idući tjedan stranka kreće s terenskim radom, a uskoro će se aktivirati i izborni stožeri, međutim ovoga puta u SDP-u će najvjerojatnije odustati od koordinatora po izbornim jedinicama. – Naglasak će ovog puta biti na šefovima županijskih organizacije koji će svatko na svom terenu biti zadužen za kampanju – objašnjava jedan član Predsjedništva SDP-a. Most je počeo s pripremama za kampanju, kako kažu, rade punom parom. – Oformili smo središnji izborni stožer sa sjedištem u Zagrebu, koordinacije u svakoj izbornoj jedinici i terensku ekipu. Način funkcioniranja bit će sličan kao u prethodnoj kampanji, središnji stožer u Zagrebu te koordinacija operativaca, volontera i baze po cijeloj Hrvatskoj. Imat ćemo uz Zagreb još tri centra, u Slavoniji, Dalmaciji i Istri. Smjer kampanje bit će jednostavan i iskren kao u prethodnoj, s jasnim naglascima na svemu što se događalo prethodnih 25 godina te na onome što se počelo događati kada se pojavila treća opcija odnosno Most – kazao nam je jedan od osnivača Mosta Nikola Grmoja. Iako nije otkrivao točna imena, jasno je da će među ključnim ljudima u kampanji biti on, čelnik Božo Petrov, stranački strateg Ivica Relković, ali i zastupnici i ministri iz proteklog mandata koji dobro poznaju svoj teren. Šef peteročlanog pregovaračkog tima HSP AS, priopćeno je jučer, je dosadašnji predsjednik svih izborih stožera stranke, saborski zastupnik i glavi tajnik Pero Ćorić. Tu su i potpredsjednik predsjednik stranke Ivan Tepeš, zadarski dožupan i zamjenik predsjednika Rudolf Dvorski, saborski zastupnik i dopredsjednik stranke Ivan Kirin te predsjednik najvišeg stranačkog tijela Glavnog stana Tomislav Vlajnić. 