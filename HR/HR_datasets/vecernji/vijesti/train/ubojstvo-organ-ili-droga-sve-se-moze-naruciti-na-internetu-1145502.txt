Raskrinkan je 22-godišnjak iz osječkog kraja koji je drogu naručivao internetom, tzv. darknetom. Stiglo mu je tako nekoliko “pošiljki”, a klikao je po “mišu” i naručivao ih je još od srpnja prošle godine. Prvi je to put, pak, da je u Slavoniji uhićen diler koji je drogu kupovao u virtualnom svijetu, opušteno zavaljen u udobnom naslonjaču u svom domu. Takve “akcije” još uvijek su relativna novost u Hrvatskoj, iako uzimaju sve više maha. I uhićenih je, barem koliko je poznato, ukupno tek nekoliko u našoj zemlji. Prate cijeli sadržaj neta – Kupovao je amfetamine, “speed” i MDMA, te marihuanu, i to isključivo za preprodaju. Plaćao ih je u digitalnoj valuti, “bitcoinima” – izvijestio je Darijo Premec, glasnogovornik PU osječko-baranjske. O koliko je “robe” riječ, nije otkrio, kao ni odakle je stigla. Mladić je predan pritvorskom nadzorniku. – Policija mora slijediti trendove i ići u korak s tehnologijom, a postiže se to edukacijom i međunarodnom suradnjom policijskih agencija. Pratimo, dakle, i naručivanje droge internetom – poručio je Premec. Nisu, pak, odali ni jesu li mladog dilera presreli na internetu, ili su ga prvo uhvatili u stvarnome svijetu. No, ako su ga pronašli preko računala, morali su, stava su upućeni, imati jaku “vezu” izvan naše zemlje. Ravnateljstvo policije, naime, oformilo je već prije ekipu zaduženu za praćenje zločina na darknetu, a ona usko surađuje s Interpolom i FBI-jem. Policije u razvijenijim, europskim zemljama posjeduju visokotehnološke alate koji kopiraju doslovce cijeli sadržaj na toj tamnoj strani interneta. Poanta darkneta je, inače, da korisnici ostaju anonimni, a mogu na njemu činiti što god ih volja. – I ubojstvo se može naručiti, platiti ga bitcoinima i prepustiti sve u ruke profesionalcima, postoje stranice baš za to. Razvijena je cijela mreža preprodaje organa. Gotovo sve što u kriminalu postoji, može se odraditi na darknetu, ali na prvom su mjestu trgovina drogom i oružjem, jer za njih je najviše zainteresiranih – pojašnjava nam Alen Delić, stručnjak za računalnu sigurnost iz zagrebačke tvrtke Diverta. Darknet je anoniman Usto, prostranstvima darkneta može pristupiti svatko, a upotreba je prilično jednostavna. – Na Wikipediji je opisano što je to, a postoje i vodiči za pronalazak – dodaje naš sugovornik. “Poslovi” se ondje plaćaju u bitcoinima, kriptovaluti koja na tržištu ima svoju vrijednost i može je se zamijeniti novcem. I njezina je najveća prednost što je – sve anonimno. >> Vodimo vas na internet kakav dosad niste poznavali! Digitalno podzemlje krije i tržište atentata 