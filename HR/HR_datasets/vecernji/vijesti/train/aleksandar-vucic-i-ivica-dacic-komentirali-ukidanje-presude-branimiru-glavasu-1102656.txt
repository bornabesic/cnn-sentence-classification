Mandatar Vlade Srbije Aleksandar Vučić za srbijanske medije odluku Vrhovnog suda RH kojom je ukinuta presuda Branimiru Glavašu prokomentirao je da je sasvim neshvatljiva.   - Žrtve Srba u prošlim ratovima su takve da trebamo učiniti sve što možemo da ih ne bude više u budućnosti. Naše je da damo sve od sebe, a Glavaš, Stepinac, poništene presude, ne razumijem - rekao je Vučić. Dodao je i da bi želio pitati EU kakvo je to pravosuđe koje ukida presudu Glavašu, i da li takvo pravosuđe žele za Srbiju. Kazao je kako će Srbija braniti, čuvati i štiti svoju antifašističku prošlost, čuvati uspomenu na ubijene u Drugom svjetskom ratu, ali i da neće gaziti po tuđim žrtvama.   Osvrnuo se i na stanje srpske nacionalne manjine u Hrvatskoj za koje je rekao da je sve kompliciranije i teže. - Situacija je za naš narod u Hrvatskoj, ali i zapadno od Drine sve teža i kompliciranija. Naš je posao da odluke donosimo odgovorno i racionalno, da ne pokazujemo tu vrstu mržnje, koju na drugom mjestu osjećamo. Mi moramo da reagiramo odgovorno, ozbiljno i mirno - rekao je Vučić. Dodao je i da će sve probleme pokušati da rješavaju razgovorom i dijalogom ali i da neke stvari više ne može da razumije. Odluku Vrhovnog suda prokomentirao je danas i ministar vanjskih poslova u Vladi Srbije Ivica Dačić. - Poruka ovog sramotnog akta je da je dozvoljeno i normalno nekažnjeno vršenje zločina nad Srbima, čime je pored stalnog govora mržnje otvoren lov na Srbe. Takva politika Hrvatske je i dovela do povećanog broja incidenata i nasilja nad Srbima iz Hrvatske i građanima Srbije, povodom čega je danas Hrvatskoj uručena protestna nota - stoji u izjavi Dačića prema kojem odluka Vrhovnog suda RH pokazuje jasnu politiku Hrvatske koja rehabilitira ne samo fašističku ustašku NDH već i zločince iz posljednjeg rata. >>Miljević: Odluka Vrhovnog suda u slučajevima "garaža" i "selotejp" potpuno očekivana 