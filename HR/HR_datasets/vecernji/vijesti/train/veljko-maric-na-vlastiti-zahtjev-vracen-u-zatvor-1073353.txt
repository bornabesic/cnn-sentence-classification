Hrvatski branitelj Veljko Marić, osuđen u Srbiji na 12 godina zatvora zbog ratnog zločina iz 1991., nakon više od četiri mjeseca boravka na liječenju u Zatvorskoj bolnici u Zagrebu na vlastiti se zahtjev proteklog tjedna vratio u kaznionicu u Glini, bez obzira na svoje teško zdravstveno stanje. Bolest uznapredovala Smatra kako u Svetoošimunskoj ionako ne može dobiti adekvatno liječenje, pa mu je bolje biti u Glini gdje ima veću mogućnost komunikacije. A od studenog lani na Županijskom sudu u Sisku stoji neriješen zahtjev za prekidom kazne zatvora zbog liječenja u drugoj bolnici. O tome je jučer obavijestio i hrvatsku europarlamentarku Marijanu Petir. – Nazvao me iz Gline i rekao kako u zatvorskom sustavu ne može dobiti adekvatnu zdravstvenu skrb za svoje stanje. Ima krvarenja i teško je bolestan. Izvukli smo ga da ne umre u srpskom zatvoru gdje nije bio uopće liječen, a sad mu je u hrvatskom zatvoru stanje još gore – rekla nam je jučer Marijana Petir. Na liječenju je Marić od studenog bio u zatvorskoj bolnici, a 24. studenog predao je zamolbu za prekidom zatvorske kazne sisačkom Županijskom sudu. – Njemu je jako, jako loše. Govori mi i kako su u toj bolnici loši uvjeti za liječenje pa se zato i vratio u zatvor u Glini gdje su, po njemu, puno bolji uvjeti za boravak mada ga ondje ne mogu liječiti. U bolnici ga nitko osim mene nije mogao posjetiti. Smatra da ga se u Svetošimunskoj ne može adekvatno liječiti, a bolest je uznapredovala – govori nam Veljkova supruga Marijana Marić. Ističe i kako im nije jasno zbog čega već više od četiri mjeseca na Županijskom sudu u Sisku bez ikakve odluke stoji njegov zahtjev za prekidom kazne ili odobravanju liječenja u drugoj zdravstvenoj ustanovi. Dugi pregovori sa Srbijom – Tražili su u nekoliko navrata medicinsku dokumentaciju koja je poslana. No, nikakve odluke i dalje nema. Pa on samo traži adekvatno liječenje – dodaje Marijana. Veljko Marić u lipnju je lani prebačen u Hrvatsku te od tada u zatvoru u Glini služi ostatak 12-godišnje zatvorske kazne na koju je u Srbiji osuđen zbog zbog ubojstva Petra Slijepčevića u Rastovcu 1991. Hrvatskoj je predan nakon dugih pregovora između dvije države. Uhićen je u travnju 2010. tijekom rutinskog prelaska srpsko-bugarske granice. >> Veljko Marić stigao u Remetinec. Supruga: Sav trud se isplatio  >> Veljko Marić: Nemojte me zaboraviti u Srbiji 