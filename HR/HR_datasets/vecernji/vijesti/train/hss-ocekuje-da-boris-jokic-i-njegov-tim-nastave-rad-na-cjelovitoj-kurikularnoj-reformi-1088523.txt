Hrvatska seljačka stranka (HSS) poduprla je danas nastavak provedbe Cjelovite kurikularne reforme te istaknula kako, cijeneći kompetentnost stručne radne skupine na čelu s voditeljem Borisom Jokićem, očekuju da započeti posao i završe. U HSS-u smatraju da prihvatljive primjedbe i novi prijedlozi dobiveni kroz stručnu i javnu raspravu svakako moraju biti implementirani u dokumente prije primjene reforme ili kroz eksperimentalnu fazu provedbe ugrađeni u reformu. Podsjećaju pritom kako je HSS još 2002. godine pripremio koncepciju promjene odgojno-obrazovnog sustava čije se ideje na konceptualnoj razini bitno ne razlikuju od sadašnje kurikularne reforme. "Posebno ističemo ulogu učitelja i nastavnika koji bi trebali iznijeti proces reforme, a njihov materijalni status je još uvijek ispod razine koju zaslužuju, te tražimo izjednačavanje njihovih plaća s plaćama u ostalim javnim službama", navodi se u priopćenju HSS-a. >> Boris Jokić: Nedvojbeno se povlačimo iz ovog procesa, molimo da nas se razriješi >> Šustar: Reforma se nastavlja s Jokićem ili bez njega Nezavisna saborska zastupnica Gordana Rusak danas je dala podršku reformi. "Iskreno i svesrdno podržavam cjelovitu kurikularnu reformu i želim da se iz njene provedbe isključe svi oblici političkih pritisaka. Riječ treba prepustiti stručnjacima, a sve stručne prijepore trebamo rješavati kroz dijalog i s punim povjerenjem", poručila je Rusak. (Vecernji.hr) 