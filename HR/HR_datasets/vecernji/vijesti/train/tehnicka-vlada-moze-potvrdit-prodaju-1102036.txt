Opozvani premijer Tihomir Orešković posjetio je Badel 1862, društvo koje je već tri godine u predstečajnoj nagodbi i za koje postoji znatan interes potencijalnih ulagača, no za koje je isto tako upitno smije li tehnička vlada donijeti odluku o prodaji. "Vlada može potvrditi odluku koja je u interesu RH. Badelu je potreban partner koji će investirati. U razgovoru sam čuo da Badel radi na 40 posto kapaciteta", rekao je Orešković. No kada će se odluka donijeti, nije rečeno, a mora je potvrditi Povjerenstvo za prodaju Badela. U užoj konkurenciji za Badel 1862 ostao je slovački St. Nicolaus i domaća Meteor grupa. Već od samog starta, nagađa se, navijalo se s političke strane za domaću grupaciju, tvrdeći da im je ponuda bolja, no Slovaci navodno to ne gledaju mirno jer su uvjereni da utakmica nije ravnopravna. Predsjednik Uprave Badela Ivo Markotić potvrdio je da je Uprava napravila evaluaciju i predložila najboljeg  ponuđača, ali nije otkrio o kome je riječ. Financijske ponude su slične, Meteor nudi 26 milijuna eura, a St. Nicolaus 25 milijuna. Slovaci su priložili i jamstvo banke, ali i u Meteor grupi tvrde da imaju pismo namjere banaka da ih se financijski prati. Meteor grupa neki se dan oglasila ističući kako njihova ponuda omogućuje brzo razduživanje, okončanje predstečajne nagodbe i skidanje založnih prava s ključne imovine te osigurava svježi kapital u gotovini za investicije u proizvodnju, marketing i prodaju. Uključuje i podršku ključnih kupaca i distributera, kako za domaće tako i za izvozna tržišta. Što se tiče kupaca, i St.Nicolaus je jak na tom području jer ima vodeću poziciju na tržištu Slovačke, treće u Češkoj i šesto u Mađarskoj, a novac koji bi uložio, tvrde, pokrio bi postojeće obveze, radni kapital, kapitalna ulaganja, troškove restrukturiranja. Vlasnik đakovačke Meteor grupe je Ante Raspudić, koji je lani imao akviziciju Labuda i Badela iz Siska. U St. Nicolaus grupi (STN) postoje četiri kompanije koje se bave proizvodnjom alkoholnih pića, alkohola i piva, a koje su vertikalno integrirane. Konsolidirani prihodi tih četiriju kompanija iznose 137,8 milijuna eura, a EBITDA je 6,9 milijuna eura. Dugovanja Badela iznose 85 milijuna eura prema bankama, državi i dobavljačima. No dug je sigurno veći jer su to podaci poznati iz razdoblja prije predstečajne nagodbe Badela.   Navodno je Povjerenstvo za prodaju Badela utvrdilo još jedan dug od 10 milijuna eura. Prošli tjedan počele su i ovrhe na Badelovu imovinu na povezanim društvima u Makedoniji, Srbiji i BiH. Inače, sutra se održava sastanak Upravnog vijeća CERP-a, na kojem će se predložiti prodaja Imperiala i Sunčanog Hvara. >> Orešković i Marić u srijedu će najaviti veliku investiciju u IT sektoru 