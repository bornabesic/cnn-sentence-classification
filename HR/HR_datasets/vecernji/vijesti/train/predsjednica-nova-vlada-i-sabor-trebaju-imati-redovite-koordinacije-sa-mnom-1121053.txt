Prije no što je iz Bruxellesa danas poletjela prema Zagrebu na konstituirajuću sjednicu Hrvatskog sabora, predsjednica Kolinda Grabar-Kitarović poručila je odlazećoj Vladi i odlazećem ministru vanjskih poslova u čemu je možda radio propuste, a novoj Vladi istaknula svoje očekivanje da će se češće održavati redovite koordinacije s njom i njezinim Uredom.  – Bilo je tu dobrih koraka, dobrih poteza zaštite nacionalnih interesa, ali mislim da smo ipak mogli surađivati malo bolje, djelovati malo više koordinirano – odgovorila je predsjednica na novinarsko pitanje kako ocjenjuje prethodnu Vladu po pitanju vanjske politike. – Nadam se i vjerujem da ćemo s novom Vladom i Saborom imati redovite službene i neslužbene koordinacije na kojima ćemo ne samo razmjenjivati svoje tzv. talking points, nego na kojima ćemo doista strateški promišljati koji su to hrvatski interesi. Jer, kao što vidite, Ministarstvo vanjskih poslova nije mnogo učinilo po pitanju nove strategije nacionalne sigurnosti koja će biti izuzetno bitna. I zato je važno da svi koji smo u vrhu vlasti imamo koordinirane stavove, da nam se ne dogodi da negdje govorimo na drukčiji način, što bi se moglo interpretirati kao kontradiktorni stavovi, što ne mora uvijek biti, ali ipak je mnogo bolje surađivati i kroz sinergiju učinaka mislim da će i rezultati biti bolji – objasnila je predsjednica u razgovoru s novinarima nakon sastanka s predsjednikom Europskog vijeća Donaldom Tuskom. Vezani članak  Inače, ni jedan od troje predsjednika institucija EU (Komisije, Parlamenta i Europskog vijeća) nije nakon sastanaka s hrvatskom predsjednicom jučer i danas u Bruxellesu davao izjave za novinare.  Razvoj stanja na jugoistoku Europe Prema riječima gospođe Grabar-Kitarović, s Tuskom je razgovarala o temama sastanka Europskog vijeća zakazanog za sljedeći tjedan, o Brexitu, o suradnji Unije s Turskom te o stanju u hrvatskom susjedstvu u jugoistočnoj Europi. Stanje u tzv. regiji bila je dominantna tema i na jučerašnjim sastancima u Komisiji i Europskom parlamentu.  – Sugovornici se slažu s većinom mojih opservacija, posebno s potrebom da se puno više usredotočimo na razvoj stanja u jugoistoku Europe – rekla je predsjednica i dodala: – Ako realno gledate, i sudeći prema onome što sam čula od svojih sugovornika ne samo ovdje u Bruxellesu već i u Londonu, mi doista jesmo predvodnik u regiji već sada. Ali ni ja osobno nisam zadovoljna koliko smo predvodnik u regiji, odnosno na području jugoistočne Europe. Mislim da možemo i moramo učiniti više i da snažnim iskoracima ovdje u Bruxellesu, ali i drugdje, možemo doista pomoći biti katalizator svih tih procesa. Vjerujem u tu buduću suradnju. 