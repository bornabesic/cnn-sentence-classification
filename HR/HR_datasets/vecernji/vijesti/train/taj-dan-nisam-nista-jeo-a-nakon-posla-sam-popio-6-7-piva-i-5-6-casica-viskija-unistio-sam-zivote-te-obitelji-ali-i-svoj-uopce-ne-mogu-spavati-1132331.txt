Svjestan sam boli koju sam im prouzročio. Užasno mi je žao te obitelji, uopće ne mogu spavati otkako se to dogodilo. Osim njihovih života, uništio sam i svoj, i s tim ću se morati nositi do smrti. Cijeli dan nisam jeo Riječi su to koje je suznih očiju i tihog glasa danas izgovorio Nikola Kovačević (26) u sudnici zagrebačkog Općinskog kaznenog suda gdje mu je počelo suđenje zbog prometne nesreće koju je pijan skrivio u travnju ove godine na Kvatriću kada se svojim Audijem, vozeći 108 kilometara na sat, zabio u skupinu pješaka te usmrtio supružnike Ljiljanu (61) i Aleksandra Kusalovića (67) i lakše ozlijedio još dvoje ljudi. Kovačević, koji je za vrijeme cijele rasprave koja je potrajala oko 45 minuta djelovao potišteno, ali i pomalo odsutno, nije niti pokušao skriti činjenicu da je upravo on odgovoran za prometnu nesreću. – Tog sam dana oko sedam sati ujutro otišao na posao u Croatia osiguranje. Nisam ništa doručkovao. Cijeli dan nisam ništa jeo, a poslije posla, negdje oko 17 sati, s prijateljem sam otišao u kafić. Do 20 sati sam popio šest ili sedam piva od pola litre, i još pet ili šest čašica Jack Danielsa, miješao sam i jednu i drugu cugu – bez ustručavanja je priznao Kovačević. Nakon svega je sjeo u automobil te s 1,92 promila alkohola u krvi izazvao nesreću, nakon čega je i pokušao pobjeći s mjesta događaja, ali to mu nije pošlo za rukom. Zbog toga ga se optužnicom tereti i zbog nepružanja pomoći unesrećenima, a za što se Kovačević ne smatra krivim. Provest će vještačenja – Pitanje je, je li Nikola nakon što je udario i u semafor te nakon što su se aktivirali zračni jastuci, uopće mogao vidjeti što se događa izvan automobila. Smatramo da je njegov stupanj alkoholiziranosti bitno utjecao na njegovu sposobnost percepcije pa je pitanje je li uopće bio u stanju pružiti pomoć s obzirom na težinu ozljeda preminule – kazao je Rafael Krešić, branitelj okrivljenog. Predložio je i provođenje kombiniranog toksikološko-psihijatrijskog te prometnog vještačenja, što je sud prihvatio. Ispitat će se i svjedoci koji su potrčali za Kovačevićem koji je pokušao pobjeći te koji su ga uhvatili.  >> Prije tragedije par je kupio igračku malom susjedu 