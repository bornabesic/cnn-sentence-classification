Slijedit ćemo dva jednostavna pravila, rekao je Donald Trump u inauguracijskom govoru 20. siječnja, "kupuj američko i zapošljavaj američko". Dok je to govorio, osam teretnih brodova iz Kine prevozilo je robu s brendom Ivanke Trump u Sjedinjene Države. Najmanje 23 tone cipela, dvije tone bluza i najmanje 1600 novčanika od kravlje kože koji se proizvode pod imenom Ivanke Trump dopremljeni su iz Kine u Ameriku od Trumpove pobjede na izborima do 28. veljače, pokazuju podaci američke carine. Sve to vrijeme Trump optužuje Kinu da nepoštenom trgovinom i valutnim manipulacijama "krade" radna mjesta u Americi, a američke tvrtke osuđuje zbog seljenja proizvodnje izvan domovine. Ivanka Trump u Kini ne proizvodi izravno. To čine proizvođači kojima je ona povjerila svoj brend: tvornice G-III, Mondani i Mark Fisher. G-III je 2015. robu s potpisom Ivanke Trump prodao u vrijednosti od 29,4 milijuna dolara, a u prvih devet mjeseci prošle godine prodaja je skočila za 13,3 milijuna u odnosu na isto razdoblje prošle godine, navodi se u podacima kompanije. Ali Ivankina linija nije jedini Trumpov brend koji se proizvodi u Kini. U posljednjih 10 godina više od 1200 isporuka tereta iz Kine ili Hong Konga sadržavalo je proizvode, bilo majice, kravate ili cipele, s prezimenom newyorškog multimilijardera, ukazuju podaci s carine. Trump je u kampanji govorio da je to bilo pametno poslovanje. "Vrlo je licemjerno propagirati povratak poslova u SAD i istodobno proizvoditi u Kini", rekao je stručnjak za američko-kineske odnose Christopher Balding. "Ali u njezinu obranu, teško da bi joj se proizvodnja u Americi isplatila". Ivanka je prošli mjesec bila na sastanku s poduzetnicima u Bijeloj kući kada je njezin otac govorio o vraćanju proizvodnje u Ameriku. "Sve će biti temeljeno na povratku naših radnih mjesta", poručio je. Ali ne baš odmah: koji dan nakon toga sastanka jedna tvornica u Kini primila je narudžbu za 10.000 cipela s potpisom Ivanke Trump za iduću sezonu, objavili su kineski mediji. >> Luksuzna vila u kojoj živi Ivanka Trump pripada milijarderu naših korijena koji je u sporu s američkom vladom >> Ruše je negativnom kampanjom, ali Ivanka Trump zbog ovoga može biti jako sretna 