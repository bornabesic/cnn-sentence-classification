Teroristička organizacija Islamska država zadnjih dana trpi velike teritorijalne i ljudske gubitke na svim frontama, i u Siriji i u Iraku. Analitičari su uvjereni da će ta krvoločna tvorevina sada konačno nestati jer svijet još nikad nije bio toliko ujedinjen, i politički i vojno, oko uništenja ISIL-a. Međutim, teritorijalni nestanak ISIL-a mogao bi biti poguban za svijet, a posebno za Europu i Balkan, s obzirom na to da se velik broj džihadista, koji su ratovali u Siriji i Iraku, pokušava na sve moguće načine vratiti u svoje zemlje. Prvi put ISIL se našao na udaru sa svih strana, i sirijske vojske, kurdskih snaga, opozicije, pa čak i turske vojske, naravno, uz pomoć ruske i američke zračne potpore. Tako sirijska vojska i njezini saveznici na terenu vode žestoke borbe protiv terorističke organizacije Islamske države u regiji Homs, a nastavljaju i svoj prodor prema Palmiri, iznova okupiranoj od džihadista u vrijeme kada su vladine snage bile koncentrirane na završne operacije oslobađanja istočnog Alepa. Isto tako, sirijska vojska žestoko napada i na položaje boraca ISIL-a na sjeveroistoku regije Alep, gdje je oslobodila niz naseljenih mjesta, a također se približava i gradu Al-Babu od kojeg su sada udaljeni samo kilometar, gdje ruski i turski zrakoplovi zajednički napadaju ciljeve ISIL-a, dok na terenu protiv džihadista oko tog grada ratuju i postrojbe sirijske oporbe koje podupire turska vojska. U isto vrijeme, sirijska vojska sa saveznicima napreduje i u zoni grada Deir ez-Zor, drugom uporištu ISIL-a, gdje su prvi put djelovali ruski strateški bombarderi Tu-22M3. I dok s jedne strane sirijska vojska uz potporu saveznika napreduje na tim frontama s druge strane, uz potporu međunarodne koalicije pod vodstvom SAD-a, nastavljaju se žestoki napadi „Sirijskih demokratskih snaga“, kojima dominiraju kurdske postrojbe, prema gradu Raki. Na tom dijelu ratišta 4. veljače započela je nova faza te operacije, čiji je cilj u potpuno okruženje staviti grad Raku prema sličnom scenariju koji je sirijska vojska primijenila na istočni grad Alep. Naime, ta se operacija već mjesecima rasteže, ne toliko zbog vojnih odnosa snaga, koliko zbog same politike i snažno isprepletenih tursko-kurdsko-američko-sirijskih interesa u vezi neformalnog glavnog grada Islamske države. Kada su se konačno sve strane dogovorile, Sirijske demokratske snage, kojima pomaže oko tisuću američkih vojnih stručnjaka i vojnika, vrlo brzo su stigle na samo tri kilometra od samog centra glavnog grada kalifata Rake. Kako i u Siriji, tako i u Iraku ISIL se nalazi gotovo pred porazom. Nakon što su iračke snage zauzele čitav istočni dio Mosula, počela je operacija oslobađanje i zapadnog dijela tog grada. Između siječnja 2016. i kraja godine, površina ISIL-ova kalifata u Iraku i Siriji smanjila se sa 78.000 km2 na 60.400 km2, gotovo četvrtinu ili 23 posto teritorija, posebno zone ključne za projekt vladavine i opstanak te terorističke skupine. U 2015. teritorij pod kontrolom džihadista već se istopio za 14 posto, s 90.800 km2 na 78.000 km2. Da je teroristička organizacija Islamske države pred slomom, dokazuje i veliki broj džihadista koji bježi iz njihovih uporišta, gradova Rake i Deir ez-Zora. Oni koji imaju putovnice zapadnoeuropskih zemalja ili balkanskih država pokušavaju se vratiti u svoje zemlje, dok drugi krivotvore medicinske dokumente i izvlače se na bolest kako bi izbjegli ratište i pokušali doći do sigurnog teritorija. Iako ISIL i dalje nastavlja sa svojom okrutnošću, odrubljivanjem glava, što dokazuju pronađene masovne grobnice s tijelima odrubljenih glava na području oslobođenom od ISIL-a, oni više ne prikazuju video smaknuća jer, kako kaže zamjenik kalifa Al-Baghdadija, Abu Mohammad al-Adnani, njihovo javno prikazivanje egzekucija naštetilo je njihovu ugledu i među samim džihadistima izazvalo otpor. Ono što najviše zabrinjava Zapad i Balkan, posljednja su uhićenja u Turskoj, gdje je uhićeno više od 15-ak džihadista koji su se željeli vratiti u svoje matične zemlje. Među uhićenima je i Makedonac, Zulhajrat Seadini kao i Srbin, Adnan Šutković, koji se u kolovozu 2015. godine s Harijem Sarfom pojavio na videosnimci ISIL-a napravljenom na njemačkom jeziku na kojem se pozivalo na ubojstvo nevjernika. Šutković koji je prije odlaska na ratište živio u Hamburgu, a Seadini u Bremenu, nakon uhićenja i ispitivanja priznali su da su dobili zadatak od Abu Bakra al-Baghdadija da se vrate u svoju zemlju i izvrše terorističke napade. U Turskoj su uhićeni danski državljanin libanonskog porijekla, Abdullah Al-Halabi, te Šveđanin iračkog porijekla, Muhammad Taufiq, koji su prije tri godine otišli u Raku, a sada su dobili zadatak da se vrate i izvedu krvave terorističke napade u svojim zemljama, Danskoj i Švedskoj. Na Zapadu traje pojačan lov na islamiste i sprečavanja povratka džihadista.  >> ISIL pravnicima dao rok od 10 dana: Pokajte se ili ćete biti bičevani i osuđeni na smrt! >> U Turskoj uhićeno oko 400 osumnjičenih povezanih s IS-om ”Ako pođe po zlu, želim se pozdraviti s obitelji. Ne mislim da imam šansu izvući se živ jer se ništa ne događa”, drhtavim glasom na jučer objavljenoj snimci govori 70-godišnji Nijemac Jürgen Kantner kojeg je otela islamistička skupina Abu Sajaf sa sjedištem na jugu Filipina, koja je dala svoju odanost terorističkoj organizaciji Islamskoj državi i Al-Baghdadiju. – Ako do 26. veljače ne bude isplaćena otkupnina u iznosu većem od 612.000 dolara, taocu će biti odrubljena glava, a videosnimka će biti objavljena na društvenim mrežama – navodi se u videosnimci koja je “posljednji ultimatum” u traženju otkupnine za Kantnera. Zapovjednik Abu Sajafa već je izvukao milijune dolara otkupnina otimajući strance te nedavno usmrtio dvoje kanadskih talaca. Teroristi su Nijemca oteli 5. studenog 2016. s njegove jahte na jugu Filipina pri čemu su ubili njegovu suprugu Sabine Merz nakon što je pružila otpor, a njezino tijelo pronađeno je na brodu. Jürgen Kantner i Sabine Merz već su jednom bili žrtve otmičara – 2008. oteli su ih somalijski pirati i u zarobljeništvu ih držali 52 dana. 1999. godine osnovan je ISIL i to pod imenom Jama’at al-Tawhid wal-Jihad. Osnivač je bio Jordanac Abu Musab al-Zarqawi, a organizacija je poslije promijenila ime u Islamska država Iraka i Levanta, i konačno samo u Islamska država      29. lipnja 2014. proglašen je kalifat pod nazivom Islamska država i to u iračkom gradu Mosulu. Proglasio ga je samoprozvani kalif Abu Bakr al-Baghdadi koji se u unutarfrakcijskom borbama pozicionirao kao vođa ISIL-a      19. kolovoza 2014. Amerikancu Jamesu Foleyu teroristi ISIL-a pred kamerama su odrubili glavu. Prije američkog novinara isto su napravili taocu iz Južne Koreje. Ubrzo nakon toga započeli su intenzivnu kampanju koja je uključivala smaknuća      2014. – 2015. širenje teritorija Godine 2014. i 2015. teroristi ISIL-a u najvećem su obujmu proširili svoj teritorij na područjima Iraka i Sirije. U svibnju 2015. prvi put su osvojili drevni grad Palmiru, a drugi put ponovno u prosincu 2016.      Veljača 2015. masovno KLANJE kršćana U veljači 2015. godine pripadnici ISIL-a u Libiji, na obali Mediterana, odrubili su glave 21 kršćaninu, mučeniku, samo zato što su nasljednici Isusa Krista      12. kolovoza 2015. smaknuće T. Salopeka Hrvata koji je u Egiptu radio za francusku naftnu kompaniju teroristi tzv. ISIL-a ubili su odsjecanjem glave, što su također objavili u videozapisu      Lipanj 2016. početak kraja U lipnju 2016. ISIL je doživio najteži udarac od svog osnutka. Naime, tada su izgubili grad Faludža u Iraku u provinciji Ambar koji je za njih bio simbol otpora     Posljednjih šest mjeseci gubitak teritorija U posljednjih pola godine ISIL gubi teritorije na svim bojištima. U Iraku su izgubili gradove Faludžu i Ramadi te velik dio Mosula, a u Siriji gradove Dabik i Membah      