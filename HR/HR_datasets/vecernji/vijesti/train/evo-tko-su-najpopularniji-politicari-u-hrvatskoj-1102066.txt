Predsjednica Kolinda Grabar-Kitarović i dalje ostavlja najbolji dojam među građanima, dok je novi šef HDZ-a Andrej Plenković popularniji od predsjednika SDP-a Zorana Milanovića, a moguće je da na izbore neće četvrtina birača, pokazuje novo istraživanje Crobarometar koje je za Dnevnik Nove TV provela agencija Ipsos od 1. do 18. srpnja na reprezentativnom uzorku od 974 građana iz cijele zemlje. Istraživanje pokazuje neke obrate. Predsjednica najpopularnija U prvoj polovini srpnja najbolji dojam na ispitanike ostavila je predsjednica Kolinda Grabar-Kitarović. Njih 63% o njoj ima pozitivan dojam, dok 32% ima negativan dojam. Najnegativniji od vodećih političara u zemlji je predsjednik SDP-a Zoran Milanović. Čak 58% ispitanika o njemu ima negativan dojam, dok pozitivno na Milanovića gleda 35%. Njegov glavni politički suparnik, predsjednik HDZ-a Andrej Plenković, prvi je put dio Crobarometra. Pozitivan dojam o njemu izrazilo je 46% ispitanika, a negativan 27%. Iako je tek 17. srpnja preuzeo funkciju predsjednika HDZ-a, mogućnost da to bude upravo on bila je poznata, tako da je Plenković uvršten u srpanjski Crobarometar. Istraživanje pokazuje kako je već veliki broj građana stvorio dojam o njemu, iako još uvijek postoji 11% onih koji za njega nisu čuli te 16% onih koji o njemu nisu stigli formirati mišljenje. Nešto manju popularnost od Plenkovića uživa i čelni čovjek MOSTA Božo Petrov, o kojem pozitivan dojam ima 41% ispitanika, a negativan pola svih ispitanih! Bandić i Orešković pozitivniji od ''velike trojke'' No, dvojica političara ostvarila su pozitivniji dojam od trojice čelnika stranaka koje u ovom trenutku uživaju najveću potporu u Hrvatskoj. To su Milan Bandić i Tihomir Orešković. O Bandiću pozitivan dojam ima 50% ispitanika, a 43% negativan. On se u srpanjskom Crobarometru našao zbog koalicijskog potencijala u budućnosti, ali i zbog činjenice da obnaša dužnost gradonačelnika hrvatske metropole. Gotovo identične rezultate Bandićevima ima i opozvani premijer Orešković – pozitivno o njemu misli 49% ispitanika, dok je negativan dojam ostavio na njih 42%.Ostatak ispitanika ili ne poznaje ili nema čvrsti stav ili dojam o jednom od ovih političara. Vezani članak  Građani nezaposlenost vide kao najveći problem Gotovo polovina ispitanika, točnije njih 46,1%, kao najveći problem u državi vidi nezaposlenost. Najveći problem 18,8% ispitanika vidi u hrvatskom gospodarstvu. Da su loši političari odnosno loša vlast najveći hrvatski problem, smatra 10,1% ispitanika. Među pet ključnih problema u zemlji uvršteni su još i siromaštvo sa 6,8% te korupcija i kriminal s 5,3% glasova ispitanika. Vjerojatnost izlaska na izbore Da sigurno neće glasovati, izjasnilo se 15% ispitanika. Njih 8% kaže da vjerojatno neće glasovati, a još ne zna ili nije sigurno 4% ispitanika. To znači da postoji realna mogućnost da svaki četvrti ispitanik na dan izbora – ne izađe na biralište.   Ovi podaci odražavaju političke događaje iz druge polovine lipnja i prve polovine srpnja. Ovo razdoblje, za razliku od prethodna dva mjeseca, bilo je politički relativno mirno - već je ranije izglasovano nepovjerenje Vladi i Sabor je raspušten pa je postalo jasno da Hrvatska mora ponovno na izbore.  Nova veća uzbuđenja na političkoj sceni stigla su tek u drugoj polovini srpnja kada je Andrej Plenković izabran za novog predsjednika HDZ-a, a HSS postao dio Narodne koalicije predvođene SDP-om.  