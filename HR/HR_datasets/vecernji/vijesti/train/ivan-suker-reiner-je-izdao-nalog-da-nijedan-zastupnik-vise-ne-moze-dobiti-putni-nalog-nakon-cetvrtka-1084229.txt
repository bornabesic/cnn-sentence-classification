Predsjednik Kluba zastupnika HDZ-a Ivan Šuker izjavio je u Dnevniku HRT-a kako su potpredsjednici kluba Gordan Jandroković i Davorin Mlakar ostavke možda podnijeli jer su nezadovoljni odnosom određenih ljudi u stranci prema njima. A vladajuća koalicija već treći petak zaredom nije imala kvorum pa nije bilo glasanja u Saboru. Šuker je stoga potvrdio kako je spreman dati ostavku ako sljedeći puta ponovno neće biti kvoruma, ali i kako misli da to nije do njega. – Mislim da bi bilo najbolje da Jandroković i Mlakar objasne svoje razloge. Nas trojica smo savršeno dobro funkcionirali, mi smo svi, predsjednik i potpredsjednici Kluba, prvi među jednakima, ne možemo zapovijedati zastupnicima. Ja sam u Saboru stalno. Mislim da neke kolege ne shvaćaju da neke stvari u vladajućoj većini ne smiju propustiti, a to su glasanje i odbori – naglasio je Šuker i dodao: – Mi smo se u utorak našli, dogovorili imenovanja, interesantno da je bilo većine kada je bilo imenovanje u odbore i izaslanstva, onda su zastupnici bili unutra, a kad je bilo glasanje, izašli su van. Ispričavam se građanima, ali saborska većina postoji. To je 80 zastupnika pa vrh stranke mora sjesti i porazgovarati s određenim ljudima. Šuker je kazao i kako je Željko Reiner u kabinetu izdao nalog da nijedan zastupnik više ne može dobiti putni nalog koji bi trajao nakon četvrtka te podsjetio kako je Bianca Matković jednom došla iz rodilišta glasati, a Vukelić unatoč teškoj bolesti. – Ne mogu nikoga staviti na rame i dovesti ga u Klub. Ja sam uvijek bio vojnik stranke, stranka mi je ispred svega. Ako netko želi prebaciti odgovornost na mene, u redu. Zvao sam Dodiga, molio ga da dođe, on je rekao da ne može, za Culeja pojma nemam gdje je bio, za Glasnovića također ne znam. Dozvolu su imali Krstičević koji je u SAD-u te Perković koja je na natjecanju u Kini. – Ako treba, ponudit ću sada ostavku, ali ne vidim u čemu je odgovornost šefa Kluba ako zastupnik ne dođe, ne mogu natjerati nikoga – zaključio je Šuker. 