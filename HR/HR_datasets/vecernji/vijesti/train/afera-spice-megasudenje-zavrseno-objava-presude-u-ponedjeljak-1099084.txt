Nakon pet i pol godina dovršeno je suđenje u aferi Spice, a objava nepravomoćne presude u predmetu koji je po mnogo čemu potukao rekorde u hrvatskom pravosuđu zakazana je za ponedjeljak u 9.30 na zagrebačkom Županijskom sudu. Megasuđenje trajalo je gotovo pet i pol godina, a sudski spis broji više od 50.000 stranica. Optužnica protiv Damira Polančeca, bivšeg potpredsjednika Vlade i HDZ-ova ministra, Podravkinih menadžera Darka Marinca, Zdravka Šestaka, Josipa Pavlovića i Saše Romca, poduzetnika Milana Horvata i Srđana Mladinića te odvjetnika Zorana Markovića podignuta je u rujnu 2010., a suđenje je počelo u lipnju 2011. USKOK je Polančeca i ostale teretio za zloporabe teške oko 300 milijuna kuna, tvrdeći da su preuzimanjem dionica pokušali ovladati Podravkom. Obrana je pak tvrdila da su svojim postupcima spašavali Podravku od neprijateljskog preuzimanja. Završni govori stranaka trajali su posljednja dva tjedna. Marija Vučko, zamjenica ravnateljice USKOK-a u svojoj završnoj riječi navela je da nikakvog pokušaja preuzimanja Podravke, ni prijateljskog  ni neprijateljskog, nije bilo. Navela je kako smatra da su navodi optužnice dokazani te je zatražila osuđujuću presudu. Očekivano, obrane optuženika s takvim tvrdnjama tužiteljstva se ne slažu, pa je tako Anto Nobilo, branitelj Damira Polančeca u završnom govoru naveo kako smatra da navodi tužiteljstva nisu dokazani. Kazao je i da se optužnica, kako je rekao temelji na iskazima svjedoka Miroslava Vitkovića i Zdravka Dimača, za koje tvrdi da su dokazali kako su bili “lažni svjedoci”. Kome je sudsko vijeće povjerovalo znati će se u ponedjeljak nakon što predsjednik vijeća, sudac Siniša Pleše, objavi nepravomoćnu presudu. >> Marinac: Vitković je izdiktirao koga treba optužiti 