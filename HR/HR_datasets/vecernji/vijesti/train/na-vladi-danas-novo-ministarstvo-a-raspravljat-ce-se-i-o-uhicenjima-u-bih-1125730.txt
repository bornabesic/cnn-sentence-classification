Vlada je na današnjoj sjednici u saborsku proceduru uputila izmjene Zakona o ustrojstvu i djelokrugu ministarstava i drugih središnjih tijela državne uprave kojima se Središnji ured za upravljanje državnom imovinom (SUUDI), bivši DUUDI, preoblikuje u Ministarstvo državne imovine. Na čelu ministarstva trebao bi biti Goran Marić.  Vlada SUUDI pretvara u ministarstvo jer želi čvršće i koherentnije upravljanje državnom imovinom kako bi se riješili problemi s neiskorištenim državnim vlasništvom i stavilo ga se u funkciju odnosno kako bi bilo korisno i za državni proračun.   Premijer Andrej Plenković ministre je na početku sjednice izvijestio o svom posjetu BiH, ističući da je kao prvi predsjednik Vlade posjetio Kiseljak. Nažalost, dodao je, nedugo nakon posjeta došlo je do uhićenja pripadnika HVO-a, za koja je rekao da su sigurno pripremana dulje vremena, ali da je njihov tajming indikativan. – Naložio sam ministarstvima da pribave sve relevantne podatke te osiguraju pravnu, operativnu i konzularnu pomoć uhićenim hrvatskim državljanima s kojima smo u kontaktu putem veleposlanstva – rekao je Plenković, dodajući da su obavijestili partnere, najviše dužnosnike EU i NATO-a, i prenijeli im zabrinutost. Plenković je u stalnom kontaktu s predsjednicom Republike Kolindom Grabar-Kitarović i predsjednikom Sabora Božom Petrovom.   – Postoji cijeli niz aktivnosti koje su se odvijale između nadležnih institucija RH i BiH prije izbora naše Vlade, a koje zbog njihove složenosti tek treba rasvijetlili. Želio bih poslati jasnu poruku građanima da će naša Vlada učiniti sve da zaštiti legitimne interese RH, ali i ljudska prava svih onih koji u ovom trenutku mogu biti ugroženi – rekao je Plenković.   Naglasio je da u potpunosti poštuju neovisnost pravosuđa te da svi ratni zločini trebaju biti procesuirani, neovisno o etničkoj pripadnosti. - Međutim, želim biti jasan, političke formulacije koje se uključuju u pojedine akte pravosudnih tijela BiH koje sadrže koncept udruženog zločinačkog pothvata u odnosu na Hrvatsku nisu prihvatljive - rekao je Plenković. HVO je u teškim vremenima agresije na BiH osigurao zaštitu Hrvata u BiH te zaštitio njezin suverenitet, a neovisnost i teritorijalna cjelovitost Hrvatske branila se na ratištima ne samo u Hrvatskoj već i diljem BiH, rekao je Plenković i zahvalio svim hrvatskim braniteljima, neovisno o tome kojim su hrvatskim oružnim snagama pripadali. – Hrvatska država učinit će sve da nakon pobjede u Domovinskome ratu pruži potporu hrvatskim braniteljima, spriječi pokušaje revizije povijesnih događaja te zaštiti hrvatske nacionalne interese. Ovaj slučaj neće nas zaustaviti u provedbi političkih ciljeva programa s kojima smo pobijedili na izborima. Europska budućnost BiH jedini je put za stabilnost i prosperitet te nama važne susjedne zemlje i, što je jednako važno, i zalog jednakopravnosti i opstojnosti naših sunarodnjaka, bosanskohercegovačkih Hrvata – poručio je Plenković. Na dnevnom redu bio je i nacrt prijedloga zakona o izmjenama Zakona o sustavu državne uprave, koji je već mijenjan u listopadu, kada su dotadašnji državni uredi transformirani u središnje državne urede, a umjesto dosadašnjih predstojnika državnih ureda uvedena je dužnost državnih tajnika središnjih državnih ureda, a umjesto zamjenika ministra državnih tajnika. Pred ministrima su se našli i nacrti prijedloga izvještaja o proračunu za 2015. i prvo polugodište 2016. Ministar financija Zdravko Marić rekao je da je 2015. završena s razinom deficita 10,7 milijardi kuna, a dug je iznosio 289,7 milijardi kuna, odnosno 86,7 posto BDP-a. Marić je rekao da duboko vjeruje da je to vrhunac javnog duga u Hrvatskoj te da već ove godine ta razina ide dolje. – Naš četverogodišnji mandat će biti obilježen smanjivanjem od najmanje 10 postotnih bodova – rekao je Marić. U cilju ubrzanja procesa pripreme zakonskih promjena za implementaciju porezne reforme s prvim danom sljedeće godine, Vlada je usvojila i zaključak kojim se dio zakona potrebnih za to izuzima iz postupka procjene učinaka propisa. Usvojeni su prijedlozi odluka o izmjeni Odluke o pokretanju postupka pregovora o sklapanju izmjena i dopuna sporazuma o osnovici plaće u javnim službama te za državne službenike i imenovanju pregovaračkog odbora Vlade za oba sporazuma. Predsjednik obaju odbora bit će ministar rada i mirovinskog sustava Tomislav Ćorić. Usvojen je i prijedlog odluke o osnivanju Savjeta za suradnju s Međunarodnim kaznenim sudom i drugim međunarodnim sudovima, kojim će predsjedavati premijer Plenković. Na dnevnom su redu bile i odluke kojima se pokreće postupak izrade zakona o sustavu domovinske sigurnosti i strategije nacionalne sigurnosti. Ministar obrane Damir Krstičević rekao je da Strategija nacionalne sigurnosti iz 2002. godine nije u skladu s aktualnim uvjetima vanjskog i unutarnjeg okruženja, da se paradigma sigurnosti promijenila te da treba redefinirati koncept nacionalne sigurnosti. – Imamo nove oblike ugroza, vidimo ih i u Hrvatskoj ovih dana – rekao je Krstičević, navodeći kao probleme terorizam, nezaposlenost, demografske trendove... Novi sigurnosni model, rekao je, temeljit će se na poštivanju ljudskih prava i sloboda, vladavini prava, razvoju demokracije, dijaloga i tolerancije te transparentnosti sustava. Sadašnji model sigurnosti promijenit će se od reaktivnog prema preventivnom – poručio je Krstičević. >> Orešković otkrio što je najveći hrvatski problem i poručio: 'Eksperiment' sa mnom promijenio je Hrvatsku 