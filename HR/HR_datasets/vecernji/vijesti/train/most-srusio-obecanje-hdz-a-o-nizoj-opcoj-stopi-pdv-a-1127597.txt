Prva reforma koju je trebala provesti Vlada HDZ-a i Mosta, a koja je velikim dijelom obuhvaćala HDZ-ova obećanja iz njegova izbornog programa, doživjela je reformu. Pod pritiskom Mosta HDZ je pristao na značajne korekcije u dijelu koji se odnosi na PDV. Umjesto dvije stope od 12 i 24 posto koje bi podrazumijevale poskupljenje svih proizvoda koji se sada oporezuju s pet posto, zadržat će se postojeće tri stope – od 5, 13 i 25 posto. Time se odustalo od povećanja najniže stope od 2018. godine za kruh, mlijeko, ortopedska pomagala, knjige, lijekove, novine... Cijena popuštanja Budući da se najveća buka podigla zbog povećanja stope PDV-a ugostiteljima, Most je isposlovao kompromisno rješenje po kojemu će PDV na usluge vezane uz smještaj, dakle hranu i piće u sklopu pansiona i polupansiona, ostati na 13 posto. Ostali ugostitelji plaćat će već od 1. siječnja 2017. opću stopu od 25 posto PDV-a, kao i restorani a la carte i kafići u sklopu hotela. Tim povećanjem otvorio se prostor za smanjenje PDV-a za struju, odvoz smeća, repromaterijal u poljoprivredi, autosjedalice... Cijena popuštanja Mostu naplaćena je kroz odustajanje od smanjenja opće stope PDV-a u 2018. godini s 25 na 24 posto, što ugrožava obećanje HDZ-a da se do kraja mandata opća stopa PDV-a spusti na 23 posto. – Bilo je razgovora s koalicijskim partnerima koji su iznjedrili određene korekcije, a neke opaske nisu prihvaćene jer bi ugrozile cijelu reformu – objasnio je korekcije ministar financija Zdravko Marić. On tvrdi da su unatoč Mostovim intervencijama ključni ciljevi porezne reforme očuvani. No vrlo je otvoreno pokazao da ga je razljutila najava Mosta da će amandmanom tražiti da se onemogući da porezna reforma poveća plaće državnih dužnosnika. – Porezna reforma preozbiljan je i prestručan posao da bi se na nju gledalo kroz populističke i demagoške principe – bio je kritičan Marić. A čini se da mu je dodatno zasmetalo i to što je Božo Petrov jučer ujutro, prije sjednice Vlade, u Saboru već otkrio detalje dogovora izmjene porezne reforme. Pohvalio se da će reforma imati snažne učinke na gospodarstvo i javne financije, da će već u prvoj godini primjene smanjiti udio poreza u BDP-u, rasteretiti plaće i dobit poduzetnika, dovesti do otvaranja 6000 novih radnih mjesta te osigurati povrat u poreznim prihodima od 400 milijuna kuna. Kada je riječ o nižoj stopi PDV-a na struju, Marić je istaknuo da je takva mjera bila planirana od samog početka izrade porezne reforme, ali da su ih iznenadile povećane naknade za obnovljive izvore energije. Uvažili partnere – To je bio novi element, poprilično sakriven od javnosti – ustvrdio je Marić zanemarujući pritom činjenicu da je poskupljenje te naknade utvrđeno zakonskim izmjenama 2015. godine. Postignutim dogovorom s Mostom zadovoljan je i premijer Plenković. On je jučer sa sjednice Vlade, s koje je Saboru poslano 15 poreznih zakona, poručio kako su u konzultacijama uvažene sugestije socijalnih i partnera u Vladi. – Zato smo uskladili prijedlog zakona o PDV-u s dodatno naglašenom socijalnom komponentom. Porezno opterećenje smanjit će se za 800.000 građana, a za one koji sada nisu u poreznim škarama i ne možemo im smanjiti oporezivanje predvidjeli smo korekcije u sustavu PDV-a – rekao je premijer. Most je proteklih dana prijetio odgađanjem porezne reforme, a mukotrpni pregovori trajali su do same sjednice Vlade. >> Vlada u Sabor poslala čak 15 zakona: Ostaje PDV od 5% za kruh, mlijeko, lijekove i knjige. Turizam ide s 13% na 25%, ukida se olakšica za prvu nekretninu 