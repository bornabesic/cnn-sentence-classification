Ostavka Tomislava Karamarka jučer je donekle stišala tenzije u HDZ-u pa je sjednica Predsjedništva, unatoč danima nabrijanoj atmosferi, protekla, prenose nam izvori, kao razgovor uz kavu sa sada bivšim šefom. Komorno, ali bez svađe Iako po nekima komorna atmosfera, relativno kratka sjednica prošla je bez povišenih tonova i svađe. Milijan Brkić, koji do izbora novog predsjednika vodi HDZ, na Predsjedništvu je rekao da se svi moraju suočiti sa svojom savješću i razmisliti jesu li svi zajedno odgovorni za situaciju u kojoj je sada HDZ, prenose nam naši izvori. Brkić je podsjetio da su Predsjedništvo i Središnji odbor izglasali rušenje Vlade i pokušaj preslaganja većine. Navodno su ostali šutjeli na tu njegovu konstataciju. Brkić i Ivana Maletić otvoreno su tada kritizirali da preslaganje možda i ne uspije i da će to dovesti do novih izbora. Brkić očito smatra da je Karamarko najodgovorniji za nastalu situaciju, ali apostrofira i odgovornost Predsjedništva kao i Središnjeg odbora. Nova sjednica Predsjedništva i Nacionalnog vijeća bit će u četvrtak kada vodstvo HDZ-a treba odlučiti hoće li se novi šef birati u roku od 30 dana delegatski na izvanrednom saboru ili će se raspisati izbori po načelu jedan član jedan glas. Izvori iz HDZ-a kažu kako je Milijan Brkić ključni čovjek u izboru novog šefa HDZ-a. Iako su dan prije iz HDZ-a stizale informacije kako je gotovo riješeno da Andrej Plenković ima najviše izgleda, odnosno najveću podršku za novog šefa (premda je Večernji list i jučer pisao da ključni čovjek u HDZ-u nije baš za Plenkovića), jučer je euforija Plenkovićem dodatno splasnula. Ključna dvojba oko Plenkovića jest to što on nema stranačku bazu pa HDZ-ovci strahuju da će ga njegovim izborom doslovno “instalirati” za šefa. Pritom priznaju da Plenkovića i ne poznaju najbolje, a dodatni je teret i to što se u utrku za šefa HDZ-a upustio tek nakon što je Karamarko pao na koljena. Neki priželjkuju jednog kandidata, a neki bar dva. Podržavaju i odbacuju – Plenkovića dio ljudi bezrezervno podržava, a dio bezrezervno odbacuje – rekao je naš izvor. Plenković je prekjučer već razgovarao s nekim šefovima županijskih organizacija čiji će delegati biti ključni pri izboru novog šefa. I Brkić je jučer rekao da još nitko nije službeni kandidat i zamolio one koji imaju ambicije da ih ostave po strani. Rekao je i da će o novom smjeru HDZ-a odlučivati stranka, a ne uredništva. Za Karamarka je rekao da je pokazao kako je odgovoran i moralan i da je postavio nove standarde ostavkom... HDZ-ovci su komentirali da bi trebali odgovarati i drugi “jastrebovi preslaganja”. 