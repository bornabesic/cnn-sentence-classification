Velika koalicija HDZ-a i SDP-a, koja se zazivala uoči i nakon prošlih parlamentarnih izbora proteklih dana se ponovno počela spominjati kao jedna od mogućih opcija u slučaju novih izbora i, ako bi odnos snaga ostao nepromijenjen, opcija je koju ne isključuju ni politički analitičari. Uvjet izvanredni izbori Sociolog Slaven Letica smatra da je velika koalicija moguća, ali isključivo nakon izvanrednih izbora, ako bi se pokazalo da je to jedini način na koji se može formirati većinska vlada. Ističe, međutim, kako bi takva koalicija morala biti programski vrlo precizno definirana te s ograničenim rokom trajanja, a uzor bi se, kaže, mogao tražiti u velikim koalicijama u Njemačkoj. – Takva koalicija ima smisla samo nakon izvanrednih izbora i ako se ne može uspostaviti normalna većinska vlada. Mislim da bi se to moglo dogoditi, pogotovo sada, kada je potpuno jasno da su odgovornosti za sve velike nevolje u kojima smo se našli zapravo zajedničke. Možda bi to pružilo šansu da funkcioniramo bez parlamentarne oporbe, ali sa snažnom javnom oporbom, prije svega preko medija – tumači Letica. I ranije je dolazilo do razočaranja Ne misli da bi dvije velike stranke unaprijed morale biračima objasniti da je moguća i velika koalicija. – Unaprijed to nije moguće govoriti. Birači će iskazati političku volju za stranke, nezavisne liste itd., a onda, ako se ne može stvoriti većinska vlada, ne dolazi do prijevare njihove političke volje ako bi se formirala takva većinska koalicija. Međutim, treba ponoviti da je to opcija samo u slučaju da se drugačije ne bi mogla oformiti većinska vlada – kaže Letica.  Što se tiče Mosta kao “okidača” za formiranje velike koalicije, Letica podsjeća da protestni glasovi i na njima nastale stranke nisu novost na hrvatskoj političkoj sceni i ne predviđa im dug život. – Praktično već petnaest godina imamo takve pojave – prije mosta bili su Laburisti i drugi. U Hrvatskoj je uvijek bilo između 10 i 15 posto birača koji nisu bili birači ni SDP-a ni HDZ- a i onda su samo mijenjali iluzije. Vjerovali su da treći put može osigurati nešto što velike stranke ne osiguravaju, ali tu je uvijek dolazilo do razočaranja – podsjeća Letica. Izazov za konkurente Politički analitičar Ivan Rimac kaže da će sve ovisiti o novom rasporedu snaga nakon novih parlamentarnih izbora i hoće li Most opet biti odlučujući faktor bez kojeg se neće moći sastaviti nova većina. No naglašava kako u politici nema nemogućih kombinacija i bude li Most i dalje tvrda opcija, i velika koalicija može se pojaviti kao opcija. – Problem s Mostom je što će neki koalicijski partneri SDP-a biti protiv, poput HNS-a i IDS-a, što se vidi iz njihovih izjava koje daju zadnjih dana. A što se tiče velike koalicije HDZ-SDP, problem je što su SDP i HDZ dvije stranke koje međusobno konkuriraju. Njihov međusobni dogovor bi bio izazov i za njih same, ali i veliki izazov za njihove birače koji bi u velikoj mjeri izgubili ideološku orijentaciju. Bilo bi tu jako puno negodovanja i nezadovoljstva što je i razumljivo jer je nekoliko generacija odgojeno na toj dualnosti – naglašava Rimac. 