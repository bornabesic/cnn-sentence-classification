Kada je izraelski premijer Benjamin Netaynahu na Twitteru podržao plan američkog predsjednikg Donalda Trumpa da sagradi zid na meksičkoj granici, nije očekivao 40.000 odgovora i žestoke kritike kod kuće i u inozemstvu. "Predsjednik Trump je u pravu. Ja sam sagradio zid duž južne izraelske granice. To je zaustavilo svu ilegalnu imigraciju. Velik uspjeh. Velika ideja", napisao je, dodajući fotografije izraelske i američke zastave. Meksička vlada s ogorčenjem je reagirala na to što se umiješao u bilateralno pitanje SAD-a i Meksika. "Ministarstvo vanjskih poslova izrazilo je izraelskoj vladi, putem svojeg veleposlanika u Meksiku, veliko iznenađenje, odbacivanje i razočarenje porukom premijera Netanyahua", priopćilo je ministarstvo vanjskih poslova. "Meksiko je prijatelj Izraela i izraelski premijer ga treba tako tretirati." Izraelsko ministarstvo vanjskih poslova pokušalo je odmah smiriti situaciju. Premijer je govorio o izraelskom "specifičnom sigurnosnom iskustvu", rekao je glasnogovornik ministarstva. "Ne izražavamo stajalište o američko-meksičkim odnosima." Dan Shapiro, donedavno Obamin veleposlanik u Izraelu, ocijenio je na Twitteru da je Netaynahu to učinio jer je to Trump vjerojatno od njega zatražio kako bi mu dao nešto zauzvrat, sugerirajući da bi to moglo biti povezano s Trumpovim obećanjem da će preseliti američko veleposlanstvo iz Tel Aviva u Jeruzalem. >> Meksikanci uzvraćaju udarac: Ovako će izgledati Trumpov zid 