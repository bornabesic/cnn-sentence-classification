Britanci koji uskoro kane putovati u inozemstvo pojačano kupuju strane valute jer vlada nesigurnost po pitanju tečaja funte uoči referenduma o izlasku Britanije iz Europe unije, piše britanski The Guardian. Britanski Post Office, koji provede jednu od četiri transakcije stranim valutama u Britaniji, objavio je kako je prodaja stranih valuta od prošloga vikenda porasla za 74 posto u odnosu na isto lanjsko razdoblje. Pritom je prodaja u poslovnicama porasla za 49, a online prodaja za 381 posto. U kolovozu prošle godine tečaj britanske valute iznosio je 1,42 eura, da bi prošloga tjedna pao na 1,26 eura. No, posljednjih dana raste, pa je u srijedu dosegnuo 1,30 eura. Međutim, ako Britanci na referendumu izglasaju izlazak Britanije iz EU, funta bi, procjenjuje se, mogla oštro pasti. Nedavno je investicijska banka Goldman Sachs poručila da bi, u slučaju izlaska Britanije iz EU, funta mogla izgubiti na vrijednosti i do 20 posto. O povećanoj kupnji stranih valuta izvijestio je i FairFX, tvrtka specijalizirana za prepaid valutne kartice na koje se unaprijed može položiti novac po trenutačnom tečaju. Ta je tvrtka poručila da mnogi Britanci koji idućih tjedana putuju u Europu ili SAD kupuju eure i dolare kako bi si osigurali sredstva po tečaju uoči referenduma. FairFX priopćio je kako je iznos dolara položen na kartice njihovih klijenata ovoga tjedna povećan za gotovo 300 posto u odnosu na prošli tjedan. U istom razdoblju iznos položenih eura na prepaid karticama porastao je za više od 100 posto. >>Velika Britanija nikad podijeljenija: Monthy Python na suprotnim stranama 