Čitanjem optužnice, čiji samo činjenični opis počinjenih kaznenih djela ima 80 stranica, na zagrebačkom Županijskom sudu počelo je suđenje Marku Romaniču i ostalim optuženima da su preko  kreditnih ureda sklapali lihvarske ugovore kojima je najmanje 660 osoba oštećeno za približno 90 milijuna  kuna.   Kako se radi o vrlo opsežnom činjeničnom supstratu, tužiteljstvo će s čitanjem optužnice nastaviti i u petak, nakon što bi se optuženici, koji su ostali na optuženičkoj klupi trebali izjasniti o krivnji. Naime, kada je optužnica podignuta u siječnju 2014., njome je bilo obuhvaćeno 19 okrivljenika. Slovencu Marku Romaniču, organizatoru cijele priče, te Andreji Škalić i Nikoli Đukiću sudi se u  odsutnosti. Od preostalih 16 optuženika, njih je 11 do sada  priznalo krivnju te su temeljem nagodbi s USKOK-om osuđeni. Suđenje je počelo iz četvrtog pokušaja, jer su ranija ročišta odgađana zbog otkaza braniteljskih punomoći te bolesti optuženika. Inače, riječ je spisu koji broji oko  90.000  stranica, a optuženici su to za što ih se tereti počinili od 2007. do svibnja 2012.  USKOK tereti Romaniča da je organizirao kriminalnu grupu koja je u Hrvatskoj osnovala više od stotinu tvrtki koje su osnivale kreditne urede. Ti kreditni uredi su građanima davali kredite, no tražili su da se povrat tih kredita osigura bjanko zadužnicama, nekretninama, automobilima,... Vrijednost danih garancija ponekad je i višestruko premašivala iznos posuđenih sredstava, pa se ponekad događalo da pojedini klijenti zbog posudbe nekoliko desetaka tisuća kuna ostanu bez nekretnine vrijedne više stotina tisuća kuna. >> Preko fiktivnih kreditnih ureda 19 lihvara otelo 91 milijun kuna 