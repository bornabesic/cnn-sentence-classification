Nesreća u kojoj su sudjelovala četiri broda, dogodila se noćas oko 1.35 sati na 1375. kilometru Dunava pokraj Aljmaša kad je njemački brod zakačio tri hrvatske brodice na hrvatskom dijelu Dunava. Brod je udario u tri čamca koji su potonuli. Jedan je jutros nađen, a za druga dva se još traga. Dvojicu ribiča je prihvatila posada broda i ukazala im pomoć. Treći se naknadno javio u bolnicu, a riječ je o lakšim ozljedama. Jedan ribič ima posjekotinu ruke, a za nesreću je vjerojatno kriva magla. Prema neslužbenim informacijama, brod je zaderao i nekoliko metara obale, a u lučkoj kapetaniji Vukovar tvrde kako je moguće da njemački brod uopće nije vidio čamce. U svakom čamcu je bio po jedan ribič, vjerojatno je riječ o braniteljima koji često pecaju na tom dijelu. Brod treba uskoro stići u sidrište luke Vukovar gdje će se obaviti dodatni izvidi i utvrditi mogući prekršaji. 