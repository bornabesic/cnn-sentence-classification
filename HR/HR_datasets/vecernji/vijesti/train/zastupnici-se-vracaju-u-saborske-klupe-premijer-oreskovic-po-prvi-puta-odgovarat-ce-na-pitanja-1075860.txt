Zastupnici su tijekom današnjeg aktualnog prijepodneva treće sjednice Sabora postavljali pitanja premijeru Tihomiru Oreškoviću i članovima njegove Vlade, a Orešković je danas prvi put odgovarao na njihova pitanja. Sjednica Hrvatskog sabora trebala bi potrajati do sredine srpnja. Potpredsjednik Vlade Tomislav Karamarko rekao je kako mjera od 1000 eura za novorođenčad najvjerojatnije kreće od 1. rujna. Zastupnici su nešto prije 14 sati završili s postavljanjem pitanja, a Sabor bi s radom trebao nastaviti u 15.30 sati s prvom točkom dnevnog reda. Uz razna izvješća, pred zastupnicima je niz zakona, kako onih koje je predložila Vlada, tako i zakona iz zastupničkih klubova, posebice oporbenih. Vlada je, tako, Saboru predložila izmjene Općeg poreznog i zakona o porezu na dobit, izmjene Zakona o faktoringu. Pred Saborom su i izvješća o radu za prošlu godinu koje su poslale pučka, te pravobraniteljice za osobe s invaliditetom, ravnopravnost spolova, prava djece.  Oporbeni klubovi u proceduru šalju dvije interpelacije, SDP o švicarskom franku, a Reformisti Radimira Čačića o reguliranju rada na određeno vrijeme. Dnevni red sjednice Sabora možete pogledati ovdje.  U nastavku pratite tijek događaja: 13.55 sati - Svih 42 zastupnika postavilo je pitanja. Reiner je rekao da je prošla Vlada zastupnicima ostala dužna 100 pitanja te da ne bi htio da ova Vlada to ponovi. U 15.30 sati nastavlja se rad s prvom točkom dnevnog rada. 13.36 sati - Darko Parić (SDP) pitao je ministra unutarnjih poslova Vlahu Orepića o smjenama u MUP-u i pritiscima koje je na Orepića činio Karamarko, a koje je Parić nazvao i omalovažavanjima. - Dogodi se famozna pljačka u Heinzelovoj i odjednom postanu okrivljeni oni koji su trebali biti smijenjeni - rekao je Parić, pitajući Orepića odgovara li Oreškoviću ili Karamarku. Orepić kratko je odgovorio da ministar unutarnjih poslova odgovara premijeru, zbog čega je Parić zaključio da ga njegovo pitanje boli. Rekao je da će ime reformska Vlada biti uspomena na neuspješnu Vladu koja je imala potencijal, ali se poubijala na stvarima koje nisu tako bitne. 13.33 sati - Ivan Vrdoljak (HNS) uputio je pitanje Oreškoviću o Ini, za koju je rekao da je strateška kompanija i drugi poslodavac u Hrvatskoj. - Današnje stanje u Ini je katastrofalno - rekao je Vrdoljak, podsjećajući kako je MOL predlagao zatvaranje sisačke rafinerije te da oni to nisu dopustili. Oreškovića je pitao kada možemo očekivati stav Vlade o odnosima s MOL i kako svi oni mogu pomoći u tom procesu. Orešković je zahvalio Vrdoljaku na savjetima i razgovoru po njegovom dolasku na mjesto premijera. - Svima nam je jasno da Ina jest strateška firma i od nacionalnog interesa. Hrvatska će poduzeti sve da štiti naše interese - rekao je Orešković. Dodao je da očekuje da arbitraža završi na jesen i da će se onda vidjeti što su rezultati. - Sami znate da je ovo vrlo komplicirana situacija, nije laka, veliki su interesi od strane Hrvatske i MOL-a - rekao je Orešković, dodajući da će razmotriti nekoliko scenarija koji će biti u najboljem interesu Hrvatske, da će sjesti s MOL-om i početi pregovore. Vrdoljak je odgovorio da ne možemo čekati jesen da završe arbitražni postupci. - Mora se znati jasan stav Vlade tko su ljudi koji će se suočiti s ovim vrućim krumpirom, kao što smo se mi suočili, i poslati poruku ljudima - rekao je Vrdoljak, naglašavajući da svaki tjedan nečinjenja čini ogromnu štetu. 13.25 sati - Josipa Rimac (HDZ) pitala je ministricu uprave Dubravku Jurlinu Alibegović o tome kako vidi jedinice lokalne i regionalne samouprave u reformama. Rekla je da je da je europski trend da 30 posto proračuna ide na te jedinice, a u Hrvatskoj smo pali na 14 posto. - Jeste li i koje funkcije planirali decentralizirati i hoće li to pratiti i fiskalna politika? - pitala je Rimac. Ministrica je rekla da je to pitanje vrlo važno za reformsku vladu te da se ona sama dugi niz godina kao znanstvenica bavi time. - Hrvatska je danas zaista fragmentirana zemlja - rekla je, dodajući da je veliki broj lokalnih jedinica, a mnoge su jako male. Reforme treba provesti da samouprava bude odgovorna i sposobna da se nosi s nizom zadaća, rekla je Jurlina Alibegović. Dodala je da su formirali povjerenstvo te da rade na prikupljanju podataka, a na temelju pokazatelja definirat će više modela poželjne organizacije kako bi jedinice samouprave bile samoodržive i pružile sve usluge građanima na zadovoljavajući način. 13.12 sati - Mile Horvat (SDSS) rekao je vlada SAD-a donirala pola milijuna dolara za vodovod u općini Ervenik, a problem je što nemali PDV mora platiti siromašna općina. Pitao je ministra regionalnog razvoja što misli poduzeti kako bi se pomoglo općinama na potpomognutom području u slučajevima donacija država izvan EU. Odgovorio je premijer Orešković koji je rekao da će uputiti pisani odgovor. 13.08 sati - Dario Hrebak (HSLS) pitao je Butkovića kada se očekuje otvaranje dionice ceste Gradec - Križevci. Butković je rekao da su radovi 90 posto gotovi, bit će završeni u lipnju, a do jeseni će trasa biti otvorena. 12.52 sati - Predrag Matić (SDP) rekao je da je Tomo Medved dobar izbor za ministra branitelja. Medved je rekao da su započeli kvalitetan dijalog i suradnju s braniteljima kao osnovni preduvjet za daljnji rad, da su počeli s izradom jedinstvenog Zakona o braniteljima.  - Ono što je važno je stvaranje osjećaja sigurnosti ove osjetljive populacije - rekao je Medved. Matić mu je ironično rekao da može staviti pozdrav Za dom spremni u zakon.  - On ne košta ništa, ali će nas skupo stajati - rekao je Matić. - Žao mi je što prvi potpredsjednik Vlade još uvijek nije uspio savladiti i prebaciti preko usta riječ ustaše. Ali to nije vaš problem - dodao je. 12.46 sati - Siniša Varga (SDP) rekao je da će najsiromašniji biti najviše dotaknuti mjerama koje se uvode u zdravstvu. Pitao je Karamarka je li ovo mjera za konačno uvođenje privatizacije u zdravstvu. Karamarko je rekao mjerama neće biti pogođeni najsiromašniji te oni neće plaćati dopunsko zdravstveno osiguranje. - Moramo smanjiti troškove. Bit ćemo solidarni  - rekao je Karamarko. Varga je rekao da nije zadovoljan odgovorom i da želi pisani odgovor. Rekao je da sve ukazuje na to da se ide prema privatizaciji zdravstva. - Ono što će ostati od javnog sektora bit će ubožnice - rekao je Varga. 12.33 sati - Gordan Maras (SDP) pozvao je Karamarka da se, iako je povjesničar, ne vraća u 1941. i 1945. godinu, što je Karamarko dočekao osmijehom. Pitao je kada će početi rasterećivati gospodarstvo te ga je optužio da su u HGK napravili "red HDZ-ovaca, red bivših špijuna, pa red HDZ-ovaca". Karamarko je rekao da se sprema novi porezni paket te da porezne mjere moraju biti stimulativne, a ne destimulativne, kakve su bile. - Porezni obveznik mora biti rasterećen brojnih poreza i neporeznih nameta - rekao je Karamarko. - Mi već radimo. Programi koji ste vi imali nisu dali nikakvu progresiju. Oni su se sveli samo na floskule, mrtvo slovo na papiru, ostavili ste 100 milijardi duga - rekao je Karamarko. - Mi smo već krenuli i mi ćemo sigurno uspjeti - zaključio je. - Nemojte pričati, molim vas, počnite nešto raditi. Ovaj rast od 2 posto završit će u suprotnom smjeru kako ste krenuli - odgovorio mu je Maras. 12.28 sati - Mirando Mrsić (SDP) rekao je da svjedočimo totalnoj bezidejnosti Vlade u razgovorima sa sindikatima. Pitao je Karamarka hoće li Vlada smanjivati plaće zaposlenima u javnoj i državnoj upravi. Karamarko je rekao da nije bio na sastanku sa sindikatima, ali da je jedina formula "razgovarati, razgovarati, razgovarati". Rekao je da će i sindikati, i poslodavci i Vlada morati preuzeti odgovornost. Karamarko je rekao da nema govora o povećanju radnog vremena te da neće biti smanjivanja plaća.  Mrsić je rekao kako misli da Karamarko nije bio iskren u odgovoru na pitanje o smanjenju plaća. Pozvao je Vladu da bude vlada građana, a ne kapitala i poslodavaca. 12.20 sati - Nada Turina-Đurić (HNS) upitala je Petrova za imenovanje Mostove Fani Bojanić, koja je pod istragom USKOK-a i Svjetske banke, u Hrvatskim vodama, o čemu je prije nekoliko dana pisao Večernji list. - Ja vjerujem da ćete vi kao odgovorna politička osoba na temelju svojih obećanja poduzeti sve da se ubuduće ovakve stvari ne događaju i da ovaj slučaj bude riješen na adekvatan način - rekao je Turina-Đurić. Petrov je odgovorio da su se držali dva pravila - neumiješanosti u mutne poslove i stručnosti. - Moje pravilo je da nikada ljude ne sudite dok nemate apsolutno sve dokaze. Naravno da treba preispitivati jer time ste uvijek na oprezu i zato zahvaljujem da ovom dijelu koji ste iznijeli. Ako se pokaže da je to točno, onda će nam trebati vrlo malo vremena, mjereno u minutama, da to razriješimo - rekao je Petrov. Dodao je da je, prema njihovim informacija, istraga provođena prema anonimnoj prijavi te da nisu potvrđeni navodi iz te prijave. 12.12 sati - Branko Bačić (HDZ) pitao je Butkovića je li za Pelješki most od strane bivše Vlade ishođena građevinska dozvola, je li bivša Vlada aplicirala prema europskim fondovima za sredstva za gradnju te kada bi mogla započeti gradnja mosta prema novoj dozvoli. Butković je rekao da je Pelješki most "projekt svih projekata ove Vlade", da u ovom trenutku postoje svi uvjeti za prijavu Europskoj komisiji, te da je u tijeku izrada prijavnog obrasca sa svim financijskim i tehničkim aspektima projekta. Vlada će u lipnju donijeti odluku o gradnji prve faze neovisno o tome hoće li dobiti pozitivno svjetlo od strane EK. - Gradnja će u najboljim okolnostima početi krajem 2016. odnosno početkom 2017. godine - rekao je Butković, koji je izrazio zadovoljstvo što oko mosta postoji konsenzus svih stranaka i što on više nije političko pitanje. 12.07 sati - Jaroslav Pecnik (HL) spočitnuo je Oreškoviću nereagiranje na ustaškom pozdravu i podršku Hasanbegoviću. - Prvi potpredsjednik vaše Vlade Tomislav Karamarko je zapravo politički mentor cijelog tog projekta - rekao je Pecnik. Tražio je Oreškovića da precizira odnosi li se njegova osuda na one koji promiču ustaštvo ili na one koji na to promicanje upozoravaju. Orešković je rekao da je njegov stav o ustaštvu svima jasan te da Jasenovac treba biti mjesto gdje se svi zajedno nalaze u sjećanju na žrtve. Pozvao je na zajedništvo nasuprot podjelama. Pecnik je rekao da nije zadovoljan odgovorom ali da će mu 50 posto otpisati jer je, kako je rekao, iz Kanade pa možda dobro ne razumije. 12.02 sati - Josip Bilaver (HDZ) pitao je ministra vanjskih i europskih poslova Miru Kovača kako ocjenjuje odnose s državama u svom okruženju. - Kako komentirate stanje pregovora Srbije s EU i kakav je stav RH u vezi s tim? - pitao je Bilaver. Kovač je rekao da je obišao sve zemlje u susjedstvu osim Srbije te da će nju posjetiti nakon tamošnjih izbora. - Ozračje je sada puno bolje. Problemi ostaju, ali nema više verbalnih duela i nema vrijeđanja. Nitko iz hrvatske Vlade ne vrijeđa političare iz susjednih država - rekao je Kovač. Podsjetio je da su ponovno uspostavili željeznički promet s Mađarskom, da imaju normalnu komunikaciju sa Slovenijom, da podržavaju Crnu Goru na putu prema članstvu u NATO-u... Rekao je da Vlada sa Srbijom želi imati normalne, zdrave i kvalitetne odnose te da su za to potrebni zdravi temelji. - Hrvatska manjina u Srbiji nije zastupljena, a prema sporazumu mora biti zastupljena. Srpska manjina je zastupljena u hrvatskom Saboru i ne ovisi o nekim koaliranjima - rekao je Kovač. Također je rekao da Srbija ne smije biti policajac za cijelu bivšu Jugoslaviju te da će Hrvatska podržati Srbiju na putu prema EU kada se ispune ti uvjeti. 11.55 sati - Margareta Mađerić (HDZ) pitala je ministricu socijalne politike i mladih Bernardicu Juretić hoće li zbog, kako je rekla, netransparentnog trošenja proračunskog novca i rasipanja u mandatu njezine prethodnice Milanke Opačić morati doći do smanjenja socijalnih prava korisnika. Juretić je rekla da se spominje ukidanje nekih naknada i doplataka te je pozvala medije da ne licitiraju nečime što još nije u najavama. Rekla je da je činjenica da europski fondovi nisu bili dobro iskorišteni, ali da će uskoro biti raspisani natječaji za europske i socijalne fondove. Ne živimo u Orwellovoj '84., ovo je Hrvatska 2016. i za ovo što činite nemate mandat Željko Jovanović Karamarku 11.46 sati - Željko Jovanović (SDP) rekao je da su smjene na HRT-u izvršene u erdoganskoj, orbanovskoj ili staljinističkoj maniri, da je tragikomično da je smijenjena čak i urednica sportskog programa. Dovode se HDZ-ovi kadrovi koji HRT trebaju pretvoriti u stranački bilten HDZ-a, rekao je Jovanović, koji je Karamarka pitao zna li u kojoj godini živimo i ima li za to što čini suglasnost premijera Oreškovića. Reiner je Jovanoviću prije Karamarkova odgovora rekao da je vrijeđao državnike (turskog odnosno mađarskog predsjednika Erdogana i Orbana) kad ih je usporedio sa Staljinom te da mu je zbog toga mogao izreći opomenu, ali nije. Karamarko je podsjetio na smjene koje je provela SDP-ova vlada. - Mi želimo da televizija bude javi servis, objektivna, da ne bude stranačka, kao što je bila protekle četiri godine, da ne bude stranački instrumentalizirana. Što se tiče staljinističkih metoda, demonstrirali ste kako to izgleda - rekao je Karamarko, dodajući da se ne petlja u smjene te da ni ne zna tko je smijenjen. - Ne živimo u Orwellovoj '84., ovo je Hrvatska 2016. i za ovo što činite nemate mandat - rekao je Jovanović. 11.40 sati - Giovanni Sponza (IDS) istaknuo je važnost i prednosti decentralizacije te pitao Oreškovića kada će početi i provesti taj proces. Orešković je rekao da se slaže s decentralizacijom te da je u pitanju državne uprave manje zapravo više. Rekao je da su već pokrenuli prebacivanje odgovornosti na lokalnu samoupravu kako bi se ubrzala procedura kod investicija jer je to mjesto gdje, kako je rekao, "rubber meets the road". Spozna je rekao da parcijalna rješenja nisu dobra, da Hrvatskoj trebaju cjelovita rješenja da te da se Hrvatska ne smije zadovoljiti s administrativnom razinom decentralizacije. - Hrvatska je rigidno centralizirana država - rekao je Sponza. 11.33 sati - Miro Bulj (Most) pitao je ministra pravosuđa Antu Šprlju što planira po pitanju Ovršnog zakona i kad će se pomoći građanima da se "stane na kraj ovom haraču". Šprlje je rekao da će se Ovršni zakon prilagođavati stvarnoj situaciji u državi, ali da ni to neće riješiti problem siromaštva građana. - Oko 50 milijuna kuna hrvatski građani plate samo odvjetničkim društvima za ovrhe od HRT-a - rekao je Šprlje. Dodao je da je riječ o vrlo jednostavnim ovrhama, ali da se one daju odvjetničkim društvima, te da se HRT treba pitati o tome. Bulj je rekao da HRT uvlači građane u dužničko ropstvo, da je riječ o 90.000 pretplatnika, odnosno obitelji. - Znam da pred ovom Vladom nije lak posao, ali ovo se može riješiti jednim potezom - rekao je Bulj. 11.27 sati - Reiner je Hasanbegovića pred kraj odgovora više puta upozoravao da mu ističe vrijeme. Stipe Petrina potom je zamolio da se poslovnik primjenjuje prema svim diskutantima jednako i da se ne dozvoljava da se prekoračuje vrijeme od "čak 25 posto". - Ja se nadam da ste slušali, da sam dva ili tri puta upozorio poštovanog ministra na vrijeme - odgovorio mu je Reiner. 11.25 sati - Mario Klobučić (Most) pitao je ministra kulture Zlatka Hasanbegovića u kojoj je fazi selidba Hrvatskog povijesnog muzeja.  Hasanbegović je iznio genezu problema i rekao da njegovi prethodnici Andrea Zlatar Violić i Berislav Šipuš nisu pokazivali interes za to pitanje. Rekao je da je to bilo na marginama njihove kulturne politike koja se sastojala od stvaranja "sofisticirane klijentelističke mreže". Hasanbegović je rekao da je u kolovozu 2015. zbog nerada istekla građevinska dozvola te da oni žele do kraja godine ishoditi dozvolu i 2017. konačno krenuti s provođenjem. 11.20 sati - Vedran Babić (SDP) podsjetio je Božu Petrova na njegovu najavu da će u roku od 60 dana napraviti reformski plan. Taj je rok davno prošao, a niste od reformi napravili ništa nego, rekao je Babić. - Kad ćemo vidjeti taj reformski plan koji ste najavili? - rekao je Babić. Petrov je rekao da mu je izuzetna čast kad mu se upravo on obrati jer je SDP pregovarao s njima te da su zajednički donijeli popis reformi koji su SDP-ovci potpisali s Mostom. - Zato očekujemo stopostotnu potvrdu ovdje u Saboru da se slažete s tim reformama - rekao je Petrov. Babića je pitao zašto je bivša Vlada dala mogućnost da zaposleni u državnom sektoru idu kod privatnog osiguravatelja, čime javni osiguravatelj gubi. Babić je rekao da je znao da će Petrov odgovarati demagoški. - Vi ste treći čovjek u ovoj Vladi i odgovarate za reforme. Nemojte sad prozivati SDP. Da ste ozbiljni, reforme bi se našle u proračunu, ali se ne nalaze. Hvala lijepa. Krenite raditi - poručio je Babić. 11.11 sati - Pero Ćosić (HDZ) pitao je ministra gospodarstva Tomislava Panenića o teškoj situaciji u Đuri Đakoviću, odnosno što namjerava učiniti s upravom i nadzornim odborom koji su odgovorni za otpuštanja i velike gubitke. Panenić je rekao da je njegova odluka da se ide na imenovanje novog nadzornog odbora koji će dati jasne smjernice upravi, a da će, ako ona ne bude izvršavala smjernice, biti birani novi članovi uprave. 11.05 sati - Josip Borić (HDZ) pitao je što se događa s  prugom Dugo Selo - Križevci. Ministar pomorstva, prometa i infrastrukture Oleg Butković rekao je da je u petak državna komisija odbila žalbu jednog ponuditelja te su se stvorili uvjeti za početak radova. Rekao je da će se vrijeme putovanja od Dugog Sela do Križevaca smanjiti s 30 na 18 minuta. Do kraja 2020. godine Zagreb će modernom prugom biti spojen s mađarskom granicom, dodao je. Borić je rekao da je zadovoljan što je dobio konkretan odgovor, dok su u prošlom sazivu, kako je rekao, dobivali "uvrede i pridjeve". Rekao je da SDP-u preostaje da se bavi prošlošću, "da razvrstavaju kape, jer za drugo i nisu". Vaša tajnovitost je suspektna Irena Petrijevčanin Vuksanović Oreškoviću 11.02 sati - Irena Petrijevčanin Vuksanović (Hrid) pitala je Oreškovića za kojeg stranog investitora traži 10.000 hektara zemlje i što će taj investitor zasijati na toj zemlji. Orešković je odgovorio da imena ne smiju i neće davati. - Kad je jedno ime procurilo, investitor se odmah povukao - rekao je Orešković. Otkrio je da je riječ o investitoru s Bliskog istoka te da je samo pitao za zemlju, da to ne znači da će je prodati. Rekao je da je teško konkurirati s malim česticama zemlje, da je u Slavoniji naučio da ljudi ne vole riječ zadruga pa da to možemo zvati klasterima jer to možda ljepše zvuči. - Trebamo vidjeti na koji način možemo početi stvarati te klastere da možemo konkurirati - rekao je Orešković. Petrijevčanin Vuksanović nije bila zadovoljna odgovorom. - Vaša tajnovitost je suspektna, među ostalim se ponašate kao agiter nekih stranih kompanija, a trebali biste raditi u interesu hrvatskih građana - rekla je zastupnica. - Pozivam vas da budete premijer svih građana i ne tajite informacije od javnog interesa - zaključila je. 10.50 sati - Nenad Stazić (SDP) pitao je Karamarka o komemoraciji u Jasenovcu na koju ne dolaze predstavnici žrtava - Srbi, Židovi i hrvatski antifašisti. - Neće doći jer ne žele tamo biti s vama i Hasanbegovićem. Neće doći jer su vas prozreli, shvatili su sav cinizam i neiskrenost vaše osude fašizma - rekao je Stazić. Rekao je kako Grabar-Kitarović, Orešković i Tepeš ne čuju ustaške pozdrave.  Karamarka je nazvao potpredsjednikom "ove tragikomične Vlade" i pitao ga dokad misli tolerirati "primitivni i bolesni" povratak ustaštva. Reiner je zbog izraza "tragikomična Vlada" zamolio da se pazi kakve se riječi rabe. Karamarko je rekao da su bili jasni kada su u pitanju totalitarizmi, da su osudili nacizam, fašizam, ali i komunizam. - Mi smo i antifašisti i antinacisti i antikomunisti, antitotalitaristi - rekao je Karamarko. - Tamo gdje se javlja ustaštvo treba ga doista uništiti, ali vi ne vidite žal za boljševizmom, žal za Jugoslavijom - rekao je Karamarko. Dodao je da bi poštovao pozdrav Ingrid Antičević Marinović da ga je dopunila i rekla "smrt komunizmu" i "sloboda svim narodima". Stazić je spočitnuo Reineru što je kritizirao njegov izraz te podsjetio da je prethodnu vladu nazivao nenarodnom. Reiner mu je nakon prepirke izrekao opomenu. - Kolega Stazić, vi sa mnom ne smijete raspravljati! Ja vam izričem opomenu! - rekao je Reiner. 10.45 sati - Silvano Hrelja (HSU) pitao je potpredsjednika Vlade Božu Petrova što za njega znači solidarnost u slučaju podizanja životnih troškova. - Meni je zaista drago što se odmah rekli što se događalo i za vrijeme bivše Vlade. Isto se tako nije uplaćivalo onako kako bi se to trebalo raditi. Po meni je bilo još i gore, nije se radilo, samo se zaduživalo, živjelo na kredit i bilo je lijepo, ali u jednom trenutku dosegnete dno - rekao je Petrov. Govoreći o poskupljenju dopunskog osiguranja rekao je da mu nije drago da se podižu troškovi, ali da se to treba napraviti ako se želi održati sustav solidarnosti i zdravstvo na ovoj razini. Hrelja je rekao da nije zadovoljan odgovorom te da želi pisani odgovor na svoje pitanje. 10.39 sati - Ingrid Antičević Marinović (SDP) postavila je pitanje o spornoj reakciji Ministarstva kulture na napad na Antu Tomića i poruci predsjednice Kolinde Grabar-Kitarović srpskoj manjini. Rekla je da su takve poruke zapravo potjernice protiv slobodnomislećih ljudi. - Jeste li svjesni da u društvu u kojem se antifašizam proglašava floskulom šake, nažalost, postaju stvarnost? - pitala je. - U vašem pitanju je toliko neistina da ne znam što bih odgovorio - rekao je Karamarko, koji je osudio nasilje i izrazio uvjerenje da će policija naći počinitelje, ako već nije. Antičević Marinović pitala ga je koju je to neistinu izrekla. Rekla je da su se neki u Vladi umjesto po reformama istakli samo deformacijom povijesti, pozvala je da se o antifašizmu "ne muca", a reakciju je završila pozdravom "Smrt fašizmu, sloboda narodu". 10.34 sati - Orešković je, odgovarajući na pitanje HDZ-ove Marije Budimir o situaciji u Vukovarsko-srijemskoj županiji, rekao da je inicijativa župana Bože Galića odlična i da će imati njegovu podršku. - Svima nama je jasno da je situacija teška, ali potencijala ima. Trebamo povući što više investicija - rekao je Orešković, dodajući da treba simplificirati proces povlačenja sredstava iz EU fondova. Rekao je da bi volio da postoje startup-centri u hrvatskim gradovima. Reiner je ponovno zamolio zastupnike da se utišaju i da poslušaju odgovore ako su već postavili pitanja. Zapamtite, opteretili ste državu, to jest porezne obveznike, za milijardu eura Tomislav Karamarko SDP-ovom Damiru Tomiću 10.29 sati - Damir Tomić (SDP) ima pitanje za Karamarka. Podsjetio ga je da je Zakon o konverziji bio samo jedna od mjera prošle Vlade, čime su, kako je rekao, jasno rekli što misle o izrabljivanju građana od strane banaka. Pitao ga je hoće li zaštititi građane ili banke. - Draga gospodo, vi ste to tako riješili da ste sve građane opteretili s milijardu eura duga. Građani će to otplaćivati. To neće pasti na leđa banaka, to smo davno shvatili - rekao je Karamarko, dodajući da razgovaraju s dužnicima i traže rješenje. - Zapamtite, opteretili ste državu, to jest porezne obveznike, za milijardu eura. Vi biste trebali dati odgovor na ovo pitanje - zaključio je. Tomić je odgovorio da će i HDZ-ovu mjeru od 1000 eura platiti svi građani. Rekao je da su konverzijom spasili one koji su zbog nečinjenja HDZ-ove vlade završili u dužničkom ropstvu. 10.20 sati - Branimir Glavaš (HDSSB) rekao je da su članice EU uz pomoć vlada zadržale uspjeh u mljekarstvu, dok u Hrvatskoj propadaju isporučitelji mlijeka. - Zanima me jeste li otkrili stvarne razloge krize mljekarskog sektora i koje ste mjere pripremili za spas proizvođača mlijeka - rekao je Glavaš. Orešković je odgovorio da je ovih dana bio u Slavoniji pa se malo upoznao sa situacijom, iako možda ne specifično s mljekarstvom. - Iz EU ćemo povući sredstva. Već u ovom kvartalu Hrvatska je povukla 100 posto više nego prošle godine u isto vrijeme - rekao je Orešković. - Uvjeren sam da ćemo pomoći ne samo mljekarima, već i drugim OPG-ovima - dodao je i najavio otvaranje novog fonda od 500 milijuna eura. - Svima nam je jasno: ne možemo konkurirati ako se ne možemo proširiti - rekao je Orešković, navodeći primjer proizvođača meda koji su se udružili. Glavaš je rekao da nije zadovoljan odgovorom te da je Orešković pokazao da ništa ne zna o ovoj temi. - Zar mislite da je narod glup i da ne zna što se događa u sektoru poljoprivrede? - rekao je Glavaš, poručujući da bi se narod sam mogao udružiti i poduzeti drastične mjere. Rekao je da u narodu ključa nezadovoljstvo i da je samo pitanje dana kada će reći "dosta" takvoj politici. - Premijeru, čekaju vas vrlo teški dani - poručio je Glavaš. 10.06 sati - SDP-ov Domagoj Hajduković pitao je potpredsjednika Vlade Tomislava Karamarka za najavljene mjere od 1000 eura za novorođenčad, a Karamarko je rekao da isplata kreće najvjerojatnije od 1. rujna. - Vlada je tu dva mjeseca, vi ste imali četiri godine pa niste ništa učinili po tom planu. Dakle, socijalna osjetljivost - nula - rekao je Karamarko. - Znate kako stari Latini kažu - obećanje ludom radovanje - reagirao je Hajduković. .@HDZ001 priznajte da niste u stanju osmisliti model kroz koji bi se ta naknada isplaćivala i recite da je sve bila predizborna obmana. 10.03 sati - Veljko Kajtazi ima pitanje za premijera Oreškovića o stipendijama za Rome kojima, kako je rekao, obrazovanje ovisi o tim sredstvima. - Natječaj za ovu akademsku godinu još uvijek nije raspisan. Od nadležnog ministarstva pokušao sam dobiti odgovor. Bezuspješno - rekao je Kajtazi. Orešković je rekao da je s ministrom Šustarom razgovarao o tome kako povećati stipendije za Rome i druge manjine. Uputio je kritiku Vladi. - Kad je riječ o ovom specifičnom slučaju, prošle godine ravnatelj zaklade za te stipendije dao je ostavku ili u sedmom ili osmom mjesecu. Pozicija je bila otvorena, ali, nažalost, bivša Vlada tu poziciju nije promijenila, pa se u principu ništa nije događalo. Situacija je takva kakva je, studenti nisu dobili stipendije, tako da od ove Vlade možete očekivati da ćemo što prije pokrenuti proceduru - rekao je Orešković, dodajući da će što prije isplatiti stipendije. - Ako ne budete imali rješenje za mjesec dana, slobodno me možete kontaktirati - poručio je Orešković. Kajtazi je rekao da nije zadovoljan odgovorom jer nije konkretan. 9.56 sati - Planira li reformska Vlada provesti reformu cijena davanja u zakup državne zemlje - pitao je Juhas. Ministar poljoprivrede Davor Romić istaknuo je da je Sabor gotovo svake godine mijenjao Zakon o poljoprivrednom zemljištu. Romić je rekao da Vlada namjerava klauzulama urediti to pitanje. Reiner je zamolio zastupnike da se stišaju. - Ja znam da ste vi razdragani što se niste dugo vidjeli pa puno pričate, ali vas lijepo molim da pustimo govornicima da kažu ono što žele reći - rekao je Reiner.  Juhas je rekao da nije zadovoljan odgovorom jer ga nije dobro ni čuo. 9.48 sati - Dnevni red je utvrđen, rekao je Reiner, i kreće postavljanje pitanja članovima Vladi, to jest aktualno prijepodne. Prvi po redu je Šandor Juhas. 9.45 sati - Utvrđen je kvorum. 9.42 sati - Ako nema primjedbi, utvrđujem da smo usvojili zastupnik - rekao je predsjednik Sabora Željko Reiner. U konačni prijedlog dnevnog reda uvrstio je pet novih točaka. >>Orešković pitao ministra zdravlja je li bolje imati visoki ili niski tlak >>Predsjedništvo Sabora prihvatilo odluku o neisplati naknade za odvojeni život kad Sabor ne zasjeda 