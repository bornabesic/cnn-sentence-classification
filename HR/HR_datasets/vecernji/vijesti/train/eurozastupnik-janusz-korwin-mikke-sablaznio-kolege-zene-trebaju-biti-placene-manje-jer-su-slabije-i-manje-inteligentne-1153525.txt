Poljski zastupnik Janusz Korwin-Mikke jučer je izazvao buru u Europskom parlamentu rekavši da žene trebaju biti plaćene manje jer su "slabije i manje inteligentne". Libertarijanac i euroskeptik Korwin-Mikke, i inače poznat po kontroverznim izjavama, započeo je prepirku seksističkom izjavom. - Naravno da žene trebaju zarađivati manje od muškaraca jer su slabije, manje, manje inteligentne... Moraju manje zarađivati. To je sve - rekao je Korwin-Mikke.   Žustro mu je uzvratila španjolska eurozastupnica Iratxe Garcia Perez iz Socijalističke radničke partije. - Prema vašoj teoriji, ja ne bih trebala imati pravo biti ovdje kao zastupnica ovog parlamenta. I znam da vas to boli, znam da vas to boli i da vas zabrinjava što žene danas kogu sjediti u ovom domu i zastupati europske građane s istim pravima kao vi. Ovdje sam da bih branila sve europske žene od muškaraca kao što ste vi - rekla je Garcia Perez i zaradila aplauz. Kako piše Telegraph, Europski parlament istražuje Korwin-Mikkea zbog ovih izjava. O njemu inače možda najbolje govori izjava osebujnog britanskog zastupnika, euroskeptika Nigela Faragea: - Drago mi je da postoji netko u usporedbi s kime ja mogu izgledati kao prilično umjeren političar. >> Tko je Antonio Tajani, novi predsjednik Europskog parlamenta 