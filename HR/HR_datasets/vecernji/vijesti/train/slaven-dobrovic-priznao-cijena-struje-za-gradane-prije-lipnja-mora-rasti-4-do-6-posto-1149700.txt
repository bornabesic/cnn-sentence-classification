Cijena struje građanima će poskupiti za 4 do 6 posto prije 1. lipnja ove godine, najavio je ministar zaštite okoliša i energetike Slaven Dobrović gostujući u emisiji Veto Sanjina Španovića na N1 televiziji. Razlog je povećanje naknade za poticanje proizvodnje električne energije iz obnovljivih izvora energije. Teret neće snositi samo građani, nego i opskrbljivači, rekao je Dobrović. - To će se desiti prije polovice godine, ali to će biti mala promjena. Par postotaka 4, 5 ili 6 posto. Takva je situacija, mi moramo naći izlaz - rekao je Dobrović u Vetu dodavši kako na to neće imati utjecaja lokalni izbori. - Moramo to napraviti što prije, čim donesemo zakonske dokumente - dodao je Dobrović. Tijekom emisije nije želio potvrditi ni da će se nakon 1. travnja uspjeti spriječiti povećanje cijene plina za građana nakon što stupi na snagu Zakon o regulaciji tržišta plina. Slaven Dobrović opovrgnuo je medijske špekulacije da su u Mostu u panici zbog sastanka predsjednika HDZ-a i Vlade Andreja Plenkovića s počasnom predsjednicom HNS-a koji se dogodio dan prije glasanja o povjerenju ministru Barišiću. U emisiji Veto rekao je kako je sadašnja Vlada stabilna i da su ti razgovori bili legitimni. - Uvjeren sam da ima. Funkcioniramo vrlo dobro. Rekao bih da je to stabilna Vlada. Ne, nismo u panici zbog sastanka Plenkovića s Pusić. Legitimno se sastajati i razgovarati. Ako bi do preslagivanja došlo vrlo rado neka se sastavi nova Vlada, ja ću rado prepustiti nasljedniku da se svim pitanjima koja su na stolu bavi - rekao je Dobrović. >> HEP i Ina najavljuju investicije, Ministarstvo ističe obnovljive izvore 