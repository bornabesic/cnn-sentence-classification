Britanska funta i euro blago su ojačali u srijedu u nešto mirnijem ozračju na međunarodnim deviznim tržištima u odsustvu značajnijih novih događaja, nakon snažnih previranja izazvanih britanskom referendumskom odlukom o napuštanju Europske unije. Funta je prema dolaru ojačala oko 0,3 posto, na 1,3390 dolara, dok je euro prema dolaru ojačao blagih 0,1 posto, pa se njime trgovalo po 1,1075 dolara. Funta i euro su slabili, dok je jen – tradicionalno utočište za kapital u nestabilnim vremenima – snažno dobivao, nakon što su Britanci odlučili izaći iz Unije i time izazvali previranja na globalnim tržištima u petak. Slična volatilnost zadržala se i u ponedjeljak, nakon čega su se oscilacije stišale budući da nema značajnijih novih vijesti. Dolarov indeks, koji mjeri vrijednost američke prema drugih šest značajnijih vodećih svjetskih valuta, oslabio je za 0,4 posto, skliznuvši na 95,896 bodova. Pritom je dolar oslabio 0,5 posto prema jenu, na 102,28 jena, zadržavši se oko razina koje je zabilježio u ponedjeljak, nakon što je pao čak sedam posto, na najnižu razinu dvije i pol godine od 99 jena, na koliko se sunovratio nakon britanskog referenduma. I dalje je ipak na gubitku od gotovo četiri posto u odnosu na jen u usporedbi s razinama prije referenduma. EU, sada 27-član bez Britanije, danas će održati sastanak u Bruxellesu nakon jučerašnjeg summita s britanskim premijerom, kako bi raspravili na koji će način odgovoriti na Brexit. – Nakon nekoliko promjenjivih dana, čini se da je tržište pronašlo novu ravnotežu za sada, pa se eurom trguje po približno 1,10 dolara, a funtom po oko 1,33 dolara – kazao je direktor UBS-ova odjela za valutna tržišta Constantin Bolz. 