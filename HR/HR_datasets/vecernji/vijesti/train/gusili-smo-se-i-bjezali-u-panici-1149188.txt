Samo sam htjela izaći iz kluba, ali nisam se usudila zbog stampeda koji je nastao. Jedini izlaz bio je tim jednim uskim stubama, a na njima je tek bio kaos. Ljudi su doslovno padali jedni preko drugih, mislim da nitko uopće nije bio svjestan što se točno događa – govori nam Ana Urlić, koja se u noći sa subote na nedjelju s još nekoliko stotina ljudi zatekla u zagrebačkom noćnom klubu Super Super u koji je netko oko 3.30 sati ubacio suzavac. Vraćala se po prijateljicu Prema riječima posjetitelja, upravo se to vrijeme u klubu, koji je smješten u krugu bivše tvornice Katran u Radničkoj ulici, nalazi najviše gostiju. Tako je bilo i ovog vikenda – u trenutku kada je bačen suzavac gosti su se “gužvali”, bilo je krcato. Iako do zaključenja broja počinitelj ovog napada još uvijek nije bio otkriven pa je nemoguće sa sigurnošću tvrditi zbog čega je napad izveden, mnogi pretpostavljaju da se Super Super našao na meti jer je u njemu u noći sa subote na nedjelju organizirana LGBT tematska večer. Upravo zbog toga na noge su se digle brojne udruge i osobe iz javnog života. Priopćenjem su se oglasili i HDZ i Vlada RH iz koje su poručili da “najoštrije osuđuju incident u zagrebačkom noćnom klubu te da će se odlučno suprotstaviti svakom obliku nasilja i govora mržnje, rasne, vjerske i spolne diskriminacije u borbi za jednakost, ljudsko dostojanstvo i sigurnost svih građana”. – Stvarno se nadam da će otkriti tko je ovo napravio. Modrice, šavovi, otvorene rane, krvava odjeća, samo mi se te slike vrte po glavi, nisam uopće spavala – govori Ana Urlić, koja nam je opisala što se događalo u tim kaotičnim minutama nakon što je bačen suzavac. – Taman sam izašla iz zahoda kada se na sredini prepunog plesnog podija pojavio bijeli dim. Kako sam se nalazila nekoliko metara dalje, prvo sam pomislila da je to onaj bijeli dim koji ponekad znaju puštati u klubovima zbog atmosfere. Nakon valjda nekoliko sekundi ljudi su se počeli micati od dima i jako kašljati, a onda se cijeli prostor ispunio dimom. Jako su mi suzile oči i nisam mogla doći do zraka, činilo mi se da mi cijelo lice gori. Ljudi su krenuli prema izlazu, dovikivali imena prijatelja koje su u panici tražili, kašljali su, doslovno se bilo nemoguće snaći. Kako se nisam usudila ući u taj stampedo, došla sam do šanka i uzela neku bocu vode koja je tamo stajala i počela se polijevati po licu – prepričava Ana Urlić. Za to vrijeme jedan od njezinih prijatelja rukom je razbio staklo na prozoru da bi u klub ušao zrak. – Na kraju sam ostala među zadnjima, a kada sam uspjela izaći, sjela sam pokraj nekog automobila da bih došla sebi. Dovikivala sam imena prijatelja, a onda sam u panici, kada sam shvatila da mi nigdje nema jedne prijateljice, krenula natrag u klub jer sam pomislila da je ostala unutra. Kada sam ušla, tamo je bilo nekoliko ljudi, pretpostavljam osoblje, koji su, kada su me vidjeli, počeli vikati: “Makni se, bježi van, nemoj biti tu” – kaže Ana. Nakon što se malo primirila i u tom metežu pronašla prijatelje, otišla je kući, a oni su se zaputili u bolnicu. – Prijatelj koji je razbio prozor zaradio je šavove na tri prsta i zapešću. S njim je tamo bilo još nekoliko ljudi iz kluba s otvorenim ranama, masnicama, jedan dečko morao je i na operaciju – govori Ana. Zločini bez odgovornosti Istodobno, dok su neki od gostiju Super Supera sjedili u bolnicama ili se iz njih vraćali, mnogi političari javljali su se priopćenjima u kojima su osuđivali napad. Bojan Glavašević održao je i konferenciju za medije u središtu SDP-a. – SDP najoštrije osuđuje ovaj napad na klub u kojemu je bila većina osoba LGBT populacije, ali ključan je napad na mladost, veselje i užitak života – izjavio je Glavašević i istaknuo da SDP traži da policija najhitnije istraži napad i sankcionira počinitelja, osobito ako istraga pokaže da je riječ o zločinu iz mržnje. – Živimo u društvu u kojem zločini iz mržnje i nasilje prolaze bez ikakve javne, kaznene i političke odgovornosti. Zagreb Pride je ovdje i dalje će biti ovdje, ne damo se zastrašiti, a sve koji su bili u klubu pozivamo da nam se obrate za pomoć, bilo pravnu ili psihološku – poručila je Jelena Poštić, koordinatorica Zagreb Pridea.     >> 'Tražimo da se napad na LGBT partyju okvalificira kao zločin iz mržnje' >> 'Ovo je pitanje društvene klime. Usmjereno je protiv svih koji su drugačiji'