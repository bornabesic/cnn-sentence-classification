Francuski predsjednik Francois Hollande izjavio je jučer navečer kako bi moguća pobjeda republikanskog predsjedničkog kandidata Donalda Trumpa na američkim predsjedničkim izborima mogla politiku diljem svijeta učiniti konzervativnijom dodavši da američki magnat izaziva kod ljudi "osjećaj mučnine". Moguća Trumpova pobjeda u studenome mogla bi također utjecati na predsjedničke izbore u Francuskoj 2017., kazao je Hollande, koji još nije objavio kani li se ponovno kandidirati. "Izaberu li Amerikanci Trumpa, to će imati posljedice, jer su američki izbori svjetski izbori", izjavio je francuski predsjednik i lider socijalista. "To bi moglo dovesti do vrlo snažnog okretanja desnici diljem svijeta...američka kampanja pokazuje stvari koje će se reflektirati i na francusku kampanju", kazao je Hollande koji će se, odluči li se kandidirati, suočiti s jakom konkurencijom čelnice stranke ekstremne desnice Nacionalne fronte, Marine Le Pen.  "Određeni broj ekscesa koje je izazvao Donald Trump učinio je da se ljudi, čak i u SAD-u, osjećaju mučno, posljednji takav je slučaj kritike podsjećanja na stradalog vojnika", kazao je Hollande.  Predsjednik Barack Obama u utorak je izjavio kako Trump nije "kvalificiran" za predsjednika podsjetivši na njegove sporne izjave o roditeljima američkog zapovjednika, muslimana koji je poginuo u borbi, pozvanim na demokratsku konvenciju na kojoj je Hillary Clinton prošlog tjedna potvrđena za predsjedničku kandidatkinju. Hollande je kazao da je čuo "bolne, uvredljive komentare" tijekom izborne kampanje, a govoreći općenito o političarima kazao je da "njih treba poštovati ako zaslužuju poštovanje". >> Clinton znatno vodi ispred Trumpa u prvim anketama nakon konvencija 