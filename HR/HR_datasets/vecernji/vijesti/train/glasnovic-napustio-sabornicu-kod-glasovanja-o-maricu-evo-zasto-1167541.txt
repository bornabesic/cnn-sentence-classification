Neovisni saborski zastupnik Željko Glasnović, koji je uoči pojedinačnog glasovanja o nepovjerenju ministru financija Zdravku Mariću napustio sabornicu, izjavio je da neće biti "ničija korisna budala", "ni lijevog niti desnog krila Udbe" "Ovo je samo mimikrija pluralne demokracije. Kolateralna žrtva ovog svega je hrvatski narod. Ja nisam do sada vidio 20 godina nakon Domovinskog rata da je pokrenuta jedna ključna neću reći reforma, ali ključna promjena da mi imamo funkcionalno pravnu državu", kazao je Glasnović. Novinare ispred sabornice je upitao i tko se još sjeća "generala Đure Brodarca koji je umro u zatvoru... i 5.000 branitelja koji su izvršili samoubojstvo", poručivši da neće biti "dio toga". Podsjetimo, za Marićev opoziv glasovalo je 75 zastupnika, dok je protiv bilo isto 75 zastupnika, što znači da je oporbi nedostajao jedan glas za smjenu ministra.  