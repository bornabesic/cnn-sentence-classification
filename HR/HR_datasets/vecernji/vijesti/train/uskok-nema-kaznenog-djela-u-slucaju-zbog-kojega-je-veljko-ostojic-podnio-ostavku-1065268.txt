Uskok je potvrdio da nema kaznenog djela u kupoprodaji zemljišta u Istri zbog kojega je bivši ministar turizma Veljko Ostojić podnio ostavku u ožujku 2013. "Na temelju rezultata provedenih dokaznih radnji ispitivanja više svjedoka te rezultata provedenih izvida tijekom kojih je pribavljena cjelokupna relevantna dokumentacija, utvrđeno da u predmetnom slučaju ne postoji sumnja u počinjenje kaznenih djela, kako iz nadležnosti ovog Ureda, tako ni drugih kaznenih djela koja se progone po službenoj dužnosti", navode u Uskoku.    Ostojić je podnio ostavku na dužnost ministra turizma u ožujku 2013. nakon što su mediji objavili da Državno odvjetništvo ispituje kupoprodaju atraktivnog zemljišta u Balama, čija je vrijednost nakon urbanizacije s milijun kuna porasla na 25 milijuna kuna, a u čiju su kupnju, urbanizaciju i prodaju uključeni članovi njegove obitelji.  Bivši ministar na prozivke je odgovorio kako su njegova supruga i šogorica prije 20-ak godina osnovale zajedničku tvrtku te da je zemljište na području općine Bale 2004. kupila njegova šogorica. Nekoliko dana nakon Ostojićeve ostavke Državno odvjetništvo je izvijestilo da slučaj moguće nezakonite kupoprodaje i prenamjene zemljišta u općini Bale, u što su navodno bili uključeni bivši ministar i članovi njegove obitelji, Županijsko državno odvjetništvo u Puli počelo istraživati još sredinom 2011. a da je 2013. istragu preuzeo Uskok koji je već ispitao prve svjedoke. >> Veljko Ostojić: Ponavljam, nisam učinio ništa protuzakonito 