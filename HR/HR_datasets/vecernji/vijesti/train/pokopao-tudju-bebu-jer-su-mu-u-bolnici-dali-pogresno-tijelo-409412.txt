– Ne mogu govoriti. To je strašno – jedva je izustio Nikola Kotoraš iz Vrboske na Hvaru, otac mrtvorođene bebe čije su tijelo zamijenili na Odjelu patologije KBC-a Split. U stravičnom je šoku i obitelj Marka Botice iz Rude kraj Sinja. U četvrtak je preuzeo tijelo svoje mrtvorođene bebe, koja je umrla potkraj travnja, i pokopao ga. Skandal je “počeo” u subotu kad je Nikola Kotoraš s rođacima i prijateljima došao u splitsku bolnicu preuzeti tijelo svoje bebe koja je umrla tri dana prije toga, kada je majka djeteta bila u sedmom mjesecu trudnoće. Nastala je panika. Nakon što je dežurni tehničar na Patologiji više puta zatražio da ponove prezime, Kotoraš je shvatio da nešto nije u redu. Bebe su zamijenjene! Ivana i Marko Botica jučer su bili na razgovoru kod ravnatelja KBC-a dr. Dujomira Marasovića, koji im nije dao nove informacije. Rekao je da ne zna za taj slučaj i da mora prikupiti dokumentaciju. Supružnici Botica tvrde da, bez obzira na to što je markirano kao Botica, neće preuzeti tijelo s Patologije bez DNK analize. Nikomu više ne vjeruju. Bilo im je to prvo dijete. Vjenčali su se prije pola godine. Izgleda da su pokopali “tuđu” bebu. – Želimo s obitelji Kotoraš zajedno tužiti bolnicu za sve duševne boli – kaže Marko Botica. U splitskoj bolnici policija s Državnim odvjetništvom obavlja očevid. – Najprije iskrena isprika rodbini za to što se dogodilo. U ovom je slučaju važno to da se u stručnom smislu nije ni u čemu pogriješilo. Na oba mrtva tijela obavljena je obdukcija, čiji će rezultati dati odgovor na uzroke smrti – rekao nam je prof. dr. Šimun Anđelinović, predstojnik Zavoda za patologiju, sudsku medicinu i citologiju KBC-a Split. Uprave bolnice i Zavoda provele su internu istragu kojom je utvrđeno da je nakon obdukcije tijelo jedne od beba predano ovlaštenom pogrebnom poduzeću. – Nitko prije predaje tijela nije obavio identifikaciju i tako se dogodila pogreška, zamjena beba – istaknuo je dr. Anđelinović. 