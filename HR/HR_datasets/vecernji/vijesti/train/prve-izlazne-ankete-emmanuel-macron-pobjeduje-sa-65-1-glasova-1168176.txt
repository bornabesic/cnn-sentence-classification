Centrist Emmanuel Macron izabran je u drugom krugu za novog predsjednika Francuske, pobijedivši uvjerljivo Marine Le Pen, ekstremno desnu političarku koja je prijetila izvući Francusku iz Europske unije, pokazale su prve projekcije. Macron je poručio da će se boriti protiv podjela koje "potkopavaju" Francusku, naglasivši da se za njegovu zemlju otvara nova stranica. "Borit ću se protiv podjela koje nas potkopavaju", rekao je Macron iz svojeg izbornog stožera, kazavši da je čuo "ljutnju, zebnju i sumnje" Francuza.  Naglasio je da će raditi na "ponovnoj izgradnji veza između Europe i ljudi koji ju čine, između Europe i njezinih građana". Za Francusku se "otvara nova stranica, stranica ponovo pronađene nade i povjerenja", rekao je Macron. "Hajdemo voljeti Francusku", poručio je. Macron je nadmoćno pobijedio u drugom krugu predsjedničkih izbora Marine Le Pen, kandidatkinju Nacionalne fronte. Nakon govora iz svog izbornog stožera, Macron bi sa svojim suradnicima trebao proslaviti pobjedu ispred muzeja Louvre. Na velikom platou ispred muzeja okupilo se više tisuća osoba kako bi pozdravili pobjedu svog kandidata. Pristaše Le Pen, njih oko tisuću, okupilo se u jednom restoranu u šumi Vincennes, nedaleko Pariza. Desetak medija nije dobilo dopuštenje da uđe na njezinu izbornu večer. Macronov politički pokret nije postojao prije godinu dana Britanska premijerka Theresa May je bila brza i prva je uputila Macronu čestitku. "Francuska je naš najbliži saveznik i veselimo se suradnji sa novim Predsjednikom na zajedničkim prioritetima", stoji u njezinoj izjavi U dobi od 39 godina Macron će biti najmlađi predsjednik U povijesti Francuske. On nikada prije nije bio izabran na niti jednu funkciju a njegov politički pokret  En Marche! prije godinu čak nije postojao, podsjeća The Guardian. Marine Le Pen Bit će to veliko olakšanje, ocjenjuje Reuters, za zemlje Europske unije koje su strahovale od još jednog populističkog naleta, nakon Brexita i pobjede Donalda Trumpa u SAD-u. Unatoč uvjerljivoj pobjedi, radi se o rekordnom rezultatu za Nacionalnu frontu, protuimigrantsku, protuglobalizacijsku  i protueuropsku stranku. Rezultat Le Pen (48) vjerojatno će u konačnici biti i dvostruko bolji nego onaj njezina oca, Jean-Marie Le Pena, koji je ostvario 2002. kada ga je u drugom krugu izbora pobijedio Jacques Chirac. 