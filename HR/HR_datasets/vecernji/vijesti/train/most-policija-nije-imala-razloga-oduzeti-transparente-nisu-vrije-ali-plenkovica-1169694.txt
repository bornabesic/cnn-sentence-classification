Premijer Andrej Plenković danas boravi u Metkoviću. Pred njegov dolazak skupina građana dočekala ga je s transparentima i porukama. Na sve je reagirala i policija koja je oduzela transparente jednom od prosvjednika. Oko cijelog slučaja oglasio se i Most koji je osudio ovakav udar na slobodu govora. Kako kažu iz Mosta skupina građana je pred premijerov dolazak postavljala transparente kojima su željeli iskazati svoje nezadovoljstvo njegovim izjavama i politikom, zbog čega je policija uzela podatke jednog od prosvjednika te mu oduzela transparente. Od mladića, navode iz Mosta su zatražili da otkrije sve lokacije na kojima su transparenti postavljeni te su i oni uklonjeni. Niti jedan transparent nije sadržavao poruke uvredljivog sadržaja, zbog čega je Most nezavisnih lista osudio ovakvo postupanje policije. 'pozivamo na poštivanje demokratskih načela i prava građana na izražavanje svog mišljenja, poručuju mostovci. "Jedino neprimjereno u današnjoj situaciji jest postupanje policije koja nije imala razloga oduzimati transparente mladima, jer apsolutno ničime nisu vrijeđali Andreja Plenkovića niti bilo koga drugoga. Osuđujem ovaj postupak i pozivam nadležne institucije da ispitaju na temelju čega su prosvjedniku oduzeti transparenti i zapisani osobni podaci i da obavijeste javnost tko je policajcima dao naredbu za to ", izjavio je politički tajnik Mosta Nikola Grmoja. Policija se očitovala o cijelom događaju Ravnateljstvo policije priopćilo je da je u nedjelju u Metkoviću, u okviru mjera osiguranja boravka štićene osobe, policija upozorila jednog muškarca da bi postavljanjem transparenta na prometni znak napravio prekršaj, ali da mu transparent nisu oduzeli, kako je objavljeno uoči dolaska premijera i predsjednika HDZ-a Andreja Plenkovića u Metković. Ravnateljstvo policije priopćilo je "s obzirom na netočne medijske napise," da su policijski službenici Policijske postaje Metković oko 13.30 sati, provodeći mjere osiguranja boravka štićene osobe, u Metkoviću, zatekli muškarca (1991.) u namjeri postavljanja transparenta na prometni znak.  "Policijski službenici utvrdili su da navedeni transparent nije uvredljivog sadržaja, ali je muškarac upozoren da postavljanjem transparenata na prometni znak čini prekršaj iz čl. 14. ZSPC te postupa suprotno odredbama Zakona o cestama, nakon čega se muškarac udaljio,"  stoji u priopćenju iz Ravnateljstva policije u kojemu se napominje "da navedeni transparent od spomenute osobe nije oduzet niti je osoba privedena u službene policijske prostorije". 