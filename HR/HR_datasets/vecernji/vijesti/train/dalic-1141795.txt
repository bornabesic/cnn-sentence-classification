Prvi javni sukob zbog prodaje HEP-a radi kupnje Ine dvoje potpredsjednika Vlade - HDZ-ove Martine Dalić i Mostova Ivana Kovačića - odigrao se jučer na novinskoj konferenciji nakon sjednice Vlade. Da Most smatra da prodaja HEP-a nije najbolji, a ni jedini način otkupa MOL-ova udjela u Ini bilo je poznato i ranije, ali prvi put je HDZ-ova potpredsjednica Vlade i autorica plana o prodaji četvrtine HEP-a javno odbrusila Mostu, kao što je i prvi put najviše pozicionirani mostovac u Vladi pred Martinom Dalić nazvao neozbiljnim kada bi prodaja HEP-a bila jedini model otkupa Ine. – Način na koji će se otkupiti Ina je stvar koja će se raspraviti na Vladi. Vlada nije donijela odluku o načinu otkupa Ine i prodaja HEP-a samo je jedan od modaliteta. Bilo bi krajnje neozbiljno da se u jedan dan izađe s načinom otkupa Ine – poručio je jučer Kovačić. Dodao je kako je svatko za to da se Ina vrati u hrvatsko vlasništvo, ali da o načinu tog povratka još treba raspravljati. Dok je Kovačić iznosio te teze, autorica tog plana Martina Dalić samo se smješkala, a na novinarsko pitanje slaže li se s Kovačićem britko je poručila da do danas još nije čula ni bolji ni strukturiraniji model koji bi omogućio generiranje novca za Inu, kako da bi se osigurala korist i za kompaniju i za građane, a da se pritome ne poveća javni dug. – Vratila bih stvari na pitanja vezana uz Moody’s, uz kreditni rejting, uz dug. Kao što je premijer rekao još na Badnjak, model otkupa Ine je razrađen na način da ne povećava javni dug. U tom kontekstu postoji i model inicijalne javne ponude HEP-a. Do danas nisam čula bolji model! – odgovorila je Martina Dalić Kovačiću. Da sve bude još začinjenije neposredno prije na novinarska pitanja o procjenama agencije Moody’s odgovarao je ministar financija i upitan hoće li politička nestabilnost dvaju partnera u Vladi oko modela otkupa Ine utjecati na daljne procjene kreditnog rejtinga, odgovorio da je Vlada stabilna i da će to prepoznati i investitori i rejting agencije. Nakon njegova odgovora Kovačić i M. Dalić demonstrirali su “političku stabilnost” Vlade.  >>Plenković: Dobili smo punu potporu da se Ina vrati Hrvatskoj. Nema nikakve potrebe za referendumom 