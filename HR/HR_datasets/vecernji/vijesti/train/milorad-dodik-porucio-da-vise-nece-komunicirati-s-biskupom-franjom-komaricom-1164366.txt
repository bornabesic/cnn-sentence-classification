 Predsjednik Republike Srpske Milorad Dodik ponovno se u srijedu obrušio na banjolučkog biskupa Franju Komaricu kazavši da s njim više uopće neće komunicirati zbog kritika Republici Srpskoj. "Na koji način Komarica misli graditi dijalog s nama, je li način da se u svijetu kleveće Republika Srpska? Nisam mogao prešutjeti na ono što je rekao o Republici Srpskoj, a što se mene tiče to ga trajno delegitimira za razgovor ili dijalog o bilo kakvoj temi", rekao je Dodik novinarima u Banjoj Luci. Tvrdi da biskup Komarica u kontinuitetu šalje negativne poruke, dok su istodobno sadašnje vlasti omogućile izgradnju brojnih objekata i sudjelovanje hrvatskih političara u vlasti Republike Srpske. "Republika Srpska je pomogla u izgradnji katoličke Crkve i gerijatrijskog centra u banjolučkom naselju Petrićevac, zatim Katoličku gimnaziju, a u našoj vladi su tri ministra Hrvata, kao i potpredsjednik Republike Srpske, a zastupljeni su i u ostalim institucijama", dodao je Dodik. Komarica je uoči Uskrsa kritizirao vlasti Republike Srpske u intervju za tursku agenciju Anadoliju kazavši da se dogodio stravičan progon Hrvata tijekom rata te da u tome entitetu danas živi jedva deset posto od predratnog broja Hrvata. Dodik je u utorak optužio Komaricu da iznosi neistinite tvrdnje o stanju u tom entitetu i položaju malobrojnih Hrvata i ustvrdio kako se u RS-u poštuju temeljna ljudska prava te kao dokaz ponudio je činjenicu da u vladi RS sjede tri ministra hrvatske nacionalnosti. Nije, međutim, rekao kako je riječ o osobama koje je postavio njegov Savez nezavisnih socijaldemokrata (SNSD) i koje ničim ne zastupaju interese Hrvata u RS-u. Slično je i s klubom Hrvata u Vijeću naroda RS-a u kojemu većinu čine zastupnici odani Dodikovoj stranci pa oni gotovo nikada nisu osporili niti jedan zakon kojega donosi srpska većina u entitetskom parlamentu. >>Dodik napao biskupa Komaricu, optužuje ga da širi laži o stanju u RS-u >>Dodik ponovno poručio da ne želi plin iz Hrvatske i da se nada ruskom​ 