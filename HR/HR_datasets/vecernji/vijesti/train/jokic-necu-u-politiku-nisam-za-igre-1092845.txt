– Trebamo mijenjati mentalitet od onoga “trebali bismo” u onaj “ja ću” – tom je porukom znanstvenik i tajnik stranke Pametno Ivica Puljak zaključio dvosatnu tribinu “Za modernu i građansku Hrvatsku” koju je ta stranka jučer organizirala u prepunoj velikoj dvorani HND-a pozvavši na raspravu nekoliko stručnjaka. Tako su, osim Puljka, put prema Hrvatskoj iz naziva tribine savjetima trasirali i donedavni vođa Ekspertnog tima za kurikularnu reformu Boris Jokić, ekonomski analitičar Velimir Šonje, poduzetnik Damir Sabol i šefica Vijeća za elektroničke medije Mirjana Rakić. Doza zdravog pragmatizma  – Nema razloga biti pesimističan kada je u pitanju budućnost. Ona je sjajna ako se oslonimo na znanje i rad. Moramo promijeniti model upravljanja i napredovanja, biti otvoreni prema svijetu, povećati financiranje iz javnih i privatnih resursa, imati volju za promjene... Ljudi koji ne razumiju da živimo u stoljeću znanosti ne bi trebali voditi ovu zemlju. Stvari moramo mijenjati mi, ne treba čekati i misliti da će to učiniti netko drugi – kazao je Puljak dodavši da je ozbiljne društvene promjene moguće provesti kroz ozbiljnu politiku koja će u nas konačno zaživjeti. Šonje je istaknuo da nam, umjesto ideologije, treba doza zdravog pragmatizma u ekonomskoj politici za što imamo alate, mjere i znanja, dok je poduzetnik Sabol naglasio da je ključ uspjeha i budućnosti u obrazovanju, a potrebno je još podržati i rast tehnoloških tvrtki, smanjiti porezna opterećenja za stručnjake te pojednostaviti poslovanje. M. Rakić kaže da nam je za odgovorno izlaženje na izbore nužna medijska pismenost.  Emocije i optimizam – Zemlja smo izvanredne ljepote i kulturne baštine, ali već više od 20 godina zanemarujemo naš ljudski potencijal. I ako ovako nastavimo, onda nećemo imati neku veliku šansu i budućnost. Mi smo reformom obrazovanja željeli napraviti drugačije školstvo, da se djecu uči rješavati probleme i donositi odluke, razvijati u njih kritičko mišljenje, da se na znanje i rad gleda pozitivno... Može li ovo društvo djelovati iskreno, hrabro, otvoreno, uključivo, solidarno, spremno za pokušaje...? – kao i uvijek nadahnuto je govorio Jokić što je izazvalo najsnažniji pljesak okupljenih. Pozitivnom, optimističnom i poticajnom tonu svih govornika nije mogla odoljeti ni bivša ministrica, HNS-ova Anka Mrak Taritaš koja je, onako iz publike, iskreno i pohvalno kazala: – Zajednički nazivnik svega izrečenog bila je vjera u ljude, u znanje, u rad bez fige u džepu. Svi ste govorili i s emocijom te optimizmom da ova zemlja ima budućnost. A glavne prepreke tome su u glavi, u taštini. Treba samo imati viziju i biti spreman na kritiku. Na pitanje Aleksandre Kolarić iz publike zašto odbija ući u politiku kada je jasno da je rođen za političkog lidera, Jokić je u dahu uzvratio: – Razlozi su jednostavni, nisam političar. Nisam spreman na igre, a na društvene promjene može se djelovati i na drugačije načine. Nositelji promjene nisu ljudi u odijelima, nositelji promjene su obični ljudi. •      >> 'Hrvatska može bolje' i stranka Pametno novi treći put, Jokić na čelu? >> 'Neću biti političar. Stručnjak sam, suprug i otac' 