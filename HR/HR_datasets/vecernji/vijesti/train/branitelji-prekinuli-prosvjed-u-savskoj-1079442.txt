Branitelji koji već 555 dana prosvjeduju ispred resornog ministarstva odlučili su prekinuti prosvjed. Odluku o povlačenju šatora ispred Ministarstva branitelja u Savskoj 66 objavio je danas točno u podne na konferenciji za novinare Đuro Glogoški. – S današnjim danom, 555. danom prosvjeda, odlučili smo prekinuti prosvjed na Trgu Nevenke Topalušić – kazao je Glogoški i najavio da će se idućih dana šator biti preseljen u Muzej domovinskog rata u Vukovaru. Time se potvrdilo ono o čemu je Večernji list već pisao. – Do danas, prošle su stotine tisuća branitelja i onih koji su nam se obraćali za povjerenje. Možemo slobodno reći da je ovaj šator postao institucija, svakog smo saslušali i pročitali svako pismo koje su nam poslali – naglasio je Glogoški.  Dodao  je i da su se promjene počele događati u zadnjih mjesec dana. – Vidjeli smo da svatko tko dođe ovamo bude primljen u Ministarstvu i da se s njim razgovara, možda i ne bude riješen njihov problem, ali barem su primljeni – konstatirao je neformalni vođa prosvjeda. Istaknuo je i da su branitelji postali sastavni dio Ministarstva te da će sudjelovati u izradi zakona koji ih se tiču. – Postat ćemo dio društva, nećemo biti na margini, a bilo koja Vlada koja će doći znat će da je šator otišao u povijest – odgovorio je Đuro Glogoški na upit je li moguće ponovno pokrenuti prosvjed pokaže li se da im ono zajamčeno neće biti ostvareno. – Nastavljamo 100 posto za Hrvatsku, ali kroz institucije hrvatske države. Nakon tiskovne konferencije skupa s ministrom Medvedom položit ćemo cvijeće na spomeniku Nevenki Topalušić i time i simbolično prepustiti skrb o braniteljima Ministarstvu – najavio je Glogoški.  Na kraju svog obraćanja istaknuo je da su u odluci o povlačenju šatora bili jedinstveni. – Odluka o prekidu prosvjeda u šatoru je danas bila jednoglasna. Svakog 20. 10. ćemo se ovdje okupljati u znak sjećanja na Nevenku Topalušić, a svakog 28. 5., na obljetnicu prosvjeda na Markovu trgu, održat će se sveta misa u nadi da se nikad neće ponoviti da se hrvatskog branitelja šalje policajac – kazao je za kraj Glogoški.  Podsjetimo, prije osam dana u Ministarstvu branitelja organiziran je sastanak Tomislava Karamarka, ministra branitelja Tome Medveda i predstavnika sedam ministarstava kojem su nazočili i  Đuro Glogoški i Josip Klemm.  Zadovoljni iznesenim prijedlozima zahvalili su ministru Tomi Medvedu i istaknuli da sada postoji volja za rješavanjem problema. – U vrlo kratkom roku napravljeni su veliki pomaci iako su ciljevi još daleko. Dogovorena je suradnja, a to je ono što želimo, da branitelji imaju svoje mjesto u društvu, a Domovinski rat u povijesti Hrvatske. Imat će mogućnost raditi i dati svoj doprinos. Rješenja koja se nude zadovoljit će branitelje – kazao je tada Glogoški. Ministar branitelja Tomo Medved prošli tjedan najavio je da će o uklanjanju šatora prosuditi sami branitelji kada se za to steknu uvjeti. >>Nakon 555 dana konačno završava braniteljski prosvjed u Savskoj >>Glogoški: Šator je još uvijek ovdje. Uklonit ćemo ga kad procijenimo da je vrijeme 