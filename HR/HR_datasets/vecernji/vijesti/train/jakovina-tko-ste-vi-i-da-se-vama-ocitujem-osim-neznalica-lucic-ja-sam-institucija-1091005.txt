Teške riječi pale su u četvrtak na saborskom Odboru za poljoprivredu između bivšeg ministra poljoprivrede Tihomira Jakovine (SDP) i HDZ-ova Franje Lucića koji je aktualizirao optužbe na Jakovinin račun zbog navodnog pogodovanja pri dodjeli sredstava iz Mjere 4 Programa ruralnog razvoja tvrtkama koje na to nisu imale pravo. Lucić je na Odboru, koji se tematski bavio učinkovitošću raspolaganjem državnom zemljom i isplaćenim potporama, aktualizirao natječaj za Mjeru 4, kazavši da mu odgovore za to ne može dati nazočni v. d. rRavnatelja Agencije za plaćanja u poljoprivredi, ribarstvu i ruralnom razvoju Ivan Macanić, nego bi to trebao učiniti Jakovina. Lucića je zanimalo je li se pravilnikom o raspisivanju natječaja, koji je "polazište svih nepravilnosti", pogodovalo određenim trgovačkim društvima koja su dobila "basnoslovne" iznose. Poručio je i kako SDP-ovci drugima, na raznim razinama, drže moralna predavanja, a o svojim nepravilnostima šute. Pravilnik je kriv za sve, a onda je sve išlo slijedom kako su zamislili u SDP-ovoj vlasti, ustvrdio je Lucić i zatražio da se Jakovina o svemu pisano očituje.  "Tko ste vi da se vama očitujem, osim neznalica", 'presjekao' je uzrujani Jakovina Luciću koji je precizirao da se ne treba očitovati njemu, nego Odboru. Loptu je nastojao smiriti predsjednik Odbora Branko Hrg (HSS) tumačenjem da se ne može tražiti očitovanje od člana Odbora, da to ne bi bilo po Poslovniku. Neka ga DORH traži, dometnuo je Lucić. Jakovina je uzvratio da se radi o "tendencioznim, poluprimitivnim napadima" na koje neće reagirati, ali da će o daljnjim koracima osobno odlučiti. Ustvrdio je i kako je javnost proteklih tjedana "bombardirana glupošću Franje Lucića i njegovih trolova". "Ne spominji me, ja sam institucija", odgovorio mu je Lucić. Jakovina optužbe odbacuje, naglašava da Program ruralnog razvoja nije blokiran, da nije bilo pogodovanja i da ništa nije izgubljeno. Europska komisija tek će reći svoje, ustrajao je Lucić. "To su gluposti, podmetanja, nemojte to slušati", preporučio je Jakovina sudionicima sjednice napuštajući Odbor uz tumačenje da ga Lucić nije izbacio iz takta, nego ga zovu druge obveze. "Sramite se", rekao je bivši ministar Luciću na odlasku, "sramite se vi, ništa niste radili", uzvratio mu je Lucić. 