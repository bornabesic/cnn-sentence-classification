Reakcije gospodarstvenika su podijeljene – od toga da je politička kriza loša za gospodarstvo jer će ponovno odgoditi nužne reforme i smanjenje državne potrošnje do stava da je najveći rast Hrvatska imala lani dok nije bilo Vlade pa bi i u ovoj krizi gospodarstvo moglo bez pritiska politike odraditi dobru godinu. – Opet će se odgađati reforme, a bez njih nema oporavka gospodarstva. Zato je ovo loše za ekonomiju. Od 2000. do 2016. proračun se povećao za tri puta, a isto gospodarstvo s istim potencijalima mora ga plaćati. To je neizdrživo – poruka je najvećeg europskog distributera Branka Roglića, vlasnika Orbico Grupe. Zagrebačka burza reagirala je padom gotovo svih dionica kojima se trgovalo i ukupnim padom indeksa Crobex za 2,58 posto, što je pad dioničkih tržišta veći od onih iz kritičnih dana za Agrokor. – Stabilizirati Vladu je najvažnije jer gospodarstvo nema luksuz za velike političke potrese i čekanje – kažu u Hrvatskoj gospodarskoj komori, a sličan je stav poslodavaca okupljenih u HUP. – Ovo su političke odluke. Premijer ima legitimitet sam sastavljati Vladu. Izjavio je da ima parlamentarnu većinu i prema tome ovo trenutačno nema veze s gospodarstvom – kazala je Gordana Deranja, predsjednica Hrvatske udruge poslodavaca. Druga strana medalje loš je odnos dvaju koalicijskih partnera koji je onemogućio kadroviranje u državnim kompanijama, ali i donošenje važnih odluka. Stare uprave u većini državnih poduzeća, osim rijetkih iznimki koje profesionalno odrađuju svoj posao, koje je postavila administracija Zorana Milanovića, ne donose odluke, ne pokreću projekte jer čekaju smjenu pa je bolja i kratka nesigurnost nego zadržavanje statusa quo koji vodi u nazadovanje.     