Premijer Srbije Aleksandar Vučić ljutit je na predsjednika RS-a Milorada Dodika zbog suprotstavljanja utjecajnom dijelu međunarodne zajednice. Analitičari pak smatraju da će zbog strateških ciljeva, regionalne stabilnosti, ali i vlastitog rejtinga, Vučić progutati bijes koji osjeća prema Dodiku nakon održanog referenduma, piše Blic. – Ne vjerujem u osobne odnose u politici, ali sam siguran da je Vučić očekivao malo više taktičnosti od Dodika i da će prema njemu ubuduće postupati suzdržanije. S druge strane, između Srbije i RS-a postoje strateški važni interesi i zato mislim da se neće dogoditi nikakav radikalni scenarij narušavanja odnosa. Ovo je samo prolazno zahlađenje – kaže Bojan Klačar iz CeSID-a. Analitičar Dragomir Anđelković za Blic kaže: – Mislim da je Vučić racionalan političar i sigurno neće ići u konfrontaciju s Dodikom. Kada bi to napravio, nanio bi političku štetu sebi jer je velik broj njegovih glasača nacionalno orijentiran i ima dobro mišljenje o Dodiku. S druge strane, ni Dodik nema razloga da se konfrontira sa Srbijom – kaže Anđelković. Ako Vučić i jest ljutit, to je zbog toga što mu se Dodik “otrgnuo” kontroli koju je Vučić često javno demonstrirao, gradeći posebne odnose s čelnicima RS-a, smatra direktor Centra za regionalizam Aleksandar Popov. – Te 2012. mislilo se da će Vučić napraviti otklon od Dodika, ali se ispostavilo da su odnosi čak i srdačniji nego u vrijeme Tadića. A sada ga Dodik stvarno nije poslušao: došao je na sastanak u Beograd s već donesenom odlukom i time Vučića doveo pred svršen čin. Vučić je odavao dojam da može utjecati na Dodika, a što se u međuvremenu promijenilo, ne znam. Moguće je da je premijer kasno shvatio da referendum može imati dalekosežne posljedice, ali sada što je, tu je – smatra Popov.  