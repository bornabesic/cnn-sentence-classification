HSP AS osudio je postavljanje plakata "Nacionalni interes je priznanje, a ne laž“ koji su ovih dana osvanuli u Zagrebu, a kojima se skupina Inicijativa Croatia ispričava za vojno-redarstvenu akciju Oluja. U ovoj stranci pitaju se tko stoji iza navedene "peticije isprike" i s kojim ciljem je kampanja pokrenuta upravo sada. Riječ je, kažu, o kampanji zlonamjernih građana kojima je jedini interes poljuljati stabilnost države i izazvati nove tenzije. - Potpis ovog igrokaza neodoljivo podsjeća na "kulturnjake" i "antifašiste". S kojim pravom navedena skupina "građana i građanki Republike Hrvatske" ponižava dignitet obrambenog Domovinskog rata, ispričavajući se neizravno Vučiću, Šešelju i Nikoliću koji su mržnju sijali 1991., a to čine i danas? - navodi se u priopćenju koje potpisuje članica predsjedništva HSP AS Vlatka Vukelić. Iz stranke podsjećaju kako u izvršnim osnovama hrvatskog Ustava jasno stoji kako je Domovinski rat bio legitiman, obrambeni i oslobodilački te kako je njime hrvatski narod iskazao svoju odlučnost i spremnost za uspostavu i očuvanje Hrvatske kao samostalne i nezavisne, suverene i demokratske države. Iz toga, dodaju, proizlazi kako navedena inicijativa traži potpisivanje peticije za izmjenu postojećega Ustava, čime ozbiljno narušava postulate suvremene RH, što se u konačnici može tumačiti i kao protudržavnu akciju. Stoga od nadležnih institucija zahtijevaju sankcioniranje pokretača kampanje. >> Srb: Neka se Čorić, Tepeš i Đapić ne kandidiraju, pa neću ni ja 