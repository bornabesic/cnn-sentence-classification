Hrvatska je u lipnju ove godine zabilježila stopu nezaposlenosti od 13,2 posto i time je, uz Bugarsku, Cipar i Španjolsku, ostvarila najveći pad broja nezaposlenih osoba među 28 članica EU u odnosu na lipanj prošle godine, pokazuju najnoviji, sezonski prilagođeni, podaci Eurostata. Lani je u lipnju stopa nezaposlenosti u Hrvatskoj iznosila 16,2 posto, odnosno bilo je nezaposleno 310.000 osoba, dok je u lipnju ove godine nezaposleno njih 244.000. U odnosu pak na svibanj ove godine, stopa nezaposlenosti u Hrvatskoj manja je 0,1 posto. Čak 30% mladih nema posao Inače, čak 25 članica EU bilježi pad broja nezaposlenih. No unatoč padu, Hrvatska je i dalje na samom vrhu zemalja EU po broju nezaposlenih; veću stopu nezaposlenosti imaju još samo Grčka – 23,3 posto (podaci za travanj) i Španjolska – 19,9 posto. Prosječna stopa nezaposlenosti za sve zemlje unije u lipnju je iznosila 8,6 posto i niža je za 0,9 posto u odnosu na šesti mjesec 2015. Najniže stope nezaposlenosti u EU imaju Malta –četiri posto, Češka – 4,1 posto i Njemačka – 4,2 posto. Gledajući samo nezaposlene mlađe od 25 godina, ni tu Hrvatska ne stoji dobro. Njih čak 30 posto tražilo je posao u lipnju ove godine, dok ih je u lipnju 2015. nezaposleno bilo 43 posto. Veću stopu nezaposlenih mladih osoba od Hrvatske maju još samo Italija, Grčka i Španjolska. Pad nezaposlenosti u Hrvatskoj analitičari pripisuju ponajprije rastu turizma, ali i migracijama mladih ljudi koji odlaze raditi u inozemstvo. Tako analitičari RBA navode da je u prvoj polovici ove godine broj izašlih iz evidencije nezaposlenih radi zapošljavanja u inozemstvu iznosio 2900, što je 12,7 posto više nego u istom razdoblju lani. Nezaposlenost će još padati Glavni ekonomist Splitske banke Zdeslav Šantić kaže da je gospodarski oporavak u Hrvatskoj potaknut povoljnim međunarodnim okruženjem te da na smanjenje broja nezaposlenih najviše utječe rast turizma. Nezaposlenih je manje i zbog odlaska ljudi iz radne snage i zbog negativnih migracijskih trendova. Šantić napominje da od polovice 2014. imamo trend pada nezaposlenosti i upozorava da bi trebali poraditi i na oporavku zaposlenosti. – Imamo jednu od najnižih stopa zaposlenosti u EU, a to treba promijeniti jer neće biti održivi mirovinski i zdravstveni sustav – objašnjava Šantić. Dodaje da, unatoč visokoj razini nezaposlenosti, imamo problem i s nedostatkom radne snage, ponajprije visokoobrazovane. On očekuje da će na razini cijele godine Hrvatska zabilježiti daljnji pad nezaposlenosti.     >> DZS: U lipnju broj zaposlenih porastao za više od 21.000 