Situacija je ozbiljna, on je ozbiljan premijer, ali Andrej Plenković kao da nije mogao skriti lagani osmijeh na licu kad je danas u Bruxellesu odgovarao na novinarsko pitanje na čiju podršku računa u Saboru da spriječi izglasavanje nepovjerenja svojem ministru financija Zdravku Mariću. - Znate šta, kad naslikaju 76 glasova protiv bilo kojeg člana vlade onda ću vam to odgovoriti - rekao je u izjavi koju je davao uoči početka summita lidera 27 država članica EU, a nakon sastanka sa slovenskim premijerom Mirom Cerarom i predsjednikom Europske komisije Jean-Claudeom Junckerom na kojemu je, čini se, pronađeno riješenje za gužve na hrvatsko-slovenskim granicama. - Hrvatska je stabilna, Vlada će biti donekle rekonfigurirana, parlamentarna većina bti će osigurana. Što se tiče tih inicijativa za izglasavanje nepovjerenja ministrima, oni neće proći. Nijedan. Ni Mariću, ni ovaj koji vidim sada u vijestima da postoji plan za izglasavanje nepovjerenja potpredsjednici Dalić.  -   Ja čvrsto držim kormilo u rukama. Želim stabilnu zemlju, funkcionalnu vladu. Nikakve krize nema, idemo dalje - poručio je Plenković.  Premijer se ponovo vratio na četvrtak, kad je na sjednici Vlade naložio da se pripremi razriješenje trojice ministara iz redova Mosta koji se nisu složili s njegovim i Vladinim stavom o tome da Zdravko Marić treba ostati ministar.      - Politika nije igrokaz, a osobito ne funkcioniranje izvršne vlasti. U momentu kad kolege dignu ruke… Ne na bilo kojem pitanju, pa nije to bio neki zakon tehničkog karaktera, ovo je krupno političko pitanje koje se temelji na povjerenju. U politici vi nemate izbora, ili vodite proces i odgovarate za njega ili imate neku poluanarhičnu situaciju u izvršnoj vlasti. To razumiju svi. To razumiju svi u ovoj zgradi (sjedište Europskog vijeća u Bruxellesu, op.a.). Junckeru se to ne događa. ni Angeli Merkel, ni bilo kome od drugih čelnika. To je jednostavno potez koji se ne radi. Distinkcija između onoga što se radi na Vladi i onoga što se radi u Saboru je ogromna. Manevri kojima se može ne pokazati takvu demonstraciju neslaganja i izraza nepovjerenja su jako jako široki. I s malo političkog iskustva to se može riješiti - rekao je. Premijer je odgovarao i na pitanja kako komentira izjave Bože Petrova, Nikole Grmoje, pa i Zorana Milanovića, koji u današnjem Novom Listu poručuje da takvima kao što je Zdravko Marić treba reći “marš van”. - Nemam pojma, ne znam gdje je to izjavio. Nisam ga vidio mjesecima. Ne zanima me uostalom - rekao je Plenković o tom Milanovićevom istupu. O Boži Petrovu, koji tvrdi da je upozoravao na Agrokor i da mu je rečeno da hiperventilira, te Nikoli Grmoji: - Gledajte, mislim da smo kao Vlada reagirali ne samo odgovorno nego zaista učinkovito. Ako imate jedan krupni problem kakav smo imali, koji je vaš cilj, ako ste članovi Vlade, u komunikacijskom smislu? Je li cilj da se puca sa svih strana, da raste panika, da burze padaju? Mislite da je to cilj premijera, ministra gospodarstva, bilo kojeg ministra? Nije. Nego je cilj da pripremite rješenje, stavite ga na stol, ponudite oporbi da stane iza toga procesa i onda njime upravljate. Imali smo sasvim ispravnu, jedinu moguću komunikaciju o temi koja je tu s nama, naslijeđena, ali je tu. Donijeli smo zakon na stol, svi bitni akteri stali su iza zakona. Temeljem zakona izvanredna uprava radi. Gledaju ima li problema u knjigama. Pa ako ima problema u knjigama, pa normalno da za to netko mora snositi odgovornost - zakjučio je i dodao da se ta odgovornost mora utvrđivati normalnim, pravno utemeljenim putem, a ne na silu.  Novinari su ga pitali i je li Vlaho Orepić imao propusta u priči oko europske uredbe. - Ako je to neki post-četvrtak kontekst, ja neću reći ništa loše protiv kolega. Mi smo surađivali odlično, i s kolegom Petrovom, Orepićem, Dobrovićem, Šprljom, Kovačićem... Ivan i ja smo jučer 20 minuta razgovarali na telefon prijateljski i zaključili da u ovim okolnostima nema drugog izlaza. To nije apsolutno nešto što je povezano s dnevnim radom. Zahvaljujem svima koji su pridonijeli da se iznađe rješenje. Ova se uredba revidirala zbog terorističkih akata, ne zbog toga da netko Hrvatsku stavi u podređeni položaj. ali europsko pravo se može inteligentno primjenjivati, to je ono što mi sada radimo - rekao je Plenković. Nakon što je ovaj tjedan završio nekom vrstom pobjede, očekuje li sljedeći tjedan pobjede ili poraze? - Ja ću reći da sam u raspoloženju da rješavam probleme. Rješavati probleme i osigurati stabilnost zemlje - to su dvije zadaće koje su mi trenutno najbitnije i na tome ću ustrajati - rekao je Plenković. 