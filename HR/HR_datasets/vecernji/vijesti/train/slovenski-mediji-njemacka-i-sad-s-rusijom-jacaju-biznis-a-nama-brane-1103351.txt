Poziv Vladimiru Putinu da posjeti Sloveniju bio je dobar potez predsjednika Boruta Pahora iako je naišao na čuđenje diplomata vodećih zapadnih država koje su za nastavak sankcija protiv Rusije zbog neriješene ukrajinske krize, konstatiraju u ponedjeljak slovenski mediji. Primjećuju da, osim u Sloveniji i susjednim državama, za subotnji događaj koji se pripremao više mjeseci nije bilo medijskog interesa kakav se mogao očekivati. Na komemoracijama poginulim i umrlim ruskim i sovjetskim vojnicima na slovenskom tlu Pahor i Putin isticali su da se prijateljski odnosi nastavljaju i aludirali na aktualne sigurnosne izazove u Europi i svijetu, ali je Putin izbjegao da svoj boravak u maloj članici EU u NATO savezu iskoristi za pokušaj verbalnog "probijanja diplomatske izolacije" Moskve od Zapada, navodno na sugestiju domaćina. Sankcije je lani u sličnoj prilici u Sloveniji otvoreno napao ruski premijer Dmitrij Medvedev, pa je Putinu sugerirano da to ne čini jer je u Bruxellesu i SAD-u već i sam poziv da posjeti Ljubljanu  prouzročio "podizanje obrva" zapadnih diplomata. Desna oporba smatra kako je riječ o iskakanju iz europskog dogovora o politici izolacije Putinove Rusije, navode slovenski komentatori. Čuđenje europskih diplomata Slovenska strana još je pred dolazak demoniziranog Putina pretjerano i nerazumljivo strahovala od njegovih mogućih jakih političkih poruka, što je besmisleno ako želi ulogu graditelja mostova između Zapada i Istoka, navodi ljubljanski "Dnevnik". "Već sama činjenica da je Slovenija tek treća europska destinacija koju Putin posjećuje dok se nastoji produžiti pritisak na Rusiju izazvalo je čuđenje europskih diplomata. No, s Kremljem, unatoč sankcijama, ipak svi razgovaraju, bilo formalnim ili neformalnim kanalima. Krug onih koji se protive sankcijama sve je širi", navodi "Dnevnik". Mediji u Sloveniji navode da ekonomske i političke mjere protiv Rusije više štete manjim članicama EU u srednjoj i južnoj Europi nego velikim državama čija je riječ u EU presudna te da je dijalog s Moskvom unatoč teškoćama nužnost, osobito zbog novih sigurnosnih izazova u Europi, britanskog Brexita, terorističkih prijetnji te stanja u Erdoganovoj Turskoj. "Samo je pitanje vremena kad će dijalog s Moskvom biti pojačan na formalnoj i institucionalnoj političkoj razini, a ruski plin koji bi dolazio Južnim tokom preko Turske Europskoj uniji još je uvijek potreban", navodi "Dnevnik". Sankcije škode i Europskoj uniji Istodobno, list kao problematičnu ističe odluku NATO saveza o slanju triju bataljuna u Poljsku i baltičke zemlje za jačanje istočnih granica vojno-političkog saveza jer to ne pridonosi jačanju povjerenja u odnosu s Moskvom. Da su sankcije protiv Rusije štetne i da ne pridonose jačanju povjerenja, smatra i vodeći slovenski dnevnik "Delo". Sankcije ne škode samo Rusiji nego i Europskoj uniji, pa i Sloveniji koja se u tom pogledu ne zna odlučnije postaviti. Mnoge europske države u zadnje vrijeme vode sve više računa samo o vlastitim interesima. Tako Njemačka s Rusijom gradi drugi cjevovod plinovoda Sjeverni tok, a SAD u vrijeme sankcija jača trgovinsku  razmjenu s Rusijom. Zato je  žalosno gledati kako se politički vrh male slovenske države mora opravdavati zbog posjeta jednog od najvažnijih i najjačih ljudi u svijetu, piše u "Delu" komentator Veso Stojanov. Možda će Slovenija krajem godine, kad se bude odlučivalo o produživanju sankcija, prikupiti toliko hrabrosti da prestane poslušno i tiho pratiti širenje proturuskog raspoloženja. No, iluzorno je očekivati da bi se naša diplomacija mogla odvažiti na korak kojim bi dovela u pitanje smisao samih sankcija. Prema objavljenoj anketi ljubljanskog "Dela", gotovo 80 posto Slovenaca odobrava to što je Putin na poziv Pahora treći put posjetio Sloveniju, a većina ih Rusiju ne doživljavaju kao izravnu prijetnju Sloveniji. 