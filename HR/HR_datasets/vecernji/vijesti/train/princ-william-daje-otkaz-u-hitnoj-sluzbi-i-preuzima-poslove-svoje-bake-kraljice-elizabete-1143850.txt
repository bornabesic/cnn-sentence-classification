Britanski princ William napušta posao pilota helikoptera hitne medicinske službe kako bi se mogao posvetiti službenim dužnostima koje će u punom radnom vremenu obavljati umjesto svoje bake, kraljice Elizabete. William (34), drugi u nasljednom redu britanske krune, usto će se s obitelji preseliti u London iz njihova sadašnjeg doma u Norfolku, na istoku Engleske. "U vojsci sam stekao iskustva koja će mi biti dragocjena za cijeli život i pomoći mi u obavljanju kraljevskih dužnosti u idućim desetljećima", rekao je princ. William je služio u britanskim oružanim snagama od 2006. do 2013., a od nedavno je radio kao pilot helikoptera za potragu i spašavanje. Poslije je počeo novu karijeru kao pilot helikoptera hitne medicinske službe za postaju hitne pomoći East Anglia blizu svoga doma. Princ će na ljeto napustiti posao i sa suprugom Kate te njihovo dvoje djece Georgeom (3) i Charlotte (1) preseliti se iz vile Anmer Hall u sklopu kraljičina posjeda Sandringham u Norfolku u palaču Kensington, njihovu službenu londonsku rezidenciju. Kraljica Elizabeta, koja je prošle godine navršila 90 godina, smanjila je službene obveze i uoči Božića objavila da više neće biti pokrovitelj brojnih humanitarnih organizacija. Dio dužnosti već je prenijela na sina, princa Charlesa i ostale članove kraljevske obitelji. >> Nacija odahnula: Kraljica Elizabeta uspješno se oporavlja >> Biografija Camille Parker otkriva njenu raskalašenu prošlost 