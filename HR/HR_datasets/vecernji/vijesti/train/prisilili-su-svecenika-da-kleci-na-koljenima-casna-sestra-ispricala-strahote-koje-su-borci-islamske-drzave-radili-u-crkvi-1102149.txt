Tijekom mise, koja se održavala u utorak ujutro u predgrađu Rouena, dvojica pripadnika Islamske države upala su u crkvu i zatočila svećenika, dvije časne sestre i dvoje vjernika. Barbari Islamske države ubili su svećenika u crkvi u Saint-Étienne-du-Rouvrayu, dok je jedna osoba u teškom stanju i bori se za život. Časna sestra koja je bila u crkvi za vrijeme napada opisala je što se dogodilo. Kazala je kako su napadači naoružani noževima prije smaknuća svećenika držala "propovijed na arapskom", piše Metro. – Prisilili su ga da kleči pred njima. Htio se obraniti, no tada se dogodila tragedija. Napadači su se snimali i održali neku vrstu propovijedi na arapskom oko oltara. Užas – ispričala je sestra Danielle za BFMTV. Jedan od napadača bio je 19-godišnji Adel Kermiche koji se nalazio na uvjetnoj kazni te je nosio elektroničku narukvicu kojom mu je bilo ograničeno kretanje između 8.30 i 12 sati. Kermiche je dva puta pokušao pobjeći kako bi se borio za Islamsku državu u Siriji.  U ožujku je pušten iz zatvora nakon što je služio zatvorsku kaznu zbog namjere da iz Turske prijeđe u Siriju. Ranije je bio uhićen jer je iz Njemačke pokušao doći do Sirije.  Uz Kermichea, u napadu je sudjelovao još jedan napadač koji je otprije poznat policiji, no njegov identitet još nije objavljen. Napadači su nosili lažnu bombu, pištolj i noževe tijekom napada, a časne sestre služile su kao ljudski štit. >> Ubojica svećenika uhićen je u Turskoj i sudilo mu se zbog terorizma. Na slobodi je čekao presudu 