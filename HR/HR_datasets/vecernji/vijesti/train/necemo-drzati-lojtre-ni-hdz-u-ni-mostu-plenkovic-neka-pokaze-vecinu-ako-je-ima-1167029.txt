Predsjednik SDP-a Davor Bernardić izjavio je u utorak u Saboru da je premijer Andrej Plenković sa zaštitom sukoba interesa, kriminala u Agrokoru i glasanjem o nepovjerenju trojici ministara cijelu Hrvatsku doveo u situaciju velike političke nestabilnosti koja će za rezultat imati i veliku ekonomsku nestabilnost, te je pozvao premijera da pokaže parlamentarnu većinu. "Pozivam Vas da pokažete parlamentarnu većinu jer imate priliku presložiti parlamentarnu većinu ako možete, ako ne možete, onda ćemo to jasno i glasno svi zajedno konstatirati", poručio je Bernardić Plenkoviću.   Kako je obrazložio, SDP je zato danas i pokrenuo zahtjev za razrješenjem tri potpredsjednika Sabora iz redova HDZ-a, jer na taj način ta stranka želi da se u hrvatskom parlamentu uspostavi nova parlamentarna većina.  Dodao je i kako će svi zastupnici SDP-a sutra glasati za opoziv ministra financija Zdravka Marića koji je po riječima predsjednika SDP-a "najodgovorniji za stanje u državnim financijama". Upitan hoće li svi SDP-ovci glasati i za opoziv Bože Petrova, Bernardić kaže kako SDP, kao odgovorna stranka, stranka koja je dva puta Hrvatsku "čupala iz duboke ekonomske i moralne krize, ne namjerava držati 'lojtre' niti HDZ-u, ali ni Mostu".   