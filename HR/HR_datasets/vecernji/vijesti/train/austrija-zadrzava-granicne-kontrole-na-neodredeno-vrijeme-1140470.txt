Austrija planira, slično kao i Njemačka, zadržati kontrole na granicama na neodređeno vrijeme i nakon veljače, rekao je austrijski ministar unutarnjih poslova Wolfgang Sobotka u razgovoru za njemački dnevnik Die Welt od petka. "Toliko dugo dok Europska unija nije u stanju zaštititi vanjske granice, Austrija će poduzimati mjere na nacionalnoj razini", rekao je Wolfgang Sobotka. On je ustvrdio kako je u interesu unutarnje sigurnosti "važno znati tko ulazi u zemlju". "Ja nisam niti pod koju cijenu spreman izlagati građane riziku", rekao je Sobotka (Austrijska narodna stranka). Austrijski ministar je objasnio kako je povratak ka punoj primjeni Schengenskog sustava moguć samo na razini cijele Europske unije ali je dodao kako to rješenje "nije na vidiku". Europska komisija je u studenom odobrila kontrolu granica unutar Schengenskog prostora samo do veljače te izrazila želju da se kontrole, uvedene na jesen 2015. više ne produljuju. No sredinom prosinca njemački ministar unutarnjih poslova Thomas de Maiziere je najavio da će Njemačka i nakon veljače ostati pri kontroli kopnene granice prema Austriji. >> Njemački rekord: Više od 55 tisuća migranata vratilo se kući dobrovoljno 