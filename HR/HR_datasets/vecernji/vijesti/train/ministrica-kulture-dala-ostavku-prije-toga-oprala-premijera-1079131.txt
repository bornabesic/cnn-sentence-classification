Slovenska ministrica za kulturu Julijana Bizjak Mlakar danas je sama dala ostavku na svoj položaj, ali je tom prilikom premijeru Miri Ceraru "očitala bukvicu", kako je i najavila nakon što je on od parlamenta prošli tjedan tražio da glasuje o njezinu smjenjivanju s dužnosti ako se sama ne pokori njegovoj odluci. "Smjenjujete me zato jer nisam bezuvjetno poslušna i jer nisam poput vas popuštala lobističkim mrežama", rekla je ministrica Ceraru, nakon što je on u parlamentu obrazložio svoj zahtjev da ministrica treba otići. Prema Cerarovim riječima, ona nije pokazivala spremnost na dijalog s ostalim članovima vlade, nije pripremila praktično nijedan zakonski prijedlog koji bi vlada mogla prihvatiti, a "kap koja je prelila čašu" bilo je njeno odbijanje da izvrši zaključak vlade po kojemu bi poslovi na sanaciji nekadašnjeg rudnika žive Idrija, koji je proglašen kulturnom baštinom, bili uključeni u zadaće ministarstva kulture. Ministrica, koja je u vladu došla u kvoti koja pripada koalicijskoj Demokratskoj stranci umirovljenika (DESUS), kazala je u svojoj temperamentnoj obrani da ju je predsjednik vlade želio prisiliti da radi "nezakonite poteze". Da ga je poslušala, ministarstvo kulture bavilo bi se "rudarskim poslovima", odnosno sanacijom rudnika Idrija, pri čemu bi ti troškovi išli na račun ministarstva, a iza svega kriju se lobistički interesi nekih tvrtki kojima se Cerar ne zna ili ne želi suprotstaviti, kazala je. "Ako kažete da ste u mene izgubili povjerenje, moram reći da ni vi više ne uživate moje", rekla je Julijana Bizjak Mlakar, profesorica matematike s magisterijem iz menadžmenta. Govoreći pred zastupnicima i Cerarom, ustvrdila je da je premijeru nudila više zakonskih rješenja i predlagala da je primi na razgovor o problemima, ali da je premijer zbog svoje "nadmenosti" to uvijek odbijao. S druge strane, ministrica je, po Cerarovim riječima, postavljala "potpuno nerealne zahtjeve", tražeći da se za programe očuvanja kulturne baštine namijeni 175 milijuna eura. Uz to, ustvrdio je Cerar, ona nije znala riješiti probleme na nacionalnoj televiziji niti predložiti prava zakonska rješenja za zaštitu glazbenih autorskih prava, a u javnosti je nastupala sa stajalištima protivnim vladinima, što je za vladu i koaliciju neprihvatljivo. >> Šipuš u Ljubljani: Kulturne odnose Hrvatske i Slovenije afera ne može narušiti 