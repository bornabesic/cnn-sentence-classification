“Moja je misija – vjerodostojnim HDZ-om vratiti povjerenje birača”, stoji u uvodu programa Andreja Plenkovića, kojim on članovima stranke predstavlja svoju kandidaturu za poziciju predsjednika HDZ-a. Program je postavio pod nazivom “HDZ – središnja snaga razvoja Hrvatske”. I premda oko izbora novog šefa HDZ-a nema nikakvih dvojbi, s obzirom na to da je Plenković ostao usamljen u kandidaturi, bez protukandidata, zanimljivo je kakvo je njegovo viđenje HDZ-a i koji su mu glavni elementi programa, koji, očito, neće služiti samo za unutarstranačke prilike, nego će se odraziti i na izbornu platformu s kojom će HDZ u rujnu krenuti u parlamentarne izbore. Bolji standard i zajedništvo Kako je glavna boljka HDZ-a gubitak povjerenja birača, a i među članstvom, razumljivo da je Plenković u misiji povratka povjerenja. Odmah se na početku poziva na zasluge i doprinose utemeljitelja, dr. Franje Tuđmana i podsjeća da je Tuđman još 1989. HDZ orijentirao prema NATO-u i EU. Plenković ostaje privržen “našem hrvatskom identitetu”, narodnjačkim, demokršćanskim i univerzalnim humanističkim vrijednostima, no, piše, nastojat će biti “nositelj modernog, ambicioznog i dosljednog HDZ-a koji će hrvatskim građanima omogućiti političku stabilnost, pravnu sigurnost, pouzdan okvir za gospodarski rast te društvenu uključenost i solidarnost”. Za njega, glavni je hrvatski nacionalni interes danas – osigurati bolji životni standard hrvatskim građanima. Kaže kako su politički suparnici s ljevice odstupili od međustranačkih dogovora te pokrenuli ideološke podjele u društvu i pridonijeli ekonomskoj stagnaciji – on želi da HDZ bude politička snaga koja okuplja. Zajedništvo nacije, a ne razdor, očekivana je izborna poruka Plenkovića, koja je sve vrijeme glavni argument njegovih stratega i kojom će konkurirati Milanovićevoj tezi “mi ili oni”, koja je obilježila njegov mandat. Plenković priznaje da je kriza vodstva HDZ-a (“nažalost nizom pogrešnih političkih procjena”) dovela do rušenja Vlade Tihomira Oreškovića. No, on u toj krizi vidi i priliku za oporavak i priziva brzu konsolidaciju stranke pred parlamentarne izbore. Je li taj njegov recept učinkovit, otkrit će on sam, ubrzo, jer se upravo suočava sa sukobima koji su planuli između zaraćenih klanova, a nakon odlaska Karamarka. Plenković u programu pledira za afirmacijom kvalitetnih ljudi u HDZ-u, a to se očito odnosi na činjenicu da je prethodni šef oformio izborne liste na kontroverzni način, jer su se na liste provukli i oni kandidati koji su štetili imidžu stranke, a nerijetko su kvalitetniji kandidati ispadali s lista, zbog “viših ciljeva”. Naglašava i pomlađivanje vodstava i lista, što je u skladu s njegovim programskim očekivanjem da će HDZ “ostati predvodnička stranka hrvatskog naroda, prihvatljiva novim generacijama”. Tuđmanovo načelo pomirbe Program sadrži 15 načela, a Plenković u temelju zadržava osnovni politički okvir stranke, što znači da je HDZ narodna i državotvorna stranka koja baštini demokršćanstvo. Ponavlja kako je HDZ “desni centar”, te da će “koalicijske partnere birati među svjetonazorski i programski kompatibilnim političkim strankama”. U svom programu, dakle ne udaljava se od poznatih političkih odrednica HDZ-a. Prava novost koja je Plenkovićeva originalnost na tom utabanom putu su cjelovite izmjene statuta stranke. Njegov je zadatak da provede stvarnu demokratizaciju, da članstvo sva stranačka tijela bira izravno, a novost je i uvođenje “unutarstranačkog referenduma”. Plenković želi baštiniti i Tuđmanovo načelo pomirbe i “svetinju”, da su “nacionalni i državni ciljevi ispred političkih i ideoloških razlika”.  Novi program na utabanom putu - Stabilniji porezni sustav, obrazovanje svim građanima 1. Temeljna načela  Rast i solidarnost  Politička stabilnost, pravna sigurnost, gospodarski rast i solidarno društvo 2. Povijesna uporišta Tuđmanova ostavština  HDZ se i dalje temelji na ostavštini Franje Tuđmana - neovisnosti i čuvanju nacionalnog identiteta 3. HDZ politička matica U koalicije sa sličnima  Koalicijske partnere stranka bira među svjetonazorski i programski kompatibilnim strankama 4. Stvaranje javnih politika Intelektualno stvaralaštvo  Stranački odbori i zajednice moraju biti točke političkog, stručnog i intelektualnog stvaralaštva 5. Unutarnje ustrojstvo Demokratizacija HDZ-a  Jačanje stranačkih tijela, izravan izbor članova i uvođenje unutarstranačkog referenduma 6. Pravosuđe, javna uprava Županije - temelj  Županije su i dalje središnja razina teritorijalnog ustroja RH. Treba vratiti povjerenje u pravosuđe 7. Partnerstvo i solidarnost Potpore bez ideologije  Potpore nevladinim udrugama moraju biti neovisne od političko-ideoloških kriterija 8. Markoekonomski okvir Jednostavniji porezni sustav  Porezni sustav izvor je nestabilnosti i nepovoljne ulagačke klime te se mora stabilizirati 9. Gospodarstvo, poljoprivreda Selo najbolje u Europi  Boljim uvjetima, poticanjem domaće inovativne proizvodnje i razvojem sela postati najuspješniji u srednjoj Europi 10. Infrastruktura, digitalizacija Modernizacija Hrvatske  Boljim prometnim povezivanjem, suvremenim gospodarenjem otpadom, digitalizacijom modernizirati Hrvatsku 11. Obitelj, mladi, demografija Zaštita obitelji  Kao temeljna jedinica ljudskog društva, obitelj mora biti pod posebnom zaštitom države 12. Obrazovanje, znanost, sport Besplatan studij  Obrazovanje dostupno svim građanima i osiguravanjem besplatnog redovnog studija  13. Kultura i mediji Podrška kulturi  Podržavati kulturne i kreativne industrije, važne gospodarske grane... 14. Sigurnost Snažnija suradnja službi Snažnija suradnja obavještajnih i sigurnosnih službi zbog terorističke prijetnje povratnika iz Sirije 15. Europska Hrvatska i vanjskih poslovi Više koristiti prednosti EU Hrvatska treba angažiranije koristiti prednosti članstva u EU, sudjelovati u kreiranju europskih politika... >>Andrej Plenković skupio 37.000 potpisa podrške članova stranke Plenković se u svom programu zalaže za donošenje nove strategije nacionalne sigurnosti (prema konceptu domovinske sigurnosti) te za potrebu još snažnije suradnje obavještajnih i sigurnosnih službi, zbog terorističkih prijetnji “koje predstavljaju borci povratnici iz Sirije koji se pozicioniraju i u hrvatskom okruženju”. Premda, kaže, ni borba protiv terorizma ne može opravdati kršenje temeljnih ljudskih sloboda, sasvim je jasno da sigurnost građana treba biti na prvom mjestu. Zanimljivo je da on nevladine organizacije vidi kao važan čimbenik svakog demokratskog društva, čijem razvoju pridonose. Stoga njihovo djelovanje treba poticati, a državna tijela s njima trebaju ostvariti kvalitetnu suradnju, pri čemu dodjeljivanje proračunske potpore mora biti neovisno o političko-ideološkim kriterijima. 