Najmanje 75 tisuća računala u stotinu zemalja svijeta, među kojima je i Hrvatska, “zamrznulo” se u petak i subotu kada je pokrenut do sada najveći cyber napad u povijesti. Računalnim crvom nazvanim “WannaCry” (engl: želim plakati) blokirana su računala tisuća tvrtki i institucija diljem svijeta s jasnom porukom koja se pokazuje na zaslonu: “Platite 300 dolara u bitcoinima (elektronička valuta op.a.) i računalo će biti ponovo pokrenuto”. Mnogi platili ‘otkupninu’ Ciljana računala u ovom kriminalnom napadu nalazila su se većim dijelom u bolnicama, državnim institucijama i velikim tvrtkama, a Avast, jedan od vodećih proizvođača programa za računalnu sigurnost, kaže kako u povijesti još nije bilo napada ovog obujma. Računala su zaražena diljem svijeta, od SAD-a, preko Europe do Rusije (koja je najviše pogođena napadom), Tajvana i Kine. U Velikoj Britaniji blokirana su gotovo sva računala u zdravstvenom sustavu, što je uzrokovalo opći kaos u bolnicama. Svi zakazani pregledi otkazani su, baš kao i operativni zahvati. U Kini su pak pogođena sveučilišta, ali i globalne tvrtke poput Fedexa koje su stali s radom. – Cijena “otkupnine” od 300 dolara po računalu vrijedila je samo prvih šest sati. Ako vlasnici računala nisu uplatili taj iznos hakerima u zadanom vremenu, cijena otkupa počela bi rasti. Prema našim saznanjima i analizama koje su u ovom trenutku dovršene, većina vlasnika računala platila je traženi novac u tom periodu – kazao je Kurt Baumgartner, glavni sigurnosni stručnjak u tvrtki Kaspersky Lab, jednoj od vodećih svjetskih tvrtki za računalnu sigurnost. Računalni virus iskoristio je sigurnosnu rupu u operativnom sustavu Windows za koju je Microsoft izdao “zakrpu” još u ožujku, no veliki broj tvrtki i organizacija jednostavno nije ažurirao svoja računala ostavivši ih tako ranjivim na napade. Microsoft je odmah najavio kako će “zakrpu” izdati i za starije verzije Windowsa, poput verzije XP koju, iako je riječ o desetak godina starom programu, koristi i britanski bolnički sustav. Ono što je posebno zanimljivo je činjenica kako je virus napisan uz pomoć datoteka koje je izradila američka obavještajna služba NSA, a koji su nedavno “procurili” te su postali dostupni javnosti. – Virus ima i svojevrsni lovački model rada. Ako sa zaraženim računalom odete u neki kafić i spojite se na tamošnju mrežu, sva računala koja su spojena na toj mreži pokupit će virus automatski – kaže Baumgartner. Na sreću, britanski računalni ekspert pronašao je način kako zaustaviti širenje virusa, bar privremeno, dok se na računalima ne zatvore sigurnosne rupe. Darien Huss shvatio je kako virus ima svojevrsni “sigurnosni prekidač” koji su hakeri stvorili kako bi mogli, ako to požele, zaustaviti njegovo globalno širenje. Naime, virus WannaCry, kada zarazi računalo, prvo zatraži da se poveže s internetskom stranicom na adresi koja se sastoji od cijelog niza nelogičnih brojeva i riječi gawk.com. Kada ne bi našao tu stranicu na internetu, budući da nije ni postojala, virus bi blokirao računalo i zatražio otkupninu. Otkazane operacije Huss je shvatio o čemu je riječ te je kupio i aktivirao navedenu internetsku domenu i adresu, čime su virusi prestali blokirati računala. Istog trenutka nakon aktivacije internetske adrese na nju se počelo prijavljivati tisuće računala, što pokazuje koliko se virus već počeo širiti. Internetsku domenu Huss je platio 10,49 američkih dolara i tim ulaganjem spasio milijune potencijalnih žrtava. Nažalost, već je nanesena ogromna šteta. Ne samo u otkupninama koje su platili deseci tisuća vlasnika računala već i u činjenici da je dio podataka koji se nalazio na zaraženim računalima zauvijek izgubljen. Čak je i sustav britanskog zdravstva objavio kako vjerojatno nemaju sve podatke arhivirane te da će se šteta mjeriti milijunima funti. Ipak, najveća šteta zasigurno se mjeri u ljudskim životima onih čiji operativni zahvati nisu mogli biti izvedeni. Većinom su otkazivane rutinske operacije, no pad računalnog sustava utjecao je i na izvanredne i hitne operativne zahvate. A kakav će biti rezultat ove havarije, tek ćemo doznati za nekoliko dana. G7: Borit ćemo se protiv kibernetičkih zločina      U povodu činjenice da je u pisanju virusa korišten kod koji je stvorila američka obavještajna služba NSA, oglasio se i Edward Snowden. – Unatoč svim upozorenjima, NSA je izgradila opasno oruđe za računalne napade koje može napadati programe napisane na zapadu. Danas vidimo kolika je cijena te odluke – napisao je na Twitteru Edward Snowden, bivši zaposlenik NSA i zviždač koji se nalazi u egzilu u Rusiji. – Odlučno ćemo se boriti protiv kibernetičkih zločina – poručili su jučer iz Barija ministri financija G7, koji su usredotočili pozornost na kibernetičku sigurnost, dok je trajao val informatičkih napada s nepoznatih adresa.      