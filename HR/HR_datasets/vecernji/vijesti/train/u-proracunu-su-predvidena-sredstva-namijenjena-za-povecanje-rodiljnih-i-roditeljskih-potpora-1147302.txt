Ministrica demografije, obitelji, mladih i socijalne politike Nada Murganić najavila je da će u prvom tromjesečju ove godine u saborsku proceduru ući izmjene i dopune zakona o rodiljnim i roditeljskim potporama, a kojim će se one povećati radi demografske revitalizacije Hrvatske. "Zakon o izmjenama i dopunama rodiljnih i roditeljskih naknada ući će u prvom tromjesečju u saborsku proceduru a kasnije će biti povećanje iznosa tih nakanda", rekla je ministrica Murganić novinarima u Splitu gdje je nazočila  izbornoj skupštini Zajednice žena HDZ-a "Katarina Zrinski"Splitsko-dalmatinske županije. Po njezinim riječima, u državnom su proračunu predviđena i sredstva namijenjena za povećanje tih naknada koje su, kako je istaknula, jedna od prvih demografskih mjera aktualne vlade i tim mjerama se želi promovirati demografska revitalizacija Hrvatske. "Za rodiljne i roditeljske naknade majki koje su nezaposlene iznos koji od 1.666 kuna će se s ovim izmjenama zakona povećati na 2.660 kuna. Za zaposlene majke rodiljne naknade u prvih šest mjeseci bit će prema prosjeku njihovih plaća, a roditeljske u drugih šest mjeseci sa sadašnjih 2.660 kuna povećat ćemo na 4.000 kuna", kazala je Murganić. >>'Nismo odustali od 1000 eura za novorođeno dijete' 