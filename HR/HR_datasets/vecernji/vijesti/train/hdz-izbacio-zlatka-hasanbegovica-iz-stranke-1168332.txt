Nakon današnjeg obraćanja javnosti Zlatka Hasanbegovića, nije dugo trebalo čekati reakciju HDZ-a i odluku koja se očekivala. HDZ je izbacio Zlatka Hasanbegovića iz stranke, javljaju priopćenjem iz HDZ-a. Obavijest o prestanku članstva stranka je proslijedila i Hasanbegoviću. "Uvidom u objavljenu Pravovaljanu kandidacijsku listu za izbor članova Gradske skupštine Grada Zagreba, utvrđeno je da se dosadašnji član Predsjedništva HDZ-a dr. sc. Zlatko Hasanbegović kandidirao na drugom mjestu liste grupe birača, čija je nositeljica Bruna Esih. Time mu je, u skladu s člankom 13. stavak 1. podstavak d) Statuta HDZ-a, prestalo članstvo u HDZ-u. Statut jasno propisuje da članstvo u HDZ-u ,prestaje kandidiranjem na izborima bez suglasnosti stranke. Obavijest o prestanku članstva danas je upućena i bivšem članu Zlatku Hasanbegoviću", priopćenjem su javili iz HDZ-a. Podsjećamo, Hasanbegović se u današnjem obraćanju oštro obrušio na vodstvo HDZ-a s predsjednikom Andrejom Plenkovićem na čelu.  – Danima si zajedno s kolegama postavljam pitanje nije li ovo trenutak kad glas savjesti treba imati prednost pred dijelom stranačkog vodstva? Znam da je mnogo lakše onima koje ne muče takva pitanja, onima koji izbjegavaju propitkivati svoju etičku i političku poziciju – rekao je. Sadašnju politiku HDZ-a usporedio je s moralnom kaljužom, a podsjetio je na Plenkovićevo ponašanje za vrijeme Oreškovićeve vlade. – To je bio poziv na neposluh zbog kojeg Plenković nije bio izvrgnut stranačkim sankcijama – dodao je Hasanbegović. Kasnije su se javnosti obratili Milijan Brkić i Vladimir Šeks koji su najavili da će Hasanbegović snositi sankcije zbog kršenja statuta, što se i dogodilo.   