Dva člana nadzornog odbora Mercatora Ante Todorić i Ivan Crnjac podnijeli su ostavke, objavio je danas taj slovenski trgovački lanac u vlasništvu Agrokora, a Mercator je izvijestio i da je 2016. godinu završio s gubitkom od 72,7 milijuna eura, nakon dobiti od 20 milijuna eura u 2015. S mjesta predsjednika i člana Nadzornog odbora odstupio je Ante Todorić, a ostavku s funkcije člana nadzornog odbora dao je i Ivan Crnjac, navodi se u kratkoj obavijesti Mercatora na Ljubljanskoj burzi. Ostavke su podnijete u utorak, a objavljene su u srijedu, nakon što je Mercator izvijestio da je lani ostvario gubitak, među ostalim, i zbog visokih rezervacija uslijed smanjene vrijednosti Mercatorovih tražbina u sklopu sustava koncerna Agrokor. Skupina Mercator u 2016. poslovala je s gubitkom od 72,7 milijuna kuna, izvijestili su iz tog trgovačkog lanca. Prodajni prihodi iznosili su oko 2,5 milijardi eura, što je 4,5 posto manje nego u 2015. Niži prihodi Mercatora u prošloj godini, kako se navodi u poslovnom izvješću, među ostalim su posljedica prodaja tvrtki Mediana i Intersport, odnosno dezinvestiranje i prodaja tvrtki izvan osnovne poslovne djelatnosti Mercatora. Kako se navodi, na tržištu Slovenije Mercator je lani zabilježio pad prihoda za 4 posto, u Srbiji za 6,5 posto, u Hrvatskoj za 9,3 posto, a u Bosni i Hercegovini za 3,7 posto. Na tržištu Crne Gore, pak, prihodi Mercatora porasli su za 6,8 posto. "U odnosu na prijašnje godine, Mercator je povećao svoje napore na povećanju konkurentnosti, ali je zbog usklađivanja s međunarodnim računovodstvenim standardima morao oblikovati dodatne rezervacije tražbina prema tvrtkama u sustavu vlasnika (Agrokora)", objavio je Mercator. Slovenski mediji: Lex Mercator "taktički potez" Cerarove vlade U fokusu slovenskih medija u srijedu je lex Mercator, zakon koji je u utorak prihvatio slovenski parlament. Mediji pišu da je taj zakon motiviran željom slovenske vlade da stupi u pregovore s Hrvatskom oko sudbine slovenskog trgovačkog lanca, čija bi sudbina mogla postati upitna zbog insolventnosti i postupka restrukturiranja Agrokora, navode u srijedu slovenski mediji. Slovenski radio u svojim je jutarnjim vijestima naveo kako se radi o "taktičkom potezu" vlade premijera Mire Cerara da počne pregovore s hrvatskom Vladom koja je donijela lex Agrokor i uz pristanak vlasnika koncerna imenovala svog člana u njegovu upravu. Tako je preuzela upravljanje koncernom koji je vlasnik Mercatora, nastavlja slovenski radio i citira izjave nekih pravnika da je tako slovenska vlada primjereno reagirala na sličnu odluku hrvatske Vlade. Premijer Miro Cerar izjavio je u utorak da je uvjeren kako je Slovenija, s obzirom na situaciju u Agrokoru, morala posebnim zakonom napraviti "prvi korak" kako bi zaštitila slovenski javni interes zbog značaja Mercatora za slovensko gospodarstvo i zaposlenost. Zadaća privremenog izvanrednog člana Mercatorove uprave, koji će biti imenovan temeljem zakona o Mercatoru, bit će da tvrtku-kći hrvatskog koncerna zaštiti od financijskih i robnih transakcija koje bi bile na štetu Mercatora, a kojima bi se željelo sanirati matični Agrokor. No, on se neće smjeti miješati u redovno poslovanje tvrtke, objasnio je Cerar novinarima. Ministar gospodarstva Zdravko Počivalšek kazao je da su mjere predviđene zakonom odmjerene i razmjerne situaciji te da se njime ne poseže u vlasnička prava, kako je u svojim raspravama uz glasovanje tvrdila oporba koja zakon smatra neustavnim i neučinkovitim, s obzirom na ciljeve koji su u njemu navedeni. Slovenski mediji također špekuliraju da postoje ideje po kojima bi trgovine u Bosni i Hercegovini i Hrvatskoj, koje su nakon prodaje Mercatora uključene u Konzumovu mrežu, bile ponovo uključene u Mercator koji, kako navode, nema probleme s plaćanjem dobavljačima, iako je od ranije opterećen kreditima od oko 900 milijuna eura. >> 'Devalvacija kune otvorila bi 100.000 novih radnih mjesta' >> Sberbank razmatra prodaju 1,1 mlrd eura dugova Agrokora: 'U razgovoru smo s kupcima' 