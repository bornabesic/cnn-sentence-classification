Neovisni, proeuropski orijentirani kandidat s političkog centra Emmanuel Macron i antieuropski, protuimigrantski orijentirana kandidatkinja krajnje desnice Marine Le Pen proglasili su sinoć pobjedu nakon što su prvi neslužbeni rezultati prvog kruga predsjedničkih izbora u Francuskoj počeli pokazivati izjednačeni postotak glasova, oko 23 posto, za oboje. Macron i Le Pen idu u drugi krug izbora koji su neobični i po tome što će ovo biti prvi put u povijesti predsjedničkih izbora u Francuskoj da nijedna od dvije velike stranke, ni republikanci ni socijalisti, nemaju kandidata u finišu utrke za predsjednika. Ipak, Macronove šanse za pobjedu u drugom krugu zasad se čine većima jer su i gubitnički kandidati iz redova dviju velikih stranaka pozvali svoje birače da 7. svibnja odaberu Macrona, a ne Le Pen. No, Marine Le Pen maršira dalje uvjerena u svoju pobjedu. – Ovo je povijesni rezultat. Čin francuskog ponosa. Ljudi su podigli svoje glave. Vrijeme je da oslobodimo francuski narod od arogantnih elita koje žele diktirati kako ćete se ponašati – rekla je Le Pen u govoru u gradu Henin-Beaumont na sjeveru Francuske, gdje je sinoć čekala rezultate. Izborni dan proveli smo u tom gradiću, gdje je na vlasti Nacionalni front (NF), stranka gospođe Marine Le Pen koja je ovdje jučer i glasala. Nešto prije 12 sati, pretendentica na mjesto predsjednice sjedila je iza zatamnjenih stakala u crnom kombiju koji ju je polako odvozio s biračkog mjesta, dovoljno polako da pored njega mogu hodati šestorica osobnih tjelohranitelja, kad je Dimitri Lariviere izašao iz svoje kuće i počeo zviždati u znak neodobravanja, pokazujući dva palca prema dolje. Ispod jakne mu se nazirala majica komunističkog revolucionara Che Guevare, što je sve zajedno bilo dovoljno Le Peničinim tjelohraniteljima da mu priđu, legitimiraju ga i pretraže što sve nosi sa sobom. Nije imao ništa opasno, samo elektroničku cigaretu i bedž francuske komunističke partije PCF. – Ako pobijedi Marine Le Pen, bit će građanskog rata. Siguran sam u to – govori Dimitri Lariviere, koji je jučer dao svoj glas kandidatu krajnje ljevice Jean-Lucu Melenchonu. Kampanja je bila obilježena skandalima, terorističkim napadima, usponom ekstremne desnice (Le Pen) i ljevice (Melenchon) i urušavanjem tradicionalno dominantnih dviju stranaka, republikanaca i socijalista. A teze o mogućem klizanju Francuske u tako opasne scenarije kao što je građanski rat nisu samo obično naklapanje jednog birača koji ne voli Marine Le Pen. Emmanuel Macron tijekom kampanje upozoravao je da želi pomoći muslimanskim došljacima u integraciji jer “ako pratite liniju Marine Le Pen, stvarate građanski rat”. Sinoć, vrlo brzo nakon objave prvih projekcija rezultata, ljevičari i anarhisti počeli su prosvjedovati u Parizu protiv Marine Le Pen, a policija je bila prisiljena koristiti suzavac. Malo niže niz Rue Jean-Jacques Rousseau, ulicu u kojoj se nalazi istoimena škola i biračko mjesto na koje je uz vojsku tjelohranitelja došla Le Pen, razgovaramo s dvojicom članova NF-a koji čuvaju lokalni stranački ured. – Danas mijenjamo povijest – kaže jedan od njih dvojice, koji ne otkriva ime. – Le Pen se zalaže za Europu naroda i sloboda. Europska unija je diktatura. Vive la Croatie – zaključuje kad čuje odakle smo. Objašnjava kako poznaje nekoliko Hrvata iz Legije stranaca. Christian Leclaire, električar po zanimanju, na biralištu se pojavio sa suprugom i troje djece, a glasao je za Marine Le Pen. – Ona nas čuva protiv radikalnog islamizma. Ako pobijedi Le Pen, moja djeca imat će bolju budućnost – kaže Leclaire. Socijalisti su držali vlast u gradiću Henin-Beaumont skoro 70 godina, ali Le Peničina stranka NF na lokalnim izborima prije tri godine preotela im je gradsku vijećnicu. Od tada je ovo mjesto tvrđava Nacionalnog fronta, mjesto na kojem pokazuju kakvi su na vlasti, pa bila ona i lokalna. Građani su većinom zadovoljni. Iako je politička platforma Marine Le Pen usmjerena protiv došljaka, Aouzal Abdallah, Marokanac koji je ovamo došao 2006. i vlasnik je trgovine u centru grada, kaže da se birači ne okreću stranci M. Le Pen zbog toga što mrze došljake. – Problem je u tome što nemaju novca, a ne u tome što imaju problem s migrantima. Zbog besparice glasaju za Le Pen. Ja sam uvijek glasao za Republikance, ranije za Sarkozyja, danas za Fillona – kaže Abdallah. Francois Fillon bio je na rubu povlačenja kandidature kad je tijekom kampanje otkriveno da je godinama novcem poreznih obveznika plaćao svoju suprugu za poslove koje ili uopće nije ili je samo fiktivno odradila kao njegova asistentica dok je bio zastupnik u parlamentu. Ali nije se povukao unatoč obećanju da će to učiniti u slučaju da tužiteljstvo pokrene istragu (što se dogodilo). Fillon je sinoć priznao poraz i pozvao svoje birače da glasaju za Macrona. Osvojio je oko 19 posto, otprilike isto koliko i kandidat krajnje ljevice Melenchon, koji ipak sinoć nije pozivao svoje birače da se priklone Macronu. Socijalisti, iz čijih je redova dosadašnji predsjednik Francois Hollande, osvojili su poražavajućih 6 posto s kandidatom Benoitom Hamonom. >> Macron i Le Pen ulaze u drugi krug, u centru Pariza sukob prosvjednika i policije >> Tko je Marine Le Pen - noćna mora Europske unije 