Predsjednik Hrvatskog Sabora i čelnik Mosta, Božo Petrov, u emisiji Iza zavjese Tihomira Dujmovića, potvrdio je kako Most posjeduje dodatni model prema kojem bi se dionice Ine od MOL-a otkupile bez prodaje dijela HEP-a. Trenutno ga analizira zajednička radna skupina, a sastoji se od toga da država svoje dionice da kao obveznice. U tom bi slučaju građani, investicijski fondovi i državna poduzeća od svoje dobiti mogli kupiti te obveznice. No, kako je istaknuo Petrov, još treba vidjeti povećava li taj model javni dug. Kazao je kako se o svim modelima kupnje Ininih dionica vodi konstruktivna rasprava, a pomaže i činjenica što je premijer Plenković na aktualnom prijepodnevu rekao kako je otvoren prema svim modelima jer je u interesu Vlade da HEP bude regionalni lider u energetici.  Također je situaciju s premijerom, još jednom, ocijenio vrlo dobrom, i vjeruje kako problema neće biti sve dok među političkim partnerima postoji povjerenje.  Petrov je, na pitanje tko je krivac za nastalu situaciju u kojoj se Ina našla, odgovorio kako su krivi svi oni koji su sudjelovali u donošenju odluka koje su bile vođene osobnim i stranačkim interesima.  - To je i jedan od razloga što smo bili blago rezervirani prema prvotnom modelu otkupa dionica Ine i zazivali promjene Ustava. Da je Most postojao 2002., gospodin Račan na takav način ne bi krenuo u privatizaciju Ine, niti bi se dogodilo da kompletna optička infrastruktura DTK krene prema privatnom tržištu. Dati nekome cjelokupnu infrastrukturu, dati u proces privatizaciju Ine, isti proces pokrenuti za Hrvatske šume i Hrvatske vode, pripreme za privatizaciju HEP-a događaju se već pet do šest godina - o čemu su razmišljali oni koji su u to vrijeme vodili državu - upitao je Petrov. Osvrnuo se i na bivšeg predsjednika HDZ-a Tomislava Karamarka koji je procijenio kako će Hrvatska izgubiti arbitražu. - Tko je Karamarka brifirao da će Hrvatska izgubiti spor? Ne bih izlazio javno da nisam bio isprovociran. Karamarko nije bio u pravu, završio je tako kako je završio jer je bio u sukobu interesa. Žao mi je što je tada pala vlada, ali bolje da je pala vlada nego da je mađarska strana dobila kompletnu Inu - zaključuje Petrov >> Sindikati traže da se odustane od prodaje HEP-a: 'Onaj tko misli da vrijedi 19 milijardi kuna u teškoj je zabludi' 