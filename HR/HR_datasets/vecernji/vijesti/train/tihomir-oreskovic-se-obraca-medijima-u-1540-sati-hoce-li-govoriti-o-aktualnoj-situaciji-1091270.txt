– Ostavku neću dati, a o mojoj sudbini odlučit će saborski zastupnici. U Saboru ću braniti svoju čast i instituciju predsjednika Vlade od lažnih optužbi (HDZ-a, nap. a.) – sukus je današnjeg obraćanja premijera Tihomira Oreškovića. Apel vodstvu HDZ-a Temeljnu poruku Orešković je uputio HDZ-u, ne samo i ne primarno predsjedniku stranke Tomislavu Karamarku nego ponajprije ostalim ključnim ljudima u vodstvu HDZ-a. – Vjerujem da će zdrav razum na kraju pobijediti. Poštujem HDZ kao stranku, kao ključnog partnera, i nadam se da će ova Vlada uz neke promjene ići dalje. Nakon toga ova Vlada može funkcionirati – rekao je premijer Orešković. Jasno je da Orešković apelira na vodstvo HDZ-a da “urazumi”, nagovori ili čak natjera šefa HDZ-a Tomislava Karamarka da odstupi s mjesta prvog potpredsjednika Vlade te da nakon toga HDZ predloži nekog drugog za prvog potpredsjednika Vlade kako bi Vlada HDZ – Most – Orešković mogla nastaviti dalje. – Tomislav Karamarko nema moju podršku. Ali ta se situacija može riješiti, a jasno je što bi se trebalo dogoditi – rekao je Orešković. Objašnjavajući zašto više ne traži ostavku obaju potpredsjednika Vlade, već samo Karamarkovu, premijer je rekao kako se u međuvremenu puno toga dogodilo. – Od tog petka puno se toga promijenilo. Božo Petrov bio je spreman povući se iz Vlade, Karamarko nije. Nakon toga je pokrenuta i inicijativa za moj opoziv u Saboru i optužba da sam ispolitizirao SOA-u – odgovorio je premijer. Odgovarajući na HDZ-ovu “optužnicu” kojom traže njegov opoziv u Saboru, Orešković je rekao kako je prihvatio ponuđeno mjesto predsjednika Vlade primarno kako bi se bavio ekonomijom, gospodarstvom i investicijama. – Ali i SOA (Sigurnosno-obavještajna agencija) u domeni je predsjednika Vlade. Čisti je spin da sam politizirao SOA-u – rekao je premijer Tihomir Orešković. Poziv prvog potpredsjednika Vlade Tomislava Karamarka da sva trojica – i Karamarko i Orešković i Petrov – istovremeno daju ostavku i odu iz Vlade premijer je još jednom glatko odbio. – Ne mogu to prihvatiti. Time bih prihvatio i svoju krivnju za lažne optužbe. Zbog svoje časti i institucije premijera ja ću se braniti u Saboru. Ove su optužbe lažne i teške – rekao je Orešković. Predsjednik Vlade danas je rekao kako još čeka poziv Tomislava Karamarka koji je taj razgovor, kaže, najavio u utorak. – Nažalost, do našeg razgovora nije došlo – rekao je premijer Orešković i dodao kako već neko vrijeme nema komunikacije između njega i prvog potpredsjednika Vlade. Novinari su ga pitali zašto sam ne odstupi s premijerske pozicije budući da prema anketama oko 70 posto građana želi raspisivanje novih, izvanrednih parlamentarnih izbora. – Sabor je mjesto u kojem će se odlučiti idemo li na izbore ili ne – odgovorio je predsjednik Vlade. Slično je odgovorio na pitanje je li svjestan da ni on kao premijer pa onda i Vlada de facto više nemaju podršku u Saboru. Sastanak na Pantovčaku – Hrvatska je parlamentarna demokracija. Zastupnici će ne kraju odlučiti tko će sve i do kada biti član Vlade – zaključio je Orešković. Na zahtjev premijera danas poslijepodne na Uredu predsjednice na Pantovčaku održan je sastanak predsjednika Vlade Tihomira Oreškovića i predsjednice RH Kolinde Grabar-Kitarović. >> Klub manjinaca na mukama: Nisu se mogli dogovoriti koga će podržati 