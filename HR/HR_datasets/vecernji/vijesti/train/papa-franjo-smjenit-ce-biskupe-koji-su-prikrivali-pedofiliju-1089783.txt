Biskupi koji su bili nemarni glede seksualnog zlostavljanja maloljetnika bit će smijenjeni s položaja, odredio je papa Franjo u dokumentu, Motu proprio, pod naslovom „Kao majka koja voli“. Tim dokumentom od pet članaka papa Franjo osnažuje zakone protiv zataškavanja pedofilskih slučajeva, protiv onih biskupa koji su znali za svećenike pedofile, ali su to prikrivali. Biskupi i vjerski poglavari koji su se nemarno ponašali u „zaštiti najslabijih osoba koje su bile povjerene njima“, svećenicima, bit će smijenjeni na temelju već postojeće kanonskog zakona 193., a sada Papa precizira kako među teškim razlozima za smjenu biskupa ulazi i nemarno ponašanje prema onima koji su zlostavljali maloljetnike. Motu proprio ne mijenja kodeks 193. kanonskog prava u kojem postoji mogućnost smijenjivanja biskupa, već pojednostavljuje i ubrzava proceduru smijene u slučajevima nemara. Šef ureda za tisak Svete Stolice otac Federico Lombardi je pojasnio kako se tim dokumentom ne postavlja pitanje retroaktivne primjene zakona, pošto je zakon već postojao. Od sada će procedura primjene kodeksa 193. biti ona „usvojena s Motu proprio od 4. lipnja“, kazao je Lombardi.  Konačnu odluku o smijeni nekog biskupa donosi Papa, koji je ipak pri dikasterima Rimske kurije osnovao Vijeće pravnika koji će mu pomagati pri donošenju odluke. Papa Franjo je, na prijedlog Kardinalskog vijeća koje raspravlja o reformama, usvojio statut novog dikasterija za laike, obitelj i život. U taj novi dikasterij će od rujna 2016. godine ući sadašnja papinska vijeća za laike i za obitelj. >>Papa za Šibenik izabrao jakog pastoralca i velikog radnika >>Savjetnik pape Franje George Yeo Hrvatskoj poručuje: Njegujte talente i smanjite poreze 