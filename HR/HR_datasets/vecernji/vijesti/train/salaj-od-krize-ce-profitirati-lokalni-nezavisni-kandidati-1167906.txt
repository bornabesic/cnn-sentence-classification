Iako nas samo dva tjedna dijele od izlaska na lokalne izbore, atmosfera u zemlji više nalikuje pripremama za izlazak na parlamentarne. Posljedica je to događanja u Vladi i Saboru koja su pozornost usmjerila na obje strane Markova trga umjesto prema gradskim skupštinama. Jesu li svađe, preslagivanja, trgovanja, vrbovanja, prebrojavanja i predomišljanja na nacionalnoj razini potpuno zasjenili, rekli bismo čak i “pojeli” bitke koje se vode na lokalnoj razini? Hoće li se upravo odigrani nacionalni politički dramolet odraziti na izlaznost birača na lokalnoj razini? Koliko je i kome od “lokalnih” kandidata sve ono što je na površinu izbacila ili pak u dubine tajnovitosti gurnula nacionalna politička arena – naštetilo ili možda koristilo? Je li se usred nacionalne političke kakofonije koja je dopirala s Markova trga uopće slušalo obećanja i programe lokalnih kandidata? Nisu kompromitirani – Politička događanja u koja su nas doveli HDZ i Most zaista su u drugi plan bacila predizbornu kampanju za lokalne izbore jer se u proteklih tjedan-dva svi isključivo bavimo tom “nacionalnom” krizom. Odaziv na lokalne izbore i inače je 20% niži u odnosu na parlamentarne. Ako je lani na parlamentarne izbore izašlo 52% birača, onda bi sad na lokalnim izborima izlaznost trebala biti 30-35%. Mislim da će biti tako. Iako, i to je niska izlaznost. Jedan dio birača ova će situacija sigurno demotivirati da odu na birališta. A što se tiče utjecaja na kandidate na lokalnim izborima, neki su se sad našli u problemima. Recimo, Anka Mrak Taritaš jer se dosta nagađa o koaliciji HDZ-a i HNS-a pa bi bilo očekivano da u takvim okolnostima rastu šanse Sandri Švaljek koja kao nezavisna nije u takvim kombinacijama – procijenio je politolog Berto Šalaj koji misli da bi općenito više mogli profitirati nezavisni “lokalni” kandidati koji nisu kompromitirani, nego manje stranke, jer HDZ ima svoje čvrsto biračko tijelo. Ali bi se zato, kako kaže, u problemima mogao naći SDP. U manjim sredinama drukčije Politolog Ivan Rimac razrađuje tezu o potpunoj zasjenjenosti lokalnih izbora govoreći da, onako kako su mediji fokusirani na događanja na nacionalnoj razini, tako su fokusirani i građani, ujedno i birači. – Medijski, lokalni izbori stavljeni su posve u zapećak. Sad nisu popraćene ni predaje kandidacijskih lista, a prije su mediji čekali kandidate, pitali ih koliko su potpisa skupili... Sada toga nema pa se zato može osjetiti i rezignacija lokalnih kandidata. Iako se situacija na nacionalnoj razini, koja se nekima mogla činiti konfuzna i pomalo gadljiva, donekle smirila, mislim da će se ipak osjetiti reperkusije na lokalnim izborima. Moglo bi se to projicirati i na kandidate i na izlaznost. Ako je sad s 3:0 pobijedila jedna velika opcija, to može demotivirati glasače drugih većih političkih opcija. A opet, može ih i motivirati – analizirao je Rimac dodajući da događanja na nacionalnoj razini neće imati toliki utjecaj na lokalne kandidate u manjim sredinama jer ih tamo ljudi dobro poznaju. – No u Zagrebu bi HDZ, točnije Prgomet, mogao profitirati jer je sad svaki kredibilitet izgubila Bruna Esih koja je svoju kampanju definirala kao pravu političku desnicu, no vjerodostojnost je izgubila jer je glasovanjem u Saboru postala Plenkovićev kotačić. Ne znam koliko je HNS koketiranjem s HDZ-om uspio uvjeriti glasače u svoju dosljednost, dok se Živi zid nije miješao u svađe te je pokazao dosljednost i kompetentnost, što se vidjelo i jučer iz Pernarova istupa – kaže Rimac.  