Dio novinara i radnika HRT-a reagirao je na dodjelu najviših koeficijenata na HRT-u u nedavnim ugovorima koje je potpisao v.d. glavnog ravnatelja Blago Markota.  - Tražimo hitno poništenje odluke. Nakon još jedne podjele ugovora o radu na HRT-u s najvišim koeficijentima (16,00), tzv. zlatnih padobrana. Pozivamo novog glavnog ravnatelja Kazimira Bačića i Upravu HRT-a da hitno poništi spornu odluku. Smatramo da je donesena bez kriterija, na štetu ostalih zaposlenika i to u trenutku dok je trajao izbor za novog ravnatelja HRT-a. Smatramo potpuno neprihvatljivim objašnjenje bivšeg v.d. glavnog ravnatelja Blage Markote da je riječ o „korekcijama koje su poduzete u nedostatku adekvatne sistematizacije kada su u pitanju ljudi koji su bili na određenim rukovodećim položajima na HRT-u, stoji u priopćenju ogranka HND-a na HTV-u i Podružnice Sindikata novinara Hrvatske.  Navode da je neprihvatljiva tradiciju na HRT-u kojom se zbrinjavaju tzv. zaslužni rukovoditelji, kojima se i nakon prestanka obnašanja visokih dužnosti osiguravaju povlaštene pozicije i visoke plaće. "Podsjećamo da je Udruga Hrvatski novinari i publicisti (HNiP), na čelu s tadašnjim predsjednikom Sinišom Kovačićem (kasnije postao v.d. glavnog ravnatelja), na dodjelu „zlatnih padobrana“ za bivšu rukovodeću garnituru reagirala u veljači 2016. godine priopćenjem u kojem poziva tadašnjeg glavnog ravnatelja Gorana Radmana na odgovornost a kolege da ne potpisuju takve ugovore, te istaknula: "dodatno je financijsko zbrinjavanje probranog rukovodećeg kadra nepotrebno, jer ako su pošteno i profesionalno radili svoj posao, iznadprosječne hrvatske plaće zajamčene su im postojećim ugovorima.... HRT je javni servis kojeg financiraju najvećim dijelom pretplatnici, te stoga poslovanje mora biti transparentno i zakonito, a odluke glavnog ravnatelja moralne i etičke, ukoliko mu odgovornost za pretplatnike nije smokvin list za uhljebljivanje političkih ili ideoloških kadrova“. No upravo je Siniša Kovačić sada među „nagrađenima“, unatoč činjenici da je hitnu reviziju poslovanja za njegova mandata zatražio i Nadzorni odbor HRT-a na čelu s predsjednicom Anjom Šovagović Despot", pišu u priopćenju. Ogranak HND-a i Sindikat novinara i medijskih radnika HRT-a još jedanput upozoravaju na to da su na HRT-u uz novinare, na najnižim koeficijentima, kolegice i kolege lektori, fonetičari, snimatelji, montažeri, režiseri, realizatori, asistenti, glazbenici, majstori tona i rasvjete, scenografije, šminke itd., kojima se na svaki zahtjev, pa i za minimalnim napredovanjem, odgovara da trebaju pričekati sistematizaciju. U ništa boljoj poziciji nisu ni kolege u HRT centrima i u dopisničkoj mreži diljem Hrvatske. >>Tko je Kazimir Bačić, novi glavni ravnatelj HRT-a   