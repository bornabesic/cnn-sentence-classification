Nakon tri tjedna bez kvoruma i prošlotjednog fijaska s pokušajem glasovanja koji je rezultirao ostavkama u Klubu zastupnika HDZ-a, vladajući su danas dokazali da ipak imaju većinu potrebnu za donošenje zakona. Svi do jednog zastupnika iz Domoljubne koalicije, Mosta te Kluba zastupnika Bandić Milan 365 došli su jutros u sabornicu, pa čak i sportašica Sandra Perković koja gotovo nikad nije u Saboru. Međutim, rasprava o izvješću pučke pravobraniteljice koja se vodila nakon glasovanja većinu zastupnika nije zanimala, pa je sabornica ostatak dana izgledala kao i sve ostale dane – poluprazno. Izmjene Poslovnika Rano ujutro održana je zajednička sjednica klubova zastupnika Domoljubne koalicije i Bandićeve stranke, koju je šef HDZ-a Tomislav Karamarko nazvao “malo življim sastankom” jer nije zadovoljan fijaskom koji se prošli petak dogodio u Saboru. – To je naprosto nemoguće, to su ljudi profesionalci koji moraju ovdje sjediti. Ovo se više neće ponavljati, to je neodgovorno prema ljudima koji su birali zastupnike u Sabor – rekao je Karamarko. Na sutrašnjoj sjednici Predsjedništva HDZ-a, najavio je, razgovarat će se i o mogućem kažnjavanju zastupnika koji ne dolaze na svoje radno mjesto. U HDZ-u planiraju financijski sankcionirati svoje zastupnike koji ni petkom ne dolaze na glasanje, no moraju pronaći pravnu formulaciju kako to izvesti u okviru Kluba zastupnika. Čak je i šef Sabora Željko Reiner bio najavio izmjene Poslovnika Sabora, a neslužbeno se čulo da bi i te izmjene mogle predvidjeti financijske sankcije onima koji ne dolaze na posao. – To se dogodilo tri puta zaredom i nesnosno je. Ne možemo u Vladi donositi bilo kakve reformske mjere ako Sabor ne funkcionira – prigovorio je Karamarko te najavio promjene u vodstvu Kluba zastupnika koji će sada raditi “življe, bolje i organiziranije”. Još prije dvadesetak dana, kaže, dogovorio je s Milijanom Brkićem da se on vrati u Sabor, jer će to biti organizacijsko i operativno pojačanje Klubu zastupnika. – Više se nikada ne smije ponoviti situacija od prošlog petka! I zbog stranke i zbog odgovornosti prema biračima – ultimativno je, doznajemo, tražio Karamarko na Klubu zastupnika. Prisutni članovi kluba rekli su da je poslovično smireni šef HDZ-a bio odlučan i oštar i da je praktički lupio šakom o stol tražeći disciplinu prema stranci i biračima. Karamarko je zastupnicima izričito zabranio putovanja petkom, kada je glasanje u Saboru. Osim discipliniranja zastupnika, šef HDZ-a imao je, doznajemo, i političko obraćanje. U svjetlu afera koje su ga pitisnule, očito zbija redove u stranci, pa je zastupnicima poslao jasnu poruku da je u HDZ-u samo jedna linija zapovijedanja, i to njegova. Poručio je da je Milijan Brkić sada glavni tajnik, a uskoro zamjenik šefa HDZ-a, njegov prijatelj i bliski suradnik, ali da se jasno zna tko je šef HDZ-a. Time je želio anulirati priče o suoprotstavljenim strujama u HDZ-u koje bi na stranačkim izborima 28. svibnja mogle podijeliti Predsjedništvo stranke. – Ne postoje Brkićevi i Karamarkovi ljudi. Zna se tko je predsjednik i čija je odgovornost najveća – poručio je Karamarko, prepričali su nam naši izvori. Karamarko je zatražio neka oni kojima se takvo stanje stvari ne sviđa to jasno kažu. Naši izvori tvrde da su svi zastupnici na tu njegovu poruku – šutjeli. Iako je tada zavladao muk, na Klubu je bilo rasprave o nefunkcioniranju Vlade, kadroviranju, (ne)funkcioniranju Kluba... Na plenarnoj sjednici, prije glasovanja, praktički su svi klubovi zastupnika zatražili stanke zbog odlaska mladih iz države, ukidanja naknade za djecu s Downovim sindromom, poskupljenja dopunskog osiguranja..., a predsjednik Kluba zastupnika HDZ-a Ivan Šuker zastupnicima je poručio kako “tim stankama neće razbiti kvorum”. Oporba ne pomaže vlasti SDP-ovci i ostatak njihovih partnera iz bivše koalicije Hrvatska raste danas su pri utvrđivanju kvoruma taktizirali pa se nisu evidentirali dok nisu utvrdili da vladajući i bez njih imaju kvorum. Tek nakon toga i oni su se uključili u glasovanje o 20-ak zakona i izvješća koji su bili raspravljeni prethodnih tjedana. Predsjednik SDP-a Zoran Milanović objasnio je da oporba nije dužna pomagati vladajućoj većini. – Oni odgovaraju sebi i svojoj savjesti, ali nisu dužni biti voštane figure i kositreni vojnici i održavati kvorum onima koji ga nemaju jer to nije zadatak saborskih zastupnika, to bi bilo neodgovorno prema hrvatskoj javnosti – kazao je Milanović. Konačno na broju, Sabor je većinom glasova ukinuo ured bivšeg predsjednika Stjepana Mesića. Za ukidanje glasovao je 81 zastupnik – cijela vladajuća većina te Ivan Vilibor Sinčić iz Živog zida. – Još od kampanje sam govorio da je ured bilo kojeg bivšeg predsjednika nepotreban i zato sam glasovao za ukidanje – objasnio je Sinčić. Iako je Vlada izmjene Zakona o patentu, Zakon o žigu, Zakon o industrijskom dizajnu, Zakon o oznakama zemljopisnog podrijetla te Zakon o zaštiti topografija poluvodičkih proizvoda u proceduru uputila po hitnoj proceduri, Dražen Bošnjaković (HDZ) objasnio je da se tim zakonima ukida ustavno zajamčeno pravo na žalbu, pa “o tome treba promisliti barem u dva čitanja”, što je na koncu, suprotno stavu Vlade, i izglasano većinom glasova. Zanimljivo je i da je Vlada u Sabor poslala Izvještaj o upravljanju državnom imovinom za 2015. godinu te da su predstavnici vladajuće većine glasali da se to izvješće ne prihvati, dok je oporba bila protiv neprihvaćanja izvješća Vlade koju ne podržava. 