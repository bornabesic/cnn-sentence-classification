U Narodnoj skupštini Srbije tenzije između Srpske Radikalne stranke i Dveri ne jenjavanju, a u burnoj raspravi koja je uslijedila najčešće se moglo čuti ime zastupnika Živog zida Ivana Pernara. Sve je počelo raspravom o pravosudnim zakonima kada je vođa zastupnika Dveri Boško Obradović optužio SRS da ih napadaju u dogovoru s Aleksandrom Vučićem. Nemanja Šarović, vođa suparničkih zastupnika SRS-a na tu optužbu žestoko je odvratio kako je Obradović u njihov parlament doveo "ustašu". – Kako to SRS zaboravi Aleksandra Vučića uvijek kad treba opozicijski nastupiti, a sjeti se nas drugih iz opozicije? Napadati opoziciju, to može raditi samo netko tko je u dogovoru s Aleksandrom Vučićem i SNS – kazao je Obradović istaknuvši kako Dveri nikada nisu napadale SRS, ali zato radikali napadaju i to "ničim izazvani". – Ničim izazvani, izuzevši dogovor s Vučićem, trebaju napasti Dveri zato što su prijetnja režimu kao što se uostalom vidi u skupštini, gdje predstavljamo ozbiljnu opoziciju SNS-u. Šarović je, kako prenosi b92.net, odvratio kako ima problem s istinom, a kada mu je netko saspe u oči, on će vikati "upomoć!". Poručio mu je kako nije sveta krava koja će se od te iste istine nastaviti skrivati. – Ja sam rekao da ste doveli ustašu Pernara u Narodnu skupštinu. Vi, umjesto da na to odgovorite, govorite o nekakvom dogovoru radikala s Vučićem. A tko je to bio žešći protivnik režima Aleksandra Vučića? Mi, radikali koje bivamo uhapšeni... – rekao je Šarović. Usput je podsjetio Obradovića kako su kao Dveri izvanparlamentarna opozicija išli Vučiću predstaviti svoj plan obnove Srbije poslije poplava.  – Pa koga vi zavaravate? Hajde da se vratimo na suštinu. Jeste li vi doveli ustašu Pernara u Narodnu skupštinu? Jeste li vi na taj način osramotili cijelu skupštinu? Doveli ste čovjeka koji kaže – oni koji su protjerali Srbe iz Krajine tijekom Oluje su sami srpske vođe, svojim raspirivanjem straha od ustaša  – nastavio je Šarović. – Dakle, krivci za nestanak Srba iz Krajine nisu Hrvati, niti tadašnje Hrvatsko vodstvo. Srbi su u Oluji pobjegli od straha, imaginarnog straha od ustaša. Na sve ovo Obradović se branio činjenicom kako Dveri s hrvatskim Živim zidom surađuju jer je riječ o autentičnoj političkoj opciji, antiglobalističkoj, koja se ne libi kritike uputiti NATO-u i Europskoj Uniji. Naposljetku, Živi zid, kaže Obradović, ima mnogo veće razumijevanje za srpska pitanja nego Šešelj i njegov "prijatelj Ante Gotovina". – Dakle, prije nego što bacite kamen, razmislite s kojim ste se vi hrvatskim političarima družili i sastajali i da nisu možda to prave ustaše – poručio je Obradović Šaroviću. Vođa radikala uzvratio je još jednom Obradoviću, poručivši mu kako se Šešelj s Gotovinom nikad nije družio, sastajao, a kamoli s njime surađivao, podsjetivši prisutne kako je Šešelj 12 godina bio rob haaškom sudu zbog svoje politike i ideologije. Dovođenje Pernara u skupštinu komentirao je i vođa zastupnika SNS-a Aleksandar Martinović kazavši kako oni nikada ne bi surađivali s ljudima koji su davali izjave poput Pernara, ali je pravo Dveri da se pohvale političkim saveznicima. – Super, nemam ništa protiv, ali nemojte nas baš trpati u isti koš s njim – rekao je Martinović.  >> Pernar: Ruski odgovor Plenkoviću je promašen. Trebali su mu spočitati siromaštvo u Hrvatskoj, a ne Ukrajinu 