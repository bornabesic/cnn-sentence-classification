Vlasti Republike Srpske napravile su svoj popis osoba s područja tog entiteta u Bosni i Hercegovini koje imaju pravo glasa i nastavljaju s pripremama za provedbu referenduma najavljenog za 25. rujna, potvrdio je u utorak u Banja Luci Siniša Karan, predsjednik entitetskog ad hoc povjerenstva za provedbu tog izjašnjavanja. Nakon sjednice povjerenstva Karan je novinarima kazao kako su kompletirani podaci o nešto više od 1,2 milijuna osoba s pravom glasa koje uz državljanstvo BiH imaju i ono Republike Srpske pa će svi oni moći sudjelovati na referendumu na kojemu bi se izjašnjavalo o tome hoće li se provoditi odluka Ustavnog suda BiH kojom je neustavnim proglašeno obilježavanje 9. siječnja kao dana RS. Središnje izborno povjerenstvo BiH (SIP) uskratilo je vlastima RS pristup izvatku iz središnjeg biračkog popisa zbog prijepora oko legalnosti referenduma i tijela koje ga provodi a takvu je odluku potvrdio i Sud BiH. No vlasti u Banja Luci odlučile su poduzeti sve kako bi se referendum ipak održao te su krenule sastavljati svoj popisa birača. Podaci o građanima s pravom glasa prikupljeni su uglavnom iz policijskih evidencija a Karan je ustvrdio kako je riječ o velikom uspjehu jer je sve obavljeno u roku manjem od dva tjedna. "Na to smo posebice ponosni", izjavio je Karan. Ostalo je nepoznato koliko je alternativni birački popis vjerodostojan te kakva je zakonska osnova uporabe takvih podataka za referendumsko izjašnjavanje. Predsjednik RS Milorad Dodik u ponedjeljak je potvrdio kako je dovršeno tiskanje refendumskih glasačkih listića a sve stanovnike RS još je jednom pozvao da 25. rujna izađu na glasačka mjesta. Ustavni sud BiH bi 17. rujna trebao razmatrati zahtjev predsjedatelja Predsjedništva BiH Bakira Izetbegovića za zabranu refereduma odnosno donošenje privremene mjere kojom bi se spriječila njegova provedba 25. rujna. Pred sucima istodobno će se naći i zahtjev Narodne skupštine RS za preispitivanje ranije odluke kojom je 9. siječnja proglašen neustavnim praznikom. >> Dodik ne odustaje od referenduma, odbacio je zahtjev zapadnih diplomata 