Hrvatska obrtnička komora je u ime svojih članova taksi prijevoznika podigla tužbu protiv tvrtke Uber Croatia zbog poticanja na nelegalni prijevoz putnika. Taksisti, naime, smatraju da Uber oglašava nelegalni taksi-prijevoz putnika osobnim automobilom, što je u stvari autotaksi prijevoz, ali bez licence i dozvole, čime potiče nelojalnu konkurenciju legalnim taksistima. Podršku tužbi taksista-obrtnika protiv Ubera dala je i tvrtka Eko taksi. Argument su im troškovi koje oni moraju podmirivati da bi se bavili taksi prijevozom, za razliku od Uberovih partner-vozača. Prema njihovoj gruboj računici, taksi industrija ima godišnji trošak od devet milijuna kuna, dok je trošak Uberovih vozača – nula. Taksisti tako navode da oni moraju plaćati periodički pregled svojih vozila, baždarenje taksimetra pri Državnom zavodu za mjeriteljstvo, taksi dozvolu lokalnoj samoupravi, doplatak za taksi osiguranje, PDV na raznu opremu koja se po zakonu mora ugraditi u taksi vozila, HRT pristojbu, preventivni liječnički pregled vozača, prekvalifikacije u profesionalnog vozača i taksi ispit o poznavanju grada. Predsjednik Taksi udruženja Dubrovnik Božo Miletić kaže da su ti troškovi rađeni na bazi 2000 do 2500 taksi vozila u cijeloj Hrvatskoj i variraju od jedne do druge jedinice lokalne samouprave. Tako navodi da je cijena taksi dozvole u Dubrovniku 10.000 kuna i da ona vrijedi godinu dana dok je u Zagrebu cijena te dozvole 1500 kuna, ali ona vrijedi pet godina. – Svi navedeni troškovi su u skladu sa zakonom i njih bi trebali imati i Uberovi vozači. S obzirom na to da ih nemaju, onda su njihove usluge i preskupe – kaže Miletić. Objašnjava da taksisti moraju ići na tehničke preglede svaka tri mjeseca, ako su vozila starija od sedam godina, dok vozila mlađa od sedam godina moraju na tehnički svakih šest mjeseci. Taksisti smatraju da bi i Uberova vozila trebala ići na češće preglede s obzirom na kilometražu koju prolaze. Predsjednik Uprave Eko taksi Mislav Munivrana kaže pak da je računica o troškovima koje taksisti imaju, a uberovci nemaju vrlo konzervativna i da su ti troškovi u biti puno veći, blizu 15 milijuna kuna. Kako objašnjava, ima puno više vozača taksija od vozila. U njegovoj tvrtki koja ima 80 vozila zaposleno je 200 vozača. Munivrana kaže da se godišnje 250 do 300 ljudi u Hrvatskoj prekvalificira u profesionalne vozače, a da je trošak za to po osobi od 5000 do 6000 kuna. Taksisti za svaki automobil moraju, navodi, plaćati HRT pristojbu, dok se u slučaju Uber vozača ne zna koliko njih plaća tu pristojbu. Ističe i da vozači taksija moraju svake dvije godine na liječnički pregled. U tvrtki Uber Croatia nisu htjeli komentirati navode taksista o troškovima. No od njihovih partner-vozača može se čuti da i oni plaćaju HRT pristojbu kao i dodatno osiguranje kroz kasko. Navode da imaju i trošak od 25% provizije na zaradu koju plaćaju Uberu i na to još plaćaju PDV od 3000 do 12.000 kn godišnje te da su njihovi troškovi veći od troškova taksista. Za Uber u Hrvatskoj vozi oko 1000 partner-vozača.      >> Tužili Uber: Zavaravaju kupce i nedopušteno se oglašavaju 1. Periodički tehnički pregled taksi vozila – 400.000 kuna 2. Baždarenje taksimetra pri Državnom zavodu za mjeriteljstvo – 900.000 kuna 3. Taksi dozvola lokalnoj samoupravi – 700.000 kuna 4. Doplatak za taksi osiguranje – 2,000.000 kuna 5. PDV od razne opreme koja se po zakonu mora ugraditi u taksi vozila – 300.000 kuna 6. HRT pristojba – 2,000.000 kuna 7. Preventivni liječnički pregled vozača – 600.000 kuna 8. Prekvalifikacija u profesionalnog vozača – 1,500.000 kuna 9. Taksi ispit o poznavanju grada – 600.000 kuna      1.Tehnički pregled – 330.0000 kuna 2. Doplatak za osiguranje – 200.0000 kuna 3. HRT pristojba – 960.000 kuna 4. PDV na proviziju Uberu – 3,000.000 do 12,000.000 kuna      