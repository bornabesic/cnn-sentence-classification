Premijer Andrej Plenković, odgovarajući na kritike zastupnika, kazao je u srijedu u Saboru da ministar financija Zdravko Marić ima njegovo povjerenje, kao i da nema ništa sporno u kreditu koji je Hrvatska banaka za obnovu i razvitak (HBOR) odobrila Agrokoru. "Ministar Marić imao je karijeru i prije nego je radio u Agrokoru. Ako ne znate, bio je i državni tajnik u Ministarstvu financija i pomoćnik ministra i krenuo je sa svojom karijerom u Ekonomskom institutu i došao je u Agrokor nakon što je napravio svoje stepenice", rekao je Plenković odgovarajući na upit Ivana Pernara (ŽZ) u raspravi o takozvanom "lex Agrokoru". "Što se tiče kredita koje je dao HBOR, prošli su kreditni odbor, sredstva su data s namjenom nakon što se vidjela dokumentacija i tu nama ništa sporno. Dapače", dodao je Plenković. Na tvrdnju Branimira Bunjca (ŽZ) da bi trebao razmisliti o rekonstrukciji Vlade budući da, kako tvrdi, Hrvatsku već početkom iduće godine čeka recesija s obzirom na situaciju, Plenković je naveo da sve međunarodne kreditne agencije govore pozitivno o rastu BDP-a, smanjenju javnog duga, smanjenju deficita i programu nacionalnih reformi. "Sve su to elementi koji idu u pravom smjeru. Pristup ovom krupnom pitanju o kojem danas govorimo baš je na tragu toga da ti trendovi ostanu takvi", istaknuo je. Na zamjerke na njegov ton tijekom rasprave, premijer je odgovorio da može imati bilo koji ton. "Mogu imati najdiplomatskiji, najživahniji, najprpošniji ton. Ako sam premiran onda sam flah, ako sam drugačiji onda sam nervozan. Koji god hoćete scenarij možete od mene dobiti, ali ja biram kad koristim koji scenarij, svjesno i namjerno", rekao je Plenković. "SDP neće odustati od pitanja o HBOR-u i ministru Mariću, jer sve su to pitanja na koja hrvatski građani žele odgovore", poručio je Gordan Maras (SDP) u pojedinačnoj raspravi. Boris Lalovac (SDP) predložio je pak hitno donošenje zakon o reprogramu poreznog duga  jer u suprotnom, smatra, prijeti blokada cijelog sustava. "Ne smije nam se dogoditi da brojne blokade dovedu do blokade cjelokupnog sustava. Mora se ići s reprogramom poreznog duga prema svima", kazao je Lalovac pozvavši Hrvatsku narodnu banku da osigura dodatnu likvidnost. Upozorio je i na značaj ukupnih plaća u Agrokoru na cjelokupnu potrošnju. "Ljeto nam dolazi, vidjet ćete kako sve ovo utječe na potrošnju". Miro Bulj (MOST) smatra da zakoni ne vrijede jednako prema svima. "Zakoni se ne provode i nisu jednaki prema seljaku i prema Ivici Todoriću", rekao je. Sabor sjednicu nastavlja danas. >> 'Agrokorovi problemi utjecat će na hrvatski BDP, vidjet će se koliko' >> Pernar: Zastupnik Đakić mi laserom ide u oči, to je sramota 