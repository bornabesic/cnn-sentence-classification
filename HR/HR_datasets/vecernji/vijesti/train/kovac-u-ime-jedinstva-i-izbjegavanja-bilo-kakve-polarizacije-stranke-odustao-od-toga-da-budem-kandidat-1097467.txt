Ministar vanjskih i europskih poslova Miro Kovač izjavio je da je Hrvatska izborila da njeni interesi budu zastupljeni u pregovaračkom procesu Srbije. "Na to možemo biti ponosni", kazao je Kovač gostujući u emisiji RTL Danas. Otkrio je i koje su dvije najvažnije stvari koje su EU i Hrvatska dogovorile ususret nastavku pregovora o ulasku Srbije u EU i otvaranju poglavlja 23. "Srbija mora potpuno surađivati s Haškim sudom, priznavati sve njegove odluke, sve presude. To znači da Srbija mora izbjegavati konflikte pravne nadležnosti, što znači da srpski zakon o ratnim zločinima ne može vrijediti za Hrvatsku. To je vrlo jasno, štogod govorio netko drugi", rekao je Kovač. Drugi uvjet odnosi se na poštovanje žrtava ratnih zločina. "Srbija će morati osigurati prava žrtava i njihov pristup pravdi. Sve žrtve rata moći će svoja prava ostvarivati pred sudom. To je isto važan kriterij. Srbija mora sudjelovati i u pronalaženju nestalih osoba, a mora poštovati i implementirati pravni okvir glede prava manjina", kazao je Kovač i dodao da s postignutim trebamo biti zadovoljni. "Prije šest mjeseci bili smo na nultoj točki, nismo imali ništa, ovo je ostvarila ova hrvatska Vlada", naglasio je Kovač. Osvrnuo se i na situaciju unutar HDZ-a i oprečna mišljenja Milijana Brkića i Andreja Plenkovića o smanjivanju ovlasti predsjednika stranke. Na čijoj je strani, Kovač nije htio odgovoriti. "Ja sam uime jedinstva i izbjegavanja bilo kakve polarizacije stranke odustao od toga da budem kandidat. Siguran sam da bi to dovelo do novih podjela u HDZ-u", objasnio je Kovač.  "Uskoro ćemo imati sjednicu Predsjedništva, želim da u miru dočekamo 17. srpnja kada će biti izabran novi predsjednik stranke i da se nakon toga dogovorimo i pripremimo za izbore za Sabor koje želimo dobiti", zaključio je Kovač. >>Blic: Hrvati su put Srbije u EU uvjetovali 'paprenim' zahtjevom 