Ruski ministar vanjskih poslova Sergej Lavrov otkrio je u četvrtak da na "osjetljivim" pregovorima ne nosi sa sobom pametni telefon kako ga CIA ne bi mogla prisluškivati. Ruskom ministru vanjskih poslova, čestom sudioniku pregovora u zamršenim međunarodnim pitanjima kao što su rat u Siriji, ukrajinski sukob ili, nešto ranije, iranski nuklearni program, bilo je postavljeno pitanje nakon otkrića WikiLeaksa o CIA-inu hakerskom programu koji, primjerice, omogućuje da se televizor i pametni telefon pretvore u prislušni uređaj. "Osobno nastojim ne nositi sa sobom telefon kad imam pregovore koji se tiču osjetljivih pitanja", rekao je Lavrov na tiskovnoj konferenciji s njemačkim kolegom Sigmarom Gabrielom. "Čini se da se, zahvaljujući tome, dosad nisam našao u nezgodnoj situaciji", dodao je ruski ministar. "Hakeri CIA-e mogu upasti u pametne telefone, televizore, ali - kako sam čuo - i u hladnjake, kako bi stvorili probleme u elektromrežama", našalio se. Kako otkriva WikiLeaks koji je objavio gotovo 9000 dokumenata za koje tvrdi da su CIA-ini, obavještajna agencija je izradila više od tisuću virusnih programa koji se mogu infiltrirati u elektrouređaje i preuzeti kontrolu nad njima. Na meti tih programa su iPhonei,  pametni telefoni koji se koriste Androidom - kojim se navodno koristi i Donald Trump - popularni Microsoft ili pak Samsungovi televizori spojeni na internet i pretvara ih u prislušne uređaje bez znanja njihova korisnika. CIA se zainteresirala i za mogućnost preuzimanja nadzora nad automobilima putem elektronike ugrađene u njih. CIA je optužila WikiLeaks da pomaže američkim neprijateljima otkrivajući te metode. >> Evo kako je CIA prisluškivala preko pametnih elektroničkih uređaja >> Najveće 'curenje' tajnih podataka iz CIA-e! Špijunirali preko pametnih telefona, televizora, WhatsAppa... >> ‘Ozna sve dozna, ‘CIA ci spia’, a i televizori imaju uši 