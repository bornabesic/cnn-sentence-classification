Čak 600 medicinskih sestara i tehničara, te 150 laboratorijskih tehničara, većinom s područja Splitsko-dalmatinske županije, te manji broj iz Slavonije, prijavilo se na nekoliko natječaja koje je objavio KBC Split za popunjavanje svojeg kadra. Natječaj je bio raspisan za 37 medicinskih sestara/tehničara na neodređeno vrijeme, 110 na određeno vrijeme, te 29 laboranata.  "Završen je i natječaj za zapošljavanje novih administrativnih radnika i njihov izbor je u tijeku, kao i izbor ostalog osoblja, a svi će biti raspoređeni po klinikama, zavodima i odjelima", napominje sanacijski upravitelj KBC-a Split Nikola Kolja Poljak i dodaje da, s obzirom na mali broj nezaposlenih medicinskih sestara na Zavodu za zapošljavanje, bolnica neće imati nikakvih problema s popunjavanjem osoblja. Splitska bolnica zaposlila je tijekom godine 41 liječnika specijalistu, a uskoro bi trebala zaposliti dodatni broj liječnika. "Plan specijalizacija za ovu godinu je realiziran, dobivena su rješenja i specijalizanti su počeli s radom. U međuvremenu je dobivena suglasnost dopune plana specijalizacija za 2015. godinu, pa je objavljen natječaj i za to", kazao je Poljak. Zamjenik ministra zdravlja Dragan Korolija Marinić rekao je Hini da će s novim zaposlenicima splitska bolnica imati manji trošak, a trošak novozaposlenih ulazi u masu plaća KBC-a Split. Predsjednica splitske podružnice Hrvatskog strukovnog sindikata medicinskih sestara i tehničara Hrvatske Silvana Ganza pozdravlja zapošljavanje osoblja koje nedostaje jer se upravo taj sindikat borio za povećanje njihova broja, ali napominje da su medicinske sestre i tehničari koji su sada zaposleni na neodređeno vrijeme već radili u bolnici na određeno vrijeme. Novi kadrovi su oni koji se sada zapošljavaju na određeno vrijeme, rekla je istaknuvši da će im broj novozaposlenih dobro doći jer su bez njih "pucali po šavovima", a sada će dobiti optimalan broj kadrova. Ove godine KBC Split je izdao ukupno 554 suglasnosti za zapošljavanje 41 doktora specijalista, 404 medicinskih sestara, tehničara, radioloških tehničara, fizioterapeuta i laboranata, te 8 specijalista anesteziologije. Čak 195 specijalizanata primljeno je na rad u bolnicu zadnje tri i pol godine, a u tijeku je prijem za njih još 14. Od lipnja 2012. do prosinca 2015. u splitsku je bolnicu na stručno osposobljavanje primljeno 657 radnika, a u istom je razdoblju u medicinsku opremu uloženo više od 124 milijuna kuna. Bolnica je tako bogatija za pet aparata za anesteziju, aparat za anesteziju za MR, sedam UZV aparata, te uređaj za brahiterapiju. U tijeku je postupak nabave za dva CT uređaja, digitalni RTG, dvije magnetske rezonance i kardiološki angiografski uređaj, ukupne vrijednosti 39 milijuna kuna. U građevinske je radove uloženo nešto manje od osam milijuna kuna, za što je uređena Dnevna bolnica Klinike za dječje bolesti, saniran je krov na Firulama, uređen laboratorij za humanu reprodukciju, Klinički odjel dječje i adolescentske psihijatrije, te dizalo na poliklinici na Firulama. Najznačajniji poduhvat za KBC Split zasigurno je energetska obnova lokaliteta na Križinama, te osiguranje 92 milijuna kuna za građevinske radove budućeg objedinjenog hitnog bolničkog prijema, koji će biti najveći u Hrvatskoj. >> U bolnicama radi 100 liječnika i 300 sestara više nego prošle godine 