Srbijanski premijer Aleksandar Vučić izjavio je u petak da ne želi rušiti odnose s Hrvatskom, ali da Beograd razumije poruku službenog Zagreba i odluku da bivšeg haaškog optuženika generala Antu Gotovinu imenuje za savjetnika hrvatske Vlade. – Razumjeli smo poruku koju nosi postavljenje Ante Gotovine za savjetnika za nacionalnu sigurnost u Hrvatskoj – izjavio je Vučić tijekom posjeta Novom Sadu. Srbijanski premijer kazao je kako je "sasvim izvjesno da Srbi, prije svega prognani Srbi koji su živjeli na području Krajine i Hrvatske, ne mogu biti sretni" zbog toga. – Ja ne želim rušiti odnose s Hrvatskom, dviju vlada i zemalja, ali razumjeli smo poruku postavljanjem Gotovine – naglasio je Vučić komentirajući imenovanje Ante Gotovine za savjetnika ministra obrane Damira Krstičevića. Vučić je prije više puta ukazivao na različita stajališta u Srbiji i Hrvatskoj o akciji Oluja i njezinim sudionicima, među ostalim i o generalu Gotovini, te o stradanju i progonu Srba kao posljedicama akcije Oluja. – Očekujete li da čujete pozitivne riječi u Srbiji o generalu Gotovini? U Hrvatskoj se slavi 'Oluja', a kod nas je to najtužniji dan, kad je protjerano 250.000 ljudi s ognjišta – izjavio je svojedobno Vučić, ocijenivši da se, unatoč različitim pogledima na prošlost, Srbija i Hrvatska trebaju okrenuti budućnosti. Vučićeva Srpska napredna stranka (SNS) prije nekoliko dana je postala pridruženi član Europske pučke stranke (EPP), uz suzdržano stajalište HDZ-a, koji je otprije član EPP-a. >> Na zatvorenom dijelu vladine sjednice razriješen pomoćnik ministra poljoprivrede Kiš 