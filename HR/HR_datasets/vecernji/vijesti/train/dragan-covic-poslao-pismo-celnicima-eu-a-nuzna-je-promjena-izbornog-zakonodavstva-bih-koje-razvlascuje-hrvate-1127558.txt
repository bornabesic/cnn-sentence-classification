Hrvatski član BiH Predsjedništva Dragan Čović ocijenio je u pismu koje je danas upućeno čelnicima Europske unije da izborni zakon razvlašćuje Hrvate u BiH te se zauzeo za provedbu presude u slučaju Sejdić-Finci nakon što je njegov kolega Bakir Izetbegović prije nekoliko dana ustvrdio da ta dva pitanja neće biti moguće uskoro provesti. On je podsjetio kako su se vlasti BiH obvezale provesti presudu Sejdić-Finci do kraja siječnja sljedeće godine kako bi se predstavnici nacionalnih manjina mogli birati na najviše dužnosti u toj zemlji, te u sklopu toga riješiti i neravnopravnost Hrvata, što po njemu predstavlja i obveze iz Kopenhaških kriterija za približavanje BiH prema EU. "Aktualni izborni zakon u dijelu svojih odredaba razvlašćuje Hrvate BiH. To je iz više razloga nedopustivo, a posebice zato što je Hrvatima u BiH prihvatljiv svaki model koji će omogućiti da odlučuju o izboru hrvatskog člana Predsjedništva BiH i izaslanika u Domu naroda Parlamentarne skupštine. Time ne traže ništa više od jednakog statusa i onoga što već imaju pripadnici druga dva konstitutivna naroda", naveo je Čović u pismu visokoj predstavnici EU za vanjsku i sigurnosnu politiku Federici Mogherini i europskom povjereniku za proširenje Johannesu Hahnu. Po njegovim riječima za sve narode i građane BiH neprihvatljiv je daljnji status quo oko ovoga pitanja, a za "Hrvate napose otvorena mogućnost da se izigra njihova legitimna izborna volja i na taj način kompromitira njihova institucionalna prisutnost i djelovanje, što dalje povlači nemogućnost utjecaja na procese odlučivanja bilo da je riječ o zakonodavnoj, izvršnoj ili sudskoj vlasti u BiH". Čović je ocijenio da će promjena izbornog zakonodavstva pokazati vjerodostojnost oko opredijeljenosti za članstvo u EU svih političkih stranaka u BiH. Predsjedavajući Predsjedništva BiH Bakir Izetbegović, bošnjački predstavnik u tome tijelu, izrazio je u utorak u Bruxellesu sumnju da će se uskoro promijeniti bosanskohercegovačko zakonodavstvo kako bi se popravio položaj Hrvata u toj zemlji, te provela presuda Suda za ljudska prava u Strasbourgu u slučaju Sejdić-Finci kojim je predviđeno da se i predstavnici manjina mogu natjecati na izborima za najviše funkcije u državi. >> Uhićenja u Orašju su dio plana da se stvori BiH bez Hrvata. Time je poslana i poruka premijeru Plenkoviću 