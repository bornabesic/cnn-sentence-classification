Manja skupina prosvjednika okupila se danas u Sarajevu kako bi izrazili nezadovoljstvo odlukom Visokog sudskog i tužiteljskog vijeća Bosne i Hercegovine (VSTV) o zabrani nošenja hidžaba kao vjerskog simbola nositeljicama pravosudnih funkcija u toj zemlji. Na poziv koordinacije bošnjačkih nevladinih udruga na središnjem trgu na Baščaršiji okupilo se nekoliko stotina osoba, uglavnom žena a na čelu povorke istaknule su plakat s porukom "Hidžab - moje pravo, moj izbor". "Odluka VSTV-a je bila potpuno bespotrebna, ne doprinosi nikakvom prosperitetu već nepotrebno uznemirava javnost i građane ove zemlje", izjavio je tijekom okupljanja u ime organizatora muškarac koji se prestavio kao Ismet Bećar. Sarajevsko okupljanje jedno je u nizu sličnih koje bošnjačke udruge organiziraju u gradovima na području Federacije BiH. Protiv odluke o zabrani da žene u sudovima i tužiteljstvima nose marame na način karakterističan za vjernice prosvjedovala je i Islamska zajednica BiH. Njihovo je stajalište kako je nošenje hidžaba vjerska obveza muslimanki te se ona stoga ne smije dovoditi u pitanje odlukama državnih tijela. Odluka VSTV-a donesena u siječnju temelji se na prosudbi kako u sudnicama i uredima tužitelja u BiH kao sekularnoj državi nema mjesta vjerskim simbolima ni jedne konfesije. Zabrana se odnosi na isticanje vjerskih simbola u pravosudnim institucijama, što uključuje i zabranu da simbole poput križeva ili krunica pa i hidžaba nose sutkinje i tužiteljice. >> Marama na glavi – znak vjere ili političko pitanje  >> Za burku i hidžab kazna 10 tisuća franaka 