Remont MiG-ova u Ukrajini, odnosno način na koji je to napravljeno, bila je jedna od najvećih afera koja je potresla MORH. Sada se ta afera pretvorila u optužnicu koju je USKOK u petak podigao protiv Josipa Čovića (59), načelnika Odjela održavanja i remonta Zrakoplovno-tehničkog zavoda, Zapovjedništva za logistiku MORH-a te Ivice Josipovića (56), predstavnika ukrajinske tvrtke koja je obavila remont MiG-ova, a optuženi su za primanje, odnosno davanje mita. Čović se tereti da je od 12. prosinca 2011. do kraja veljače 2016. kao stručna osoba čiji je posao bio da utvrdi koja je od tvrtki koje su se javile na javni natječaj za remont i nabavku borbenih aviona MiG 21, najkompetentnija i najsposobnija za obavljanje tog posla, tražio novac kako bi određenoj tvrtki osigurao dobivanje tog posla. Prvo ga je društvo od kojeg je tražio novac, obećavajući im zauzvrat da će im omogućiti dobivanje posla – odbilo. No Ivica Josipović, koji je predstavljao ukrajinsku tvrtku, na Čovićev je uvjet pristao. Prema optužnici, njih su se dvojica dogovorila da će Josipović, ako njegova tvrtka dobije posao na remontu MiG-ova, Čoviću isplatiti 50.000 eura. Novac je trebao biti isplaćen nakon što posao oko remonta bude ugovoren i realiziran, a prema optužnici od traženih 50.000 eura, Josipović je u dva navrata tijekom siječnja i veljače 2016. isplatio najmanje 10.000 eura. Cijela se ta ružna priča za MORH zakotrljala početkom godine kada su u javnost dospjeli detalji oko remonta MiG-ova u Ukrajini. Doznalo se da su problemi počeli u srpnju 2015. nakon što su HRZ-u vraćeni MiG-ovi koji su bili na remontu u Ukrajini. Tada se ispostavilo da su u funkciji samo tri od 12 zrakoplova koji su bili na remontu. Razotkrilo se da su na zrakoplovima koji su u Hrvatsku vraćeni iz Ukrajine prekucani serijski brojevi koji nisu odgovarali dokumentaciji zrakoplova ni brojevima koji su navedeni u ugovoru o remontu. Ustanovilo se i da su u zrakoplove ugrađeni dijelovi koji ne odgovaraju pratećoj dokumentaciji. Inače, priča s remontom MiG-ova u Ukrajini od početka je bila u problemima jer je remont zbog političke situacije u toj zemlji kasnio. Kako je na površinu izlazilo sve više detalja, koji su upućivali na moguće nepravilnosti, u priču se osim Vojne policije, koja je istraživala sve što se događalo oko MiG-ova, uključio i USKOK. Ante Kotromanović, bivši ministar obrane, tada je kazao kako smatra da je posao oko remonta MiG-ova bio transparentan te kako je “Hrvatska, s obzirom na okolnosti, izabrala jeftiniju i bolju ponudu”. >> USKOK zbog remonta MiG-ova pokreće istragu protiv dvojice hrvatskih državljana >> Otkrivamo koliko vojnih aviona i helikoptera ima Hrvatsko ratno zrakoplovstvo 