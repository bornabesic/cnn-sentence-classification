Središnja proslava 25. obljetnice HRM-a održana je u Šibeniku, na kojoj je bila vrhovna zapovjednica Oružanih snaga, hrvatska predsjednica Kolinda Grabar-Kitarović. U govoru je istaknula kako su temelji HRM-a postavljeni za vrijeme Domovinskog rata, upravo u Šibeniku za vrijeme tzv. Rujanskog rata kada su 1991. zaplijenjena 34 broda tadašnje JNA. - Budući da ovih dana obilježavamo i 25. obljetnicu šibenske bitke iskazujem zahvalu i upućujem čestitku svim hrabrim braniteljima sudionicima te bitke, posebice onima koji su bili na Žirju. Bila je to jedna od najvažnijih bitaka Domovinskog rata, odlučna za obranu Dalmacije, a potom i oslobođenje okupiranih dijelova Hrvatske. Tu je prevagnuo ljudski čimbenik, motiviranost i hrabrost hrvatskog vojnika te zajedništvo hrvatskih ljudi – istaknula je Grabar-Kitarović.  Predsjednica je govorila i o tradiciji hrvatske mornarice, od vremena hrvatskih kneževa, Trpimira i Domagoja, kraljeva Tomislava i Petra Krešimira IV., preko slavne Dubrovačke republike do današnjih dana. Govorila je i o značaju dr. Franje Tuđmana i Domovinskog rata i poručila kako su hrvatske Oružane snage pripravne za odgovor bilo kakvim izazovima. Prije središnje proslave održan je veličanstven mimohod od Baldekina do rive, na kojem je sudjelovalo više od 1000 šibenskih branitelja, veterana Domovinskoga rata, a pridružili su im se djeca z škola i vrtića. >> Grabar-Kitarović: Neću dopustiti odugovlačenja i ultimatume, Hrvatska nema vremena za nova politička nadmudrivanja 