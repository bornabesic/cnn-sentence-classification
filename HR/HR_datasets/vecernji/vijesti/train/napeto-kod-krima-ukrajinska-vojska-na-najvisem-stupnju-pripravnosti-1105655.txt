Ukrajinski predsjednik Petro Porošenko rekao je danas kako je naredio svim vojnim jedinicama u blizini Krima i u istočnoj regiji Donbas stanje najviše pripravnosti nakon što je Rusija u srijedu optužila Kijev za upad na Krim. U odvojenoj izjavi, glasnogovornik ukrajinske vojske rekao je kako Ukrajina od srijede održava prethodno isplanirane vojne vježbe u južnoj Ukrajini. Putin sasuo niz optužbi Ruski predsjednik Vladimir Putin jučer je optužio Kijev da koristi terorističke taktike kako bi isprovocirao novi sukob i destabilizirao Krim, regiju koju je Moskva anektirala 2014. godine. Ukrajina odbacuje ove optužbe, nazivajući ih ciničnim izgovorom za nove vojne prijetnje Ukrajini. Moskva je jučer objavila da je spriječila skupinu naoružanih sabotera koji su podvodnim putem htjeli ući na Krim. Ruske novine Kommersant danas su citirale izjavu neimenovanih sigurnosnih izvora da je uhićena skupina planirala napade na Krim kako bi uništila tamošnju turističku industriju. Uhićeni saboteri Izvori dodaju kako je dvoje od sedam sabotera ubijeno, a ostali su pritvoreni. Većina njih bili su stanovnici Krima, a neki su imali i ruske putovnice. Navodno su planirali niz bombaških napada na turističke točke na Krimu te da im je cilj bio proširiti paniku, a ne ubiti nekoga. Ruska mornarica planira održati vježbe u Crnom moru u kojima bi radila na odbijanju podvodnih napada, objavile su ruske novinske agencije u četvrtak, citirajući ministra obrane. SAD zasad ne vidi da išta potvrđuje ruske optužbe o ukrajinskom upadu na Krim, rekao je u četvrtak američki veleposlanik u Ukrajini Geoffrey Pyatt, dodavši kako američke sankcije protiv Rusije ostaju na snazi dok se taj poluotok ne vrati Ukrajini.  – Rusija ima povijest čestih lažnih optužbi Ukrajine kako bi skrenuli pozornost sa svojih ilegalnih radnji – napisao je Pyatt na Twitteru. 