Desetak aktivista Platforme "Zaustavimo TTIP" (Transatlantsko partnerstvo za trgovinu i ulaganja između EU i SAD-a) prosvjedovalo je u petak ispred Hrvatskog sabora, upozoravajući na, kako su rekli, prikrivene opasnosti TTIP-a o kojima i Sabor treba voditi računa te preuzeti ključnu ulogu u njegovoj eventualnoj ratifikaciji.   Hrvoje Radovanović iz Zelene akcije rekao je kako je prosvjed organiziran u povodu 12. kruga pregovora o TTIP-u, koji se ovaj tjedan vodi u Bruxellesu. Platforma Zaustavimo TTIP, u kojoj je više organizacija civilnog društva – GONG, Zelena akcija, BRID, Centar za demokratizaciju, CMS i Klub studenata Fakulteta političkih znanosti, prosvjedom želi upozoriti da su ti pregovori netransparentni te da hrvatski građani nisu upoznati s opasnostima za vladavinu prava i financijsku stabilnost Hrvatske, koje proizlaze iz kontroverznog mehanizma rješavanja sporova između države i investitora.   Radovanović je kazao kako mehanizam za rješavanje sporova između investitora i države ISDS, odnosno njegova nova verzija ICS, međunarodnim tvrtkama omogućuje da tuže Hrvatsku bude li donosila zakone koji tvrtkama umanjuju projiciranu buduću zaradu. – Države koje su unaprijedile standarde zaštite okoliša, odlučile smanjiti broj nuklearki, podigle minimalnu plaću ili na neki drugi način nastojale zaštiti javni interes, suočene su s prijetnjama tužbi teškima nekoliko milijardi eura – poručili su aktivisti.  Ispred zgrade Sabora istaknuli su transparent "Zaustavimo TTIP" te onaj s porukom "ISDS – Koliko državu košta zaštita javnog interesa? Poljska postrožila regulaciju lijekova – 4 milijuna eura, Poljska odustala od privatizacije osiguravajuće tvrtke – 2 milijarde eura, Slovačka spriječila privatizaciju zdravstva – 25 milijuna eura, Kanada zabranila neurotoksin u benzinu – 13 milijuna dolara".    Duje Prkut iz GONG-a rekao je da su tim transparentom htjeli pokazati koliki su iznosi tužbi s kojima su države bile suočene samo zato što su nastojale regulirati neko područje. – Nedavno su objavljeni prvi proračunski dokumenti koji pokazuju kako se zapravo s nekoliko desetaka milijuna kuna može pokriti jako puno potreba u proračunu, a mi ovdje pričamo o tužbama koje će prijetiti Hrvatskoj, koje su teške nekoliko milijardi eura ili dolara, tako da je opasnost za financijsku stabilnost Hrvatske iznimno velika – istaknuo je Prkut.  Dodao je kako zabrinjava i netransparentnost procesa, jer se sve vodi "iza zatvorenih vrata i jedni koji imaju pristup tome su korporativni igrači".  – To nije slučaj samo u Europi nego i u Hrvatskoj. Dakle, Ministarstvo vanjskih i europskih poslova već kontinuirano održava sastanke s predstavnicima poslovnih udruženja, s njima se savjetuje o hrvatskim stajalištima u Europi i informira ih o tijeku pregovora, a istovremeno je hrvatskim organizacijama civilnog društva onemogućen pristup tim informacijama – poručio je Prkut.    Aktivisti su pozvali saborske zastupnike da se informiraju o TTIP-u, uključe u javnu raspravu te se izbore da Sabor sudjeluje u postupke eventualne ratifikacije TTIP-a (ali i CETA-e, već ispregovaranog sličnog sporazuma između Kanade i EU). Upozorili su kako TTIP prijeti ograničavanjem slobode djelovanja zastupnika, a konstantnom prijetnjom milijunskim tužbama na državu vrši snažan pritisak da u budućnosti odustane od novih regulacija kojima se nastoje zaštiti interesi i prava građana.   Platforma Zaustavimo TTIP dio je šire europske koalicije Stop TTIP u, u koju je uključeno više od 600 organizacija iz čitave Europe.  >>  TTIP ruši cijene hrane i do 25 posto 