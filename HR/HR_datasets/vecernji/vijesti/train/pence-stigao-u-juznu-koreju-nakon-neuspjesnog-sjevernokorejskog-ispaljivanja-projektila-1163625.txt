Američki potpredsjednik Mike Pence stigao je u Južnu Koreju u nedjelju na početku svoje azijsko-pacifičke turneje u sklopu koje će posjetiti četiri zemlje u nastojanju da potvrdi savezništvo s njima, suočen s ratobornom Sjevernom Korejom koja je nekoliko sati ranije neuspješno ispalila projektil. Pence je u Seul stigao ubrzo nakon što je Pjongjang pokušao lansirati neidentificiran projektil iz lučkoga grada Sinpo koji je "eksplodirao gotovo odmah", kako je reklo američko zapovjedništvo za Tihi ocean. Pence je obaviješten o neuspješnom ispaljivanju, prenosi CNN navodeći vladine dužnosnike. Sjeverna Koreja obilježila je 105. rođendan pokojnoga osnivača države i "vječnoga predsjednika" Kim Il Sunga velikom vojnom paradom u glavnome gradu Pjongjangu u subotu u jeku zabrinutosti da bi mogli izvesti novi nuklearni pokus. Viši američki dužnosnik uoči Penceova posjeta Južnoj Koreji u nastavku kojeg će posjetiti Japan, Indoneziju i Australiju rekao je novinarima da se vojne opcije "već procjenjuju" u jeku sve većih prijetnji Sjeverne Koreje. Američki predsjednik Donald Trump obaviješten je o sjevernokorejskom neuspješnom ispaljivanju projektila, rekao je ministar obrane Jim Mattis. "Predsjednik i njegov vojni tim obaviješteni su o sjevernokorejskom neuspješnom ispaljivanju projektila", rekao je te dodao da "predsjednik nema komentara".  Američki dužnosnik koji putuje s Penceom kazao je za Reuters da testiranje najvjerojatnije rakete srednjeg dometa nije iznenađenje za SAD.  "Imali smo dobre obavještajne podatke prije lansiranja i dobre podatke nakon lansiranja", kazao je neimenovani dužnosnik dodajući da se radi o neuspješnom testiranju koje je slijedilo nakon ranijeg neuspješnog testiranja.  "Ne moramo trošiti svoje snage zbog toga". Dužnosnik je kazao kako je sjevernokorejska raketa bila u zrak tek četiri-pet sekundi.  >> Sjeverna Koreja upozorava SAD: Spremni smo uzvratiti nuklearnim napadima >> Neuspjeh Sjeverne Koreje: Propao pokušaj lansiranja projektila 