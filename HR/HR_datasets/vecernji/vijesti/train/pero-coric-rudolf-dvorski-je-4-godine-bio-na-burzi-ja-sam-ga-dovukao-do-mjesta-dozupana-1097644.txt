Glavni tajnik HSP AS-a Pero Ćorić optužio je danas dosadašnjeg zamjenika predsjednika stranke Rudolfa Dvorskog za pokušaj političke trgovine i ucjene, ustvrdivši da je ultimativno tražio da mu stranka na parlamentarnim izborima osigura ulazak u Sabor. Ćorić je to kazao Hini nakon što je Dvorski na konferenciji za novinare u Zadru izvijestio da je, skupa sa članovima županijske organizacije, istupio iz HSP AS-a i da namjerava osnovati novu stranku. Kao razlog takve odluke naveo je nezadovoljstvo radom središnjice "koja je zanemarila svoj program i postala glasnogovornik drugih". Ćorić, međutim, uzvraća optužbama da je Dvorski zanemarivao obveze koje ima kao zamjenik predsjednika stranke te da je u posljednjih godinu dana samo dva puta "došao na izlet u Zagreb o trošku stranke". "Takav politički konformizam u HSP AS-u nikad nije stanovao niti će stanovati. Danas je učinio ono što sam mu preporučio neki dan, kada sam mu poručio da kao zamjenik predsjednika neće dočekati jesen, čak ni Veliku Gospu", kazao je Ćorić, koji je uvjeren da Dvorski iz stranke nije izišao zbog nesuglasja u političkim idejama, kako sam tvrdi, nego zbog "borbe za pozicije". Podsjetio je da je Dvorski početkom tjedna bio na pregovorima HSP AS-a i HDZ-a o izbornoj suradnji. "Uključio se u razgovor na samom završetku sastanka i inzistirao da mu se osigura mjesto u Saboru. Odgovor koji je dobio od Milijana Brkića bio je vrlo neugodan i ja ga sad ne želim prenositi", ustvrdio je Ćorić. Na tvrdnju Dvorskog da s njim stranku napušta čak 1300 članova iz Zadarske županije, Ćorić uzvraća kako bi "volio da je HSP AS u Zadru bio tako snažan". Očekuje kako će Dvorski u periodu do izbora krenuti u "hiperaktivnu političku trgovinu, i to s pozicije koju mu je HSP AS osigurao". Dvorski je, naime, dožupan Zadarske županije, a Ćorić tvrdi kako je vrhu stranke govorio da mu moraju osigurati poziciju u Saboru jer "on već ima bolje ponude". Uvjeren je kako odlazak Dvorskog stranci neće značajno naštetiti ni u pregovorima o izbornoj suradnji niti na parlamentarnim izborima u rujnu. "Mi za vikend u Iloku imamo sjednice stranačkih odbora, zasjedat će Glavni stan, 300 dužnosnika sa svih razina i Predsjedništvo stranke i donijet ćemo deklaraciju u 10 točaka, na temelju koje ćemo završiti naše pregovore s potencijalnim koalicijskim partnerima", najavio je Ćorić. >> Tepeš i Ćorić došli u HDZ: 'Želimo spriječiti povratak neokomunista Milanovića na vlast' 