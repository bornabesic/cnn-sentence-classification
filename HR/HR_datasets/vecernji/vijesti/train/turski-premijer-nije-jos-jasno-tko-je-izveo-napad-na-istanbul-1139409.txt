Turske vlasti počele su razotkrivati dokaze o terorističkom napadu počinjenom u nedjelju u noćnom klubu Reina u Istanbulu s 39 žrtava, među kojima su brojni strani državljani, no još je nejasno tko je za njega odgovoran, rekao je turski premijer Binali Yildirim.  "Neke su se pojedinosti pojavile, no vlasti rade na tome da dobiju konkretne rezultate", rekao je Yildirim novinarima upitan tko stoji iza napada počinjenog u prvim satima nove godine.  "Policija i sigurnosne službe podijelit će informacije kako budu pristizale tijekom istrage", rekao je premijer novinarima. Napadač je rafalnom paljbom iz automatskog oružja prvo zasuo okupljene pred ulazom u klub i automobile koji su prolazili ulicom u istanbulskoj četvrti Ortakoy, a potom ušao u klub i nastavio pucati na ljude koji su došli proslaviti dolazak Nove godine. U trenutku napada u klubu je bilo između 500 i 600 ljudi. Neki ljudi spašavali su se skokom u Bospor. Reina'da terör saldırısı. Eğlenenlerin üzerine ateş açan saldırgan üstündeki noel baba kıyafetini çıkardı. Saldırıda denize atlayanlar oldu. pic.twitter.com/wH7TA5dy57 Među 39 žrtava i 69 ozlijeđenih nema hrvatskih državljana, prema podacima Ministarstva vanjskih i europskih poslova, ali je među dosad 21 identificiranom najmanje 16 stranih državljana te pet Turaka. Turska ministrica za obitelj rekla je da među žrtvama ima Saudijaca, Marokanaca, Libanonaca i Libijaca.  Jordan je potvrdio da su ubijena najmanje tri Jordanca, a Tunis je potvrdio smrt dvoje svojih državljana. Izrael je potvrdio da je u napadu jedna Izraelka ubijena, a druga ranjena. Službeni Pariz je potvrdio da su među ranjenima tri francuska državljana. U nedjelju je također priopćeno da su pripadnici antiterorističke jedinice policije u Ankari uhitili u subotu osmero terorista Islamske države osumnjičenih za planiranje terorističkog napada tijekom proslave Nove godine. Istanbul je bio u 2016. pogođen brojnim terorističkim napadima koje su počinili kurdski teroristi ili radikalna džihadiststička Islamska država. Među posljednjima su prije tri tjedna bili napadi dvojice samoubojica na nogometnom stadionu Besiktas s 40 žrtava. Prije nešto manje od dva tjedna na otvaranju izložbe u Ankari policajac u civilu ubio je ruskog veleposlanika u znak odmazde za rusko sudjelovanje u ratu u Siriji. 