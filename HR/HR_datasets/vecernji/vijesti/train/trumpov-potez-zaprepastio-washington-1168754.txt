Američki predsjednik Donald Trump izazvao je pravu političku buru smjenom direktora FBI-a Jamesa Comeya, koji je vodio istragu o povezanosti Trumpove predsjedničke kampanje 2016. s Rusijom i mogućem utjecaju te zemlje na ishod izbora, javljaju u srijedu agencije. Republikanski predsjednik otpustio je Comeya zbog načina na koji je u izbornoj godini vodio istragu o skandalu s elektroničkom poštom njegove suparnice iz demokratskih redova Hillary Clinton. Smjena Comeya zaprepastila je Washington i izazvala sumnje među demokratima da Bijela kuća pokušava osujetiti istragu FBI-a o upletanju Rusije u američke predsjedničke izbore te su neki demokrati Trumpov potez usporedili s "pokoljem subotnje večeri" iz 1973. kada je tadašnji predsjednik Richard Nixon smijenio posebnog nezavisnog tužitelja koji je istraživao aferu Watergate. Smjenu direktora FBI-a ranije je preporučio američki državni odvjetnik Jeff Sessions koji je ocijenio da Comey ne može učinkovito voditi FBI. U pismu koje je Trump poslao Comeyu stoji: "Iako uvelike cijenim što ste me u tri navrata obavijestili da nisam pod istragom, ipak sam suglasan prosudbom ministarstva pravosuđa da ne možete učinkovito voditi Ured". "Sada je iznimno važno da za FBI pronađemo novo vodstvo koje će obnoviti povjerenje javnosti u njegovu ključnu misiju provođenja zakona", dodao je Trump u pismu. Bijela kuća odbacuje optužbe da je smjena Comeya politički motivirana. Vođa demokrata u Senatu Chuck Schumer potvrdio je da je razgovarao s Trumpom i da mu je kazao da "čini veliku grešku", ali da mu predsjednik na to "u stvari nije odgovorio". Schumer sada traži imenovanje posebnoga tužitelja za istragu ruskoga upletanja u izbore, jer bi javnost mogla opravdano sumnjati da je iznenadna smjena Comeyja s položaja pokušaj prikrivanja istine. "Nezavisna istraga o ulozi Moskve u izborima sada je jedini način da se vrati povjerenje američkog naroda", kazao je Schumer. Iako su mnogi demokrati također snažno kritizirali rad Comeya vezan uz istragu o elektroničkoj pošti Trumpove protukandidatkinje Hillary Clinton, brine ih trenutak koji je Trump odabrao za njegovu smjenu. Senator Richard Burr, republikanski predsjednik senatskog Odbora za obavještajne poslove, također dijeli tu zabrinutost. "Po mom mišljenju, njegova je smjena gubitak za FBI i naciju", kazao je Burr. Odgovarajući na kritike glede smjene Comeya, dužnosnici Bijele kuće navode i riječi zamjenika državnog tajnika Roda Rosensteina, karijernog tužitelja koji je dužnost preuzeo 25. travnja, da nakon procjene stanja u FBI-u "ne može braniti način direktorovog vođenja istrage elektroničke pošte Hillary Clinton" te ne razumije njegovo odbijanje da prihvati "gotovo jednoglasnu ocjenu da je pogriješio". No, Trumpova smjena Comeya, ističu pravni stručnjaci, ne znači da će se istraga FBI-a o umiješanosti Rusije u izbore osujetiti ili prekinuti. Karijerni dužnosnici FBI-a mogu nastaviti istragu čak i ako se krene u odabir novog direktora Saveznog istražnog ureda, tvrde pravni stručnjaci.   