Predsjednik Srpske radikalne stranke (SRS) i predsjednički kandidat Vojislav Šešelj izjavio je u četvrtak da će vođa Srpske napredne stranke (SNS) i premijer Aleksandar Vučić biti najteži protukandidat ako se bude kandidirao na predstojećim predsjedničkim izborima. "Čekamo da vidimo tko će mi iz SNS-a biti protukandidat, vjerojatno Aleksandar Vučić, a za njega već imam pripremljene razne argumentirane primjedbe na njegovo djelovanje kao predsjednika vlade", rekao je Šešelj na konferenciji za novinare Šešelj. Poručio je da za Vučića “ima aseve iz rukava” kojima ga argumentirano namjerava napasti, ali je priznao da će mu Vučić biti najteži suparnik. Vođa radikala i zastupnik u Narodnoj skupštini Srbije poručio je da će i u slučaju Vučića, bude li se kandidirao, postupati kao i u napadima na dosad poznate predsjedničke kandidate Vuka Jeremića, donedavnog predsjedajućeg Opće skupštine UN te pučkog zastupnika Sašu Jankovića. "Moji rukavi su uvijek puni aseva i kad ih god ih protresem, oni lete kao strelice na sve strane. A letjet će i prema Vučiću kada ga kandidiraju", najavio je Šešelj i dodao da na izborima može pobijediti i Vučića i Jeremića. Šešelj je rekao da je predsjednik Srbije Tomislav Nikolić slanjem "išaranog vlaka" na Kosovo pokušao izazvati krvoproliće, jer je svjestan toga da nema više što očekivati u političkom životu Srbije, pa je "htio stvoriti situaciju u kojoj bi ga vidjeli kao vođu i spasitelja". "Nikolić je bio spreman izazvati krvoproliće provokacijom s putničkim vlakom išaranim parolama koje bi Albance sigurno iritirale, izazvale njihov bijes i teror, ali u ovom slučaju i njihovu oružanu bandu, formiranu uz podršku NATO-a", rekao je Šešelj. Taj Nikolićev scenarij nije se ostvario "jer su ga prozreli svi politički čimbenici, ne samo u Srbiji već i u svijetu", dodao je. >> Šešelj je za Vulina odgovoran političar >> Zbog incidenata odgođena sjednica u srbijanskom parlamentu, Šešelj puštao pjesmu o Trumpu 