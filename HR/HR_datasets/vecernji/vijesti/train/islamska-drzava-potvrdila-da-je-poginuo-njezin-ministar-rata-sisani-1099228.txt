 Abu Omar al-Šišani, kojeg je Pentagon smatrao "ministrom rata" Islamske države, poginuo je u borbama u iračkom gradu Širkatu, južno od Mosula, objavila je novinska agencija koja podržava militante. Pentagon je u ožujku objavio da je Šišani vjerojatno ubijen u američkom zračnom napadu u Siriji, ali ovo je prvi put da je Islamska država potvrdila njegovu smrt. Reuters nije mogao potvrditi izvješće agencije Amak, koju Islamska država koristi za objavu informacija i koja je opovrgnula raniju Pentagonovu vijest da je Šišani poginuo. Pentagon ovo izvješće nije mogao potvrditi niti zanijekati. Hišam al-Hašimi, stručnjak za sigurnost koju savjetuje iračku vladu u Bagdadu, rekao je da je izvor u Širkatu potvrdio da je Šišani ondje poginuo zajedno s još nekoliko militanata. Iračke snage napreduju prema Mosulu, najvećem gradu koji još uvijek drži Islamska država. Gotovo su okružile Širkat, koji se nalazi 250 kilometara sjeverno od Bagdada, a prošli tjedan oslobodile su važnu zračnu bazu na tom putu. No, Rami Abdelrahman, voditelj Sirijskog opservatorija za ljudska prava, tvrdi da je Šišani u ožujku bio ranjen i da je ubrzo nakon toga umro na selu istočno od Rake. "Potvrdio sam to preko liječnika koji ga je posjetio", rekao je. On smatra da je Islamska država vjerojatno odlučila otezati s potvrdom njegove smrti dok mu ne pronađe nasljednika. Šišani, poznat i kao Omar Čečen, jedan je od najtraženijih militanata i SAD je nudio do 5 milijuna američkih dolara nagrade za informacije koje bi omogućile njegovu eliminaciju. Rođen 1986. u Gruziji, tadašnjem Sovjetskom Savezu, Šišani je bio bliski vojni savjetnik vođe Islamske države Abua Bakra al-Bagdadija, koji se po svjedočanstvima džihadista na njega jako oslanjao. >>Makedonci uhitili četvoricu ISIL-ovaca, za trojicom se još traga 