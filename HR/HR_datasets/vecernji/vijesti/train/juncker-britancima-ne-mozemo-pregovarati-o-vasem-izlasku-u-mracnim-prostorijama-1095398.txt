 Predsjednik Europske komisije Jean-Claude Juncker pozvao je u utorak Veliku Britaniju da što prije iznese svoje stajalište o izlasku iz EU te demantirao glasine da je bolestan i da bi mogao odstupiti, koje sve češće kruže nakon britanskog referenduma. Juncker je u svom obraćanju zastupnicima Europskog parlamenta, koji su se okupili u utorak na izvanrednoj plenarnoj sjednici u Strasbourgu posvećenoj ishodu britanskog referenduma, istaknuo da se protivi neformalnim pregovorima o izlasku Velike Britanije prije nego što započnu službeni pregovori. Britanska strana dala je do znanja da bi htjela neformalno pregovarati o uvjetima izlaska i okviru za nove odnose s EU i prije nego što započnu službeni pregovori, koji se trebaju održati unutar roka od dvije godine od dana podnošenja službene obavijesti o napuštanju. – Ti neformalni pregovori ne mogu se odvijati u mračnim prostorima. Mi određujemo dnevni red", rekao je Juncker. Juncker je izrazio žaljenje zbog ishoda britanskog referenduma i istaknuo da EU i bez nje mora nastaviti dalje. – EU je izgubila krilo, ali naš let se nastavlja. To nije let u nepoznato, nego prema cilju koji je zapisan u ugovorima – rekao je Juncker.  Osvrnuo se i na sve češće glasine u medijima da bi on zbog zdravstvenog stanja mogao podnijeti ostavku.  – Nisam ni umoran ni bolestan kako pišu njemačke novine. Ja ostajem ono što jesam  – borit ću se do posljednjeg daha za ujedinjenu Europu – rekao je Juncker. 