Napad sarinom na sirijski lokalitet Kan Šejkun u kojem je početkom travnja poginulo 87 osoba nosi "potpis" Damaska, optužila je Francuska u izvješću svojih obavještajnih službi okrivljujući režim. U dokumentu se "sa sigurnošću" zaključuje da je sarin korišten i nosi oznaku proizvodnje sirijskog režima. "S obzirom na užas tog napada i opetovana sirijska kršenja obveza oko nekorištenja oružja koje je zabranila međunarodna zajednica, Francuska je odlučila podijeliti sa svojim partnerima i svjetskim javnim mnijenjem informacije kojima raspolaže", kazao je šef francuske diplomacije Jean-Marc Ayrault po završetku Vijeća obrane okupljena oko predsjednika Francoisa Hollandea u Elizejskoj palači. U napadu izvedenom 4. travnja na Kan Šejkun, u pobunjeničkoj zoni, poginulo je 87 osoba, od kojih 31 dijete. Napad je naveo SAD na odmazdu 7. travnja a Sjedinjene Države nakon toga uvele su nove sankcije sirijskom režimu koji niječe povezanost s napadom. >> SAD uvodi nove sankcije Siriji zbog kemijskog napada 