Državna revizija u uredu bivšeg premijera Zorana Milanovića otkrila je sumnjive isplate, a prema nalazu za 2015. godinu iz tog je ureda trojici Milanovićevih posebnih savjetnika,  Nevenu Budaku, Siniši Petroviću i Slavku Goldsteinu, isplaćeno 307. 785 kuna za inozemne dnevnice, javlja HRT.  Radi se o više od 500 inozemnih dnevnica, a putnim nalozima nije priloženo izvješće s puta niti druga vjerodostojna dokumentacija koja bi potvrdila da je putovanje obavljeno. Dvojici savjetnika isplaćeno je po 186, a trećem - njih 160. Ispada da je svaki na službenom putu boravio skoro pola godine. Zanimljivo je da su sva putovanja trajala između 9 i 12 dana.  Revizija spominje posebnog savjetnika za kulturu, a tada je to bio Slavko Goldstein koji je istaknuo da je radio volonterski te da iz Hrvatske nigdje nije putovao. "Niti 2015. niti bilo koje druge godine, a bio sam 4 godine savjetnik, nikad nisam putovao u inozemstvo. Nikad nisam dobio dnevnice nikakove niti za inozemstvo niti za zemlju", kaže Goldstein.  Istu reakciju imao je i posebni savjetnik za znanost Neven Budak, koji tvrdi da je u inozemstvo samo jednom, ali 2014. i za svoj rad, kaže - nije uzeo ni lipe. "To je vrlo jednostavno ustanoviti. Tko god treba može dobiti uvid u moj tekući i žiro račun", dodaje Budak.  Putne naloge i dnevnice odobravo je tadašnji predstojnik premijerova Ureda Tomislav Saucha, koji tvrdi da nije potpisivao nikakve dnevnice savjetnicima. "Ovdje se radi o gruboj grešci, ili o podmetanju, ili o teškom kaznenom djelu", kazao je Saucha. U ponedjeljak će, najavljuje, sve prijaviti DORH-u. Smatra da će krivca lako pronaći jer se novac mogao izdati na ruke, ali onaj tko ga je preuzeo - morao je potpisati priznanicu. >>Što je sporno u računima za Ostojićevu kampanju? 