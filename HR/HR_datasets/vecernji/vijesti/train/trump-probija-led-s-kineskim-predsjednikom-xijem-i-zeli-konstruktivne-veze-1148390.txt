Američki predsjednik Donald Trump probio je led s kineskim predsjednikom Xijem Jinpingom u pismu u kojemu mu poručuje da se veseli suradnji na razvijanju konstruktivnih odnosa, premda dvojica predsjednika nisu izravno razgovarala nakon Trumpova preuzimanja predsjedničke dužnosti. Trump u pismu zahvaljuje Xiju na čestitki koju mu je kineski predsjednik poslao u povodu inauguracije te svim Kinezima želi sretnu novu Godinu pijetla, navodi Bijela kuća. "Predsjednik Trump rekao je da se raduje suradnji s predsjednikom Xijem u razvoju konstruktivnih odnosa koji će koristiti i SAD-u i Kini", rečeno je. Kinesko ministarstvo u četvrtak se još nije oglasilo komentarom u vezi s pismom. Trump i Xi nisu još izravno razgovarali nakon Trumpova preuzimanja dužnosti 20. siječnja, premda su kontaktirali ubrzo nakon što je Trump pobijedio na predsjedničkim izborima u studenome. Diplomatski izvori u Pekingu kažu da je u Kini vladala nervoza u pogledu toga da bi Xi mogao ostati ponižen u slučaju da poziv s Trumpom pođe krivo i detalji iscure u američkim medijima. Prošli tjedan su odnosi između SAD-a i dugogodišnjeg saveznika Australije ostali zategnuti nakon što je Washington Post objavio detalje oštrog razgovora  između predsjednika Trumpa i premijera Malcoma Turnbulla. "To je posljednje što Kina želi", rekao je izvor upoznat s kineskim razmišljanjem  o odnosima sa SAD-om za Reuters. "Bilo bi to nevjerojatno sramotno za predsjednika Xija i kineski narod, koji pridaju vrijednosti osobnoj časti". Viši zapadni dužnosnik koji nije iz SAD-a rekao je da se Kina vjerojatno neće žuriti s takvim pozivom. "Te se stvari moraju dogoditi u vrlo kontroliranom okružju za Kinu, a Kina to ne može jamčiti s nepredvidljivim Trumpom", rekao je diplomat. >> Poruka najbogatijeg Kineza Trumpu: Kad stane trgovina, počinje rat 