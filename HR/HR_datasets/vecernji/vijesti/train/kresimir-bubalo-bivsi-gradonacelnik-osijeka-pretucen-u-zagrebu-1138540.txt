Krešimir Bubalo, bivši HDSSB-ov gradonačelnik Osijeka napadnut je jutros u 7.45 sati u Sesvetama. Policija je izvijestila da su ga napala dva zasad nepoznata napadača koji su nakon toga pobjegli. Doznajemo kako su maskirani napadači na glavi imali kape tzv. šilterice. Što je motiv napada, zasad nije poznato, a Bubalo je prevezen u bolnicu. Više okolnosti o samom događaju trebalo bi biti poznato nakon što policija dovrši očevid te nakon što obavi razgovor s Bubalom. Inače, bivši gradonačelnik Osijeka povukao se iz politike te je član Uprave u Pevecu. Iz navedene tvrtke oglasili su se o nemilom događaju, a u priopćenju su naveli sljedeće: – Jutros, prilikom odlaska na posao, ispred svoje zgrade napadnut je od više nepoznatih počinitelja naš član Uprave, gospodin Krešimir Bubalo. Prilikom napada zadobio je ozljede zbog kojih je zbrinut u bolnici. Trenutačno drugih informacija nemamo, pa vas molimo za razumijevanje. Kad nam bude poznato više pojedinosti, izvijestit ćemo vas o novim činjenicama. Osječki gradonačelnik Ivan Vrkić izjavio je danas u Osijeku kako Bubalo "sigurno nije kriv za ono što mu se dogodilo". Na konferenciji za novinare u osječkoj Zračnoj luci Vrkić je izrazio žaljenje zbog napada te je rekao kako je telefonski razgovarao s Bubalom nakon što je primljen u bolnicu i zaželio mu brz oporavak i povratak obitelji. "Osobno mislim kako on sigurno nije kriv za ono što mu se dogodilo jer se izgleda radi o klasičnoj 'sačekuši'. Kaže da je bilo borbe, ali da je sve skupa dobro prošlo", rekao je Vrkić. (Hina) 