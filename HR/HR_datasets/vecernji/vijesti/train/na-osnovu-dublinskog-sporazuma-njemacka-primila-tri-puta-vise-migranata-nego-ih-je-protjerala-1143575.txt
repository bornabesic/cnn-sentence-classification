Njemačka je u prošloj godini na osnovu Dublinskog sporazuma primila preko 12.000 migranata a samo 4.000  je protjerala u druge zemlje Europske unije, priopćilo je u četvrtak ministarstvo unutarnjih poslova. Najveći broj migranata koji je u Njemačku vraćen iz neke od članica Europske unije stigao je iz Švedske iza koje slijede Nizozemska, Danska i Belgija. Njemačka je najveći dio od oko 4.000 migranata poslala natrag u Italiju iza koje slijede Poljska, Španjolska i Mađarska. Njemačko ministarstvo unutarnjih poslova priopćilo je da se kod većine migranata vraćenih u Njemačku radi o osobama koje su u Njemačkoj već jednom podnijele zahtjev za azilom ali nisu dočekale rješenje nego su otišle u neku drugu zemlju. Brojke bacaju novo svjetlo na najave njemačke vlade kako će se broj migranata u Njemačkoj smanjiti nakon što se u punoj mjeri započne s primjenom Dublinskog sporazuma prema kojem izbjeglice moraju ostati u onoj zemlji Europske unije u koju su prvo ušli. S obzirom na to da je najveći broj migranata u Njemačku ušao preko tzv. balkanske rute, njemačke vlasti bi najveći broj njih trebale poslati u Grčku kamo se međutim migranti ne šalju od 2011. kada je Europski sud utvrdio kako u Grčkoj za migrante vladaju neprihvatljivi uvjeti. Njemački ministar unutarnjih poslova Thomas de Maiziere najavio je nedavno kako će Njemačka, shodno preporuci Europske komisije, započeti s povratom migranata u Grčku sredinom ožujka. De Maiziere je u nekoliko navrata objasnio kako su novcem Europske unije u međuvremenu uvjeti u migrantskim logorima u Grčkoj podignuti na dovoljnu razinu. Istodobno neki njemački mediji javljaju, pozivajući se na ministarstvo unutarnjih poslova, kako je 2016. zabilježen i rekordan broj osoba koje su u Njemačku ušle na temelju spajanja obitelji. Prošle godine je izdano 75.000 viza za obitelji Sirijaca i Iračana koji se već nalaze u Njemačkoj. Pritom se velikim dijelom radi o roditeljima maloljetnika koji su sami pristigli u Njemačku. >> Orepić: '1200 ljudi slobodno kreće se Srbijom, a dio njih predstavlja sigurnosni izazov' 