Od 43 milijuna eura, koje je Europska komisija uskratila Bosni i Hercegovini zbog kronične nesposobnosti njezinih političkih lidera da naprave ikakav pomak prema europskim integracijama, polovica tog iznosa prebačena je Srbima na sjeveru Kosova. Politička poruka ovog prebacivanja novca u stavkama europskog proračuna je jasna: kosovski Srbi imaju koristi od dijaloga i normalizacije odnosa Beograda i Prištine, a BiH gubi jer u postizanju kompromisa zaostaje čak i za kosovskim Srbima. Napreduju svi osim BiH U drugom poraznom primjeru za BiH, u opširnoj raspravi o proširenju na prekjučerašnjem sastanku Vijeća za opće poslove EU spominjale su se razne zemlje, ali BiH gotovo da nije nitko ni spomenuo. – Pogodila me ta činjenica da BiH praktički nije ni spominjana u raspravama. Kad sam to istaknula, nekoliko kolega iz drugih zemalja je reklo da je za tango potrebno dvoje i da je, drugim riječima, problem na strani BiH – kaže Vesna Pusić koja je na sastanku predstavljala Hrvatsku. U zaključcima Vijeća EU, koji će biti potvrđeni na summitu u Bruxellesu u petak, Srbiji se otvaraju pregovori 21. siječnja, Kosovo ide prema Sporazumu o stabilizaciji i pridruživanju, a za BiH se izrijekom kaže: “Dok druge zemlje regije napreduju, BiH zaostaje”. Hrvatska je jedna od svega nekoliko članica EU koje upozoravaju da Bruxelles ne smije dići ruke od BiH. – Znamo da postoji niz poteškoća, ali smatramo da je rješenje za BiH više Europe, a ne manje Europe. EU bi trebao smisliti jedan specifičan pristup za BiH i dodatno se angažirati kako bi ta zemlja, izuzetno važna za stabilnost cijele regije, napredovala prema europskim integracijama – kaže Vesna Pusić. Slovenski ministar vanjskih poslova Karl Erjavec također se zalaže za novi pristup rješavanju “statusa quo” u BiH. – Predložili smo da se na sljedećem zasjedanju Vijeća ministara vanjskih poslova EU porazgovara o akcijskom planu za BiH. Netko iz EU trebao bi prema BiH preuzeti takvu ulogu kakvu je Catherine Ashton imala u dijalogu Priština – Beograd. Mislim da i BiH treba jednog takvog medijatora – rekao je Erjavec. Isparilo 23,5 milijuna eura Zbog nepostignutog dogovora između političkih lidera BiH Europska komisija je uskratila 45 milijuna eura od ukupno 86,9 milijuna eura predviđenih za programe IPA u BiH u 2013. godini. Od oduzetih 45 milijuna, kako doznajemo u Europskoj komisiji, 23,5 milijuna eura prebačeno je na stavku koja ide za “pomoć srpskoj zajednici na sjeveru Kosova u implementaciji bruxelleskog sporazuma”. Ostalih 21,5 milijuna eura prebačeno je u regionalni program pomoći izbjeglicama (tzv. sarajevski proces).      Posljednjih mjeseci europski povjerenik Štefan Füle pokušavao je posredovati između svih političkih lidera BiH, ali bezuspješno. Nisu se uspjeli dogovoriti o implementaciji presude u predmetu Sejdić-Finci. – I dalje smo spremni posredovati, ali posljednji sastanak trajao je 16 sati i nisu se pomakli – kaže jedan diplomat EU.      