Zatvaranje izložbe o Anni Frank u Šibeniku, korupcija u telekomunikacijama te nedostatak obiteljskih liječnika teme su zbog kojih su jutros saborski zastupnici tražili stanke u zasjedanju. SDP-ov Nenad Stazić sramotnom je ocijenio odluku ravnatelja Tehničke škole u Šibeniku Josipa Belamarića da u manje od 24 sata od otvorenja međunarodne izložbe o stradanju djece u holokaustu tu izložbu i zatvori. – On nije želio da se u sklopu te izložbe koja je podijeljena na dva dijela – europski te na holokaust u zemlji domaćinu izložbe – prikažu dijelovi o stradanju djece u kvislinškoj NDH. Smetalo mu je što autor Miljenko Hajdarović na šest panoa, na kojima prati stradanje djece u Hrvatskoj, nije uvrstio i Goli otok i nije ga zanimao argument da izložba govori o holokaustu – naglasio je Stazić. Podsjeća da je izložba dosad obišla 40-ak zemalja svijeta, ali i 23 hrvatska grada, no jedino je ovdje zatvorena, čime je Hrvatska, dodaje, ponovno osramoćena pred svijetom. – Od Odbora za ljudska prava i prava nacionalnih manjina očekujem hitnu sjednicu na ovu temu te da plenarnoj sjednici predloži raspravu o toj točki. Pozivam i premijera da uputi ispriku organizatorima izložbe, a pozvao bih i predsjednicu da se ispriča Svjetskom židovskom kongresu, no ona je vjerojatno zauzeta objašnjavanjem svog puta u Ameriku. Pozivam i ministra znanosti i obrazovanja Pavu Barišića da pokrene postupak smjene ravnatelja, a ako to ne zna, neka prepiše iz ranijih postupaka, jer to očito zna – poručio je Stazić. Mostov Nikola Grmoja zatražio je od glavnog državnog odvjetnika Dinka Cvitana da istraži odluku o spajanju H1 Telekoma Optimi Telekomu, čime bi HT, naglašava, imao monopol na tržištu. Podsjeća da je HT ovih dana kupio obveznice svoje „majke“ Deutsche Telekoma, ali i preuzeo operatera u Crnoj Gori, zbog čega je iz Hrvatske, dodaje, otišlo oko tri milijarde kuna, točno onoliko, naglašava, koliko je bilo na računu te kompanije. – Je li to odgovor na moje izjave da država mora graditi optičku mrežu? Je li to poruka da oni neće ulagati, pogotovo nakon što znamo da HT ne ulazi u optiku potrebnim intenzitetom? Ovim zadnjim potezom na daljnjoj amortizaciji bakrene mreže kako bi dodatno oslabili druge operatere koji je koriste, samo ih potiču da iziđu s našeg tržišta – primijetio je Grmoja koji je podsjetio na svoj raniji istup u kojem je ukazao na slučaj koji, kako kaže, dokazuje kako domaći sudovi pogoduju HT-u. HSS-ova Ana-Marija Petin upozorila je na nedostatak liječnika u Hrvatskoj, posebice obiteljske medicine. – U Hrvatskoj imamo 2300 obiteljskih liječnika s prosjekom godina 55, a prema nekih procjenama, u iduće četiri godine dosta će ih u mirovinu, što znači da će nam nedostajati 800 liječnika obiteljske medicine. Urušava nam se sustav zdravstvene zaštite – upozorila je Petin te dodala kako obiteljski liječnici u ruralnim sredinama imaju nemoguće uvjete rada. Imaju, objašnjava, previše pacijenata, nemaju dijagnostiku, imaju male plaće i nikakvu šansu za napredovanje. Budući da ih je toliko malo, ne mogu ni na godišnji ili specijalizacije. – U mom kraju je liječnica otišla u mirovinu prije šest godina i vratila se nakon dva dana jer nije mogla svoje pacijente ostaviti bez liječnika, a trebam li napomenuti da i dalje radi. U Orahovici imamo samo jednog liječnika, drugi povremeno dolazi, ali nitko ne zna tko će doći i gdje će biti. Molim da se svi zajedno aktiviramo da ovo riješimo, Hrvatska nije samo Zagreb, gdje je sve dostupno – naglasila je Petin te pozvala lokalne samouprave da povećaju stipendije za studente medicine te pronađu načine da ih motiviraju da se nakon fakulteta vrate u svoje lokalne zajednice raditi. >> Maras Plenkoviću: Nemojte oko ovoga glumiti Sanadera. Bernardić: Možda postoji još jedan tajni plan HDZ-a 