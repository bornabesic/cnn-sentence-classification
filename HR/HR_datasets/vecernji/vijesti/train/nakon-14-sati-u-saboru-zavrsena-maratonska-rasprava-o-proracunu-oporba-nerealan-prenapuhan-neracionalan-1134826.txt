Hrvatski sabor je u nedjelju malo iza ponoći, nakon više od 14 sati, zaključio maratonsku, cjelodnevnu raspravu o prijedlogu državnoga proračuna za iduću godinu. Saborska oporba uglavnom je kritizirala da je predloženi proračun nerealan, prenapuhan, neracionalan, da troši novac kojeg nema, te da nije razvojan i nema vizije. Proračun je planiran s prihodima od 121,6 milijardi kuna, rashodima od 128,4 milijarde kuna te deficitom od 6,8 milijardi kuna ili 1,9 posto BDP-a.  Proračun za 2017. godinu, prvi je koji je predložila Vlada premijera Andreja Plenkovića, temelji se na projekciji gospodarskog rasta od 3,2 posto. O amandmanima na proračun, koji su se mogli podnositi do završetka rasprave, te o samom proračunu glasovat će se idući tjedan. Naime, Poslovnik propisuje da se o proračunu ne može glasovati prije nego proteknu tri dana od dana rasprave. Sabor sjednicu nastavlja u ponedjeljak raspravom o zakonskom prijedlogu o alternativnom rješavanju potrošačkih sporova. >> Bernardić: Treba nam više hrvatskih bombona, bajadera, svih dobrih hrvatskih proizvoda koje proizvode naše firme, hrvatskih čokoladica 