Pred Vladom je intenzivan mjesec u kojem će prvi financijaši Vlade premijer Tihomir Orešković i ministar financija Zdravko Marić morati održati razgovore s predstavnicima Velike trojke, odnosno agencija za kreditni rejting. I dok je naivno Orešković prije nekoliko dana nastojao uvjeriti novinare da je moguće poboljšati rejting države prodajom nekoliko manjinskih udjela u tvrtkama, Marić je puno realniji kada priznaje da će se voditi bitka za zadržavanje kreditnog rejtinga te se nada da će se na temelju plana reformi i proračuna izboriti da rejting ima stabilne izglede. – Negativni vas izgledi praktički guraju u akciju. Ne želim prejudicirati, ali mi ćemo učiniti sve kako bismo uvjerili rejting agencije upravo u akciju. Naš je cilj za ovu godinu probati stabilizirati izglede i mislim da ne možemo očekivati više od toga. Imamo plan, imamo program, ali bitna je egzekucija – rekao je Marić. Plan je u srednjem roku smanjiti udjel javnog duga u BDP-u, a time i poboljšati rejting. To se može postići, drži Marić, s pomoću tri poluge koje najavljuje za ovu godinu – rasta BDP-a za više od 2 posto, konsolidacijom proračuna prema deficitu manjem od 3 posto BDP-a te aktivacijom državne imovine, pri čemu bi se u funkciju stavilo što više nekretnina izvan uporabe te privatizirale sve tvrtke koje nisu u domeni strateškog interesa. Nad glavom Mariću visi i potencijalna arbitraža s bankama, koja može biti teška i više od sedam milijardi kuna, ali ministar kaže kako još nema nijedne službene informacije o pokretanju postupka. Isto tako najavio je da će se s bankama nastaviti razgovori. Marić je najavio i da će uskoro biti izabran novi predsjednik uprave HBOR-a, a njegov izbor ovisi o formiranju Nadzornog odbora koji će se pak potvrditi na idućem glasovanju u Saboru. Kada se NO formira, objasnio je Marić, odabrat će se čelni čovjek HBOR-a među kandidatima koji su se javili na natječaj. >> 'EK je potvrdio da radimo dobro. Karamarko? Mislim da on nije učinio nikakvo zlo za Hrvatsku' >> Neka se Petrov prihvati posla u Vladi umjesto da nam Most dijeli lekcije 