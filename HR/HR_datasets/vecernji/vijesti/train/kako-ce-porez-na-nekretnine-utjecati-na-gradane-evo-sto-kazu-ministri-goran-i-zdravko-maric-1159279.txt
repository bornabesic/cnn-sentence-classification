Ministar državne imovine Goran Marić i ministar financija Zdravko Marić ocijenili su danas da porez na nekretnine neće biti novi udar na građane i lokalnu samoupravu te da ima dovoljno vremena za njegovu detaljnu pripremu, kako bi mogao startati od početka 2018. godine. Na novinarsku zamolbu za ocjenu kako će porez na nekretnine utjecati na građane i lokalnu samoupravu, ministar Goran Marić je na marginama tematske sjednice Skupštine Udruge gradova na kojoj se raspravljalo o financijama u lokalnoj samoupravi i upravljanju državnom imovinom, rekao da nijedan porez koji povećava porezno opterećenje nije dobar te da porez na nekretnine može biti samo zamjena za postojeće porezno opterećenje. "Ako je to zamjena za komunalnu naknadu, kako se ta vrsta poreza sada zove, ili zamjena za porez na vikend kuće za odmor, onda je to, ako ne bude dodatno opterećenje, svakako prihvatljiv porez i za lokalnu samoupravu, jer neće utjecati na prihode, a neće utjecati ni na dodatno opterećenje građana", rekao je Goran Marić. "Ni u kom slučaju ne može biti poreza na nekretnine, a da ostaje komunalna naknada. To je nedopustivo i to neće biti sigurno", rekao je Goran Marić. Odgovarajući na pitanje novinara koje su glavne prednosti poreza na nekretnine, ministar financija Zdravko Marić podsjetio je da je zakonski prijedlog uvođenja toga poreza prošao dva čitanja u Hrvatskom saboru. "Rekli smo da se komunalna naknada, porez na kuće za odmor i direktna spomenička renta objedinjavaju u jedan jedinstveni porez na nekretnine koji starta 1. siječnja 2018. godine, a 2017. ćemo iskoristiti za kvalitetnu prilagodbu što upravo i činimo", rekao je Zdravko Marić. Istaknuo je da su gradovima i općinama u pripremi uvođenja poreza na raspolaganju Porezna uprava, Državna geodetska uprava i Ministarstvo graditeljstva "Smatramo da imamo dovoljno vremena, jer čak od uvođenja PDV-a 1997. godine nikada nije ostavljena godina dana za prilagodbu", rekao je Zdravko Marić.  Upitan hoće li lokalni izbori tu prilagodbu usporiti, odgovorio je da neće, jer su svi rokovi do sada ispoštovani. "Do 31. ožujka sve jedinice lokalne samouprave će od državnih tijela, odnosno porezne i geodetske uprave te Ministarstvo graditeljstva dobiti evidencije. Tada gradovi i općine imaju osam mjeseci da te evidencije pripreme, prilagode i upare sa svojima, a krajem godine, prije nego se početkom iduće godine krenu izdavati rješenja još će se napraviti finalna kontrolna točka da se još jednom usklade sve te evidencije i da sve bude spremno", rekao je ministar financija. > > Otkrivamo sve o porezu na nekretnine – u porezne škare 2,2 milijuna stanova i kuća > > Našicama i Daruvaru prvima formulari za prijavu imovine 