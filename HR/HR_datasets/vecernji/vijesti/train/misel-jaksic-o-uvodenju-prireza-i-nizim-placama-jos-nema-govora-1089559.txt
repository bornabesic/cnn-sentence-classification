Sa svojih 30 godina Mišel Jakšić (SDP) najmlađi je čelnik Koprivnice u njezinoj povijesti. Dužnost je preuzeo zbog odlaska Vesne Želježnjak u Podravku do lokalnih izbora nagodinu, no on je i glavni kandidat svoje stranke za gradonačelnika, a dionice mu, kako stvari sada izgledaju, stoje veoma dobro. U kakvoj ste situaciji zatekli Grad i njegovu blagajnu? Nije baš puna... Situacija je korektna. Znamo za problem deficita koji je stvoren ulaganjima u Sveučilište Sjever, koje je, hvala Bogu, postalo državno, što nam je i bio cilj. Deficit bi već danas bio mnogo manji da nije bilo porezne reforme koja nam je uzela podosta poreza na dohodak, a sad se pojavio i trošak JPP-a, koji je država prebacila na nas. U idućih mjesec dana proći ćemo po svim stavkama proračuna i obići sve gradske tvrtke i vidjeti koje stavke možemo smanjiti ili okrupnjavanjem doći do povoljnijih uvjeta financiranja. Dakle, idete u racionalizaciju troškova gradske uprave i poduzeća. Znači li to smanjenje plaća? Ne, plaće u javnom sektoru, baš kao i prirez, zadnja su linija obrane gradskog proračuna. Do te linije još nije došlo? Otvaraju nam se lijepe mogućnosti da infrastrukturne radove financiramo iz fondova EU, kao i potpore udrugama, i tu namjeravamo namaknuti onih nekoliko milijuna kuna bez kojih smo ostali zbog porezne reforme. Prirez nećemo uvoditi. Ubrajate li u te lijepe mogućnosti i prodaju gradskog plinskog biznisa, kojim bi se u blagajnu trebalo sliti između 30 i 70 milijuna kuna? Očekujemo financijsku injekciju, ali to ne smije i neće biti iskorišteno za krpanje deficita. Taj novac isključivo će ići u nove poslovne djelatnosti gradskog komunalnog poduzeća i u nove programe poticanja poduzetništva, u startupe, inovacije i digitalizaciju Koprivnice. Kad ste prije godinu i pol radili strategiju razvoja grada, detektirali ste nedostatak malog poduzetništva kao najveći problem i najavili poticaje. Oni se za sada ne vide. Kad će ih biti? Neke su mjere donesene, ali nisu tako velike. Pripremamo novi set mjera i uskoro ćemo se sastati s našim udruženjem obrtnika. Očekujem da te mjere rezultiraju povećanjem zapošljavanja već s početkom jeseni, a osobno bih želio da u poticanje poduzetništva na godišnjoj razini usmjerimo desetinu proračuna, dakle oko 15 milijuna kuna. A što je sa znanstveno-istraživačkim centrom Innotechom, koji od 2013. promovirate kao jedan od ključnih punktova za razvoj Koprivnice? Mi smo svu “papirologiju” odavno napravili, ali već godinu i pol čekamo da Vlada raspiše natječaj za europski novac kojim bi se Innotech razvio. Kupnja trgovačkog centra Pevec iz 2012. jedan je od tereta za gradske financije. Vi tada niste bili u izvršnoj vlasti, ali kako gledate na tu investiciju od 27 milijuna kuna? Najvažnije je da Pevec više ne generira gubitak. U tijeku su dvije operacije – daljnje traženje partnera koji bi ga kupio te razgovor s bankama o refinanciranju kredita. Imate li informacija o tome da se za kupnju Peveca zainteresirao USKOK i smatrate li da je u tom poslu bilo suspektnih radnji? – Ni ja ni bivša gradonačelnica nismo bili ni na kakvim ispitivanjima. Budući da je u projekt bio uključen i sud, osobno ne smatram da je bilo nepravilnosti. Nije tajna da ste glavni kandidat za pobjedu na lokalnim izborina iduće godine. S čime ćete izići pred birače? - Britanija je u 90-tima imala veliki preporod koji su nazvali ‘cool Britannia’ i cilj mi je stvoriti okruženje koje ćemo moći nazvati ‘cool Koprivnica’. Koprivnica je već danas grad s visokom kvalitetom življenja – infrastruktura je izgrađena, sva djeca imaju mjesto u vrtiću, stipendije su nam najveće u Hrvatskoj po glavi stanovnika... U Hrvatskoj smo već prepoznatljivi, a želim da postanemo i u europskim razmjerima prepoznatljivi po novim idejama, novim projektima, novim tvrtkama i - daj, Bože - novim industrijama.      