Uvredljiva poruka dočekala je na vjetrobranskom staklu ženu koja je parkirala automobil na mjesto na kojem ga parkira zadnjih pet godina, no ona ne razumije zbog čega je dobila takvu poruku jer se nitko nikada nije žalio na njezino parkiranje. Tridesetogodišnjakinja iz Sjeverne Irske svoj je automobil parkirala kao i uvijek na cesti Belmont u Belfastu te otišla na posao. No, kada je završila s poslom i vratila se do svog automobila, imala je što vidjeti. Ljutiti vozač ostavio joj je bijesnu poruku u kojoj pogrdnim nazivima govori ženi kako mu je zbog nje trebalo 15 minuta da iziđe s parkirnog mjesta. No njoj nikako nije bilo jasno što je to učinila pa je poruku objavila na društvenim mrežama u nadi da će pronaći bijesnog vozača koji bi joj objasnio u čemu je pogriješila. – Završila sam s poslom, otišla do mog automobila i ispod brisača pronašla ovu poruku. Čak je i rukopis izgledao ljutito. Ljutiti vozač očito nije znao ništa bolje učiniti svojim rukama. Parkirala sam kako uvijek parkiram i svaki automobil oko mene može proći, osim ako je bio vozač autobusa, no nisam vidjela autobus nigdje u blizini. No, poruka me zapravo nasmijala, možda je vozač samo imao loš dan pa se istresao na meni – rekla je vozačica.  