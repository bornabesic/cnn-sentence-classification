Vodstvo HRT-a osiguralo je isplatu plaća zaposlenicima javne radiotelevizije uoči krize upravljanja HRT-om koja će nastupiti nakon što u ponoć u petak, 30. rujna, istekne produljeni mandat v.d. glavnog ravnatelja HRT-a Siniše Kovačića. Kako Hina neslužbeno doznaje, vodstvo HRT-a je posljednjeg dana produljenog Kovačićeva mandata žurno pozivalo sve rukovoditelje radnih jedinica da, nakon svojih odrađenih radnih obaveza, potpišu evidencije plaća za više od 2800 zaposlenika, kako bi im bila isplaćena plaća za rujan. Upravo je moguća neisplata plaća bila prva posljedica predstojeće krize upravljanja HRT-om jer Kovačić, kao glavni čovjek HRT-a, gubi pravo potpisa u petak u ponoć, tako da je prije isteka njegova mandata ubrzana redovna procedura za isplatu plaća koja se na HRT-u inače provodi početkom mjeseca. "Obavješćujemo Vas da je vodstvo HRT-a poduzelo sve potrebne korake kako bi se osigurala redovita isplata plaća radnicima te će one, kao i dosad, biti isplaćene najkasnije petoga radnog dana u mjesecu za prethodni mjesec", stoji u HRT-ovu odgovoru. Apel nadležnima Vodstvo HRT-a također se oglasilo o krizi upravljanja ističući kako je "HRT javna ustanova čiji je osnivač Republika Hrvatska, a osnivačka prava ostvaruje Vlada", pa pitanja o krizi upravljanja javnim servisom treba uputiti "mjerodavnima u Vladi, odnosno u Ministarstvu kulture". Kako se neslužbeno saznaje, vodstvo HRT-a uputilo je početkom tjedna apel nadležnom Ministarstvu kulture u kojem se tražilo rješenje za predstojeću krizu upravljanja, no o tome se nije raspravljalo na ovotjednoj sjednici Vlade. Očekuje se odgovor Vladina Ureda za zakonodavstvo koji bi se trebao očitovati o pravnoj praznini zbog koje HRT od 1. listopada nema osobe odgovorne za poslovanje, a dosadašnjem v. d. glavnom ravnatelju zakonski nije moguće još jednom produljiti mandat. Očekuje se odluka kojom će se omogućiti, kažu na HRT-u, funkcioniranje "hladnog pogona" do izbora novog glavnog ravnatelja koji može donositi i potpisivati strateške dokumente za poslovanje javne radiotelevizije. S druge strane, u Nadzornom odboru (NO) HRT-a, koji nadzire zakonitost poslovanja javnog medijskog servisa, za idući tjedan najavljuju sjednicu na kojoj će, kako poručuju, "kao i uvijek – donijeti odgovarajuće zakonsko rješenje". Moguće rješenje sadržano je u članku 23. Zakona o HRT-u u kojem se ističe da NO "daje suglasnost na davanje punomoći za zastupanje HRT-a osobama koje na temelju ovog Zakona nisu ovlaštene zastupati HRT". 