General HV-a i HVO-a Željko Glasnović, koji je u bivšem sazivu Hrvatskog sabora izabran na listi Domoljubne koalicije za dijasporu, predvodit će neovisnu listu za 11. izbornu jedinicu na prijevremenim izborima za Hrvatski sabor 11. rujna, koju će poduprijeti većina pravaških stranaka iz Hrvatske te više hrvatskih stranaka iz BiH, objavili su u utorak iz HSP-a BiH.  – Počašćeni smo što će, kao i 91. godine, general (Glasnović) s nama ići u ovu bitku, i uvjeren sam kako ćemo pobijediti – rekao je predsjednik HSP-a BiH Stanko Primorac Ćane na skupu u Ljubuškom. Kako je u utorak priopćeno iz te stranke, ovu listu s Glasnovićem na čelu poduprijet će sve pravaške opcije u Hrvatskoj te osam stranaka u BiH, među kojima su, pored pravaških opcija, i HDZ 1990. i HKDU-Hrast te dio Udruga iz Domovinskog rata, koje su i na proteklim hrvatskim parlamentarnim izborima podržale generala. Željko Glasnović je na posljednjim saborskim izborima osvojio najveći broj preferencijalnih glasova u dijaspori (7.373), iako se nalazilo na osmom mjestu liste Domoljubne koalicije. Na drugom mjestu po preferencijalnim glasovima s te liste u Hrvatski sabor su izabrani nositelj liste Bože Ljubić (2.936) i trećeplasirani Ivan Šuker (2.035). 