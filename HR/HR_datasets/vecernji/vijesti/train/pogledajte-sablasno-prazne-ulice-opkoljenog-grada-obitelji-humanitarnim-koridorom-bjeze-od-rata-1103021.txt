Brojne obitelji koje su već dulje vrijeme opkoljene u pobunjeničkome dijelu Alepa, napuštaju ga humanitarnim koridorima koje je otvorio sirijski režim, izvijestila je u subotu službena novinska agencija Sana.  I sirijski Opservatorij za ljudska prava izvijestio je o izlasku u subotu "brojnih civila" iz istočnoga opkoljenog dijela grada prolazom kroz četvrt Salahedin.  "Deseci obitelji jutros su izišli iz istočnih četvrti Alepa humanitarnim koridorima otvorenim kako bi se građani evakuirali iz dijelova grada pod okupacijom terorističkih grupa", prenosi Sana te dodaje da su ih "dočekali vojnici te ih potom autobusima prevezli do privremenog skloništa". Agencija navodi i da je dio pobunjenika predao oružje, no ne precizira o kojem je broju riječ. Sana i službeni tv kanal Al Ikhbarija objavili su fotografije i snimke žena odjevenih u crno kako s djecom u koloni prelaze ratom opustošenu ulicu, a dočekuju ih i u autobuse smještaju vojnici.  Od 17. srpnja u pobunjeničkom dijelu Alepa opkoljeno je oko 250.000 stanovnika kojima nedostaju temeljne životne potrepštine. Zbog toga je sirijski režim u četvrtak odobrio otvaranje koridora kojima iz obruča mogu izići civili i pobunjenici koji žele predati oružje.  Drugi po veličini grad u zemlji i važna strateška točka pobunjenika, Alep je od 2012. podijeljen. Prorežimske snage kontroliraju zapadne gradske četvrti nastojeći osvojiti istočne četvrti pod opsadom pobunjenika. U posljednjih mjesec dana snage režima žestoko bombardiraju pobunjenički dio grada.  Ponovno zauzimanje istočnoga dijela grada za snage režima značilo bi veliku pobjedu i moglo bi označiti kraj pobunjeničke prevlasti, otprije oslabljene jačanjem džihadističkih snaga.  Informaciju o otvaranju humanitarnih koridora objavila je Rusija, saveznica sirijskog režima koja mu vojno pomaže u borbi protiv pobunjenika i džihadista.  Iako je inicijativa predstavljena kao humanitarna, pobunjenici, oporba i dio međunarodne zajednice, među kojima su i Sjedinjene Države, skeptični su prema tom potezu.  Analitičari vjeruju da bi, ukoliko pobunjenici izgube dio Alepa koji su dosad držali, to moglo označiti prekretnicu u ratu u kojemu je od 2011. ubijeno više od 280.000 ljudi, a milijuni su pred žestokim sukobima bili prisiljeni napustiti ga.  >>Ljudi mašu zastavama i pucaju u Damasku, uzvikuju: "Bog, Sirija i Bashar!" 