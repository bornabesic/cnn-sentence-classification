Predsjednik SDP-a Davor Bernardić zatražio je od Vlade da hitno izmijeni zakon i pravilnik po kojima će se studentima, kada prekorače zaradu od 15 tisuća kuna, svaka iduća plaća oporezivati s 24 posto poreza, na što se dodaje i prirez, prozivajući Vladu da tom mjerom pokazuje "opaku okrutnost" prema mladima.  "Vlada pokazuje opaku okrutnost prema mladima. U Hrvatskoj se topi srednji sloj. Studiranje je skupo, mnogima moguće samo uz rad. HDZ je oduzeo i tu nadu odlukom da će studenti na prihod veći od 15 tisuća kuna godišnje morati plaćati 24 posto poreza i prirez, a do sada su mogli zaraditi 50 tisuća kuna", naveo je Bernardić na svom Facebook profilu. Traži hitnu izmjenu odredbe Premijeru Andreju Plenkoviću postavio je pitanje hoće li u Hrvatskoj moći studirati samo djeca bogatih roditelja, hoće li znanje potrebno za bolju budućnost biti dostupno samo onima koji već imaju novac, a uskraćeno onima koji obrazovanjem i radom žele stjecati na samom početku svojeg odraslog života. Zatraživši hitnu izmjenu te odredbe, predsjednik SDP-a istaknuo je da je HDZ u predizbornoj kampanji obećavao sasvim suprotno, čime je, kaže, još jednom dokazao potpunu nevjerodostojnost. Sukladno donesenom zakonskom paketu porezne reforme, od 1. siječnja u primjeni je novi Zakon o porezu na dohodak i Pravilnik o porezu na dohodak, po kojem se studentima sve isplate iznad 15 tisuća kuna godišnje oporezuju porezom na dohodak od 24 posto i prirezom koji vrijedi u gradu prebivališta studenta. Tim je izmjenama prag za oporezivanje studentskih zarada s 50 tisuća kuna spušten na 15 tisuća kuna. >>Porez na studentsku zaradu iznad 15.000 kn godišnje, nezadovoljni studenti kontaktirali medije i stranke >>Na HZZ-u najviše nezaposlenih osoba s najtraženijim zanimanjima 