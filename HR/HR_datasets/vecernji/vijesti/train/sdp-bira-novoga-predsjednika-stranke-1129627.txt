Prema privremenim rezultatima nakon 91 posto obrađenih glasova, u drugi krug izbora za predsjednika SDP-a idu Davor Bernardić, koji je uvjerljivo pobijedio s 46 posto glasova, i Ranko Ostojić s 22,79 posto. Članovi SDP-a danas su u prvom krugu birali novog predsjednika stranke za iduće četverogodišnje razdoblje između sedam kandidata u utrci za nasljednika Zorana Milanovića, koji je stranku vodio gotovo cijelo desetljeće. Za novoga predsjednika natjecali su se Davor Bernardić, Ranko Ostojić, Tonino Picula, Orsat Miljenić, Karolina Leaković, Gordana Sobol i Vesna Škulić. Drugi krug, u koji su ušli Bernardić i Ostojić, održat će se za tjedan dana kada će biti poznat novi predsjednik SDP-a. >>ANKETA - Tko bi bio bolji predsjednik SDP-a? Davor Bernardić ili Ranko Ostojić Tijek događaja izbornog dana u SDP-u: 22.50 - Miljenić se na Facebooku zahvalio biračima i čestitao kolegama i kolegicama. 22.10 - Ostojić se zahvalio svim kandidatima i članicama i članovima SDP-a, kojima se obratio s "drugarice i drugovi". - SDP danas ima praznik demokracije. Čestitam i Davoru, ali bit će borba ovih sedam dana jer ja nikad ne odustajem - rekao je Ostojić. - Davore neće biti lako, u SDP smo naučili da trebaš izaći i izboriti se - kazao je Ostojić. 22.08 - Danas je pobijedio SDP. Sretan sam i ponosan, radostan sam. Zahvaljujem svim članicama i članovima koji su izašli na izbore, a posebno onima koji su mi dali podršku - kazao je Bernardić i čestitao svim kandidatima, a posebno Ostojiću. - Pokazali smo da smo velika stranka i kako se bori dostojanstveno za SDP i Hrvatsku - dodao je Bernardić. - Ukazavši mi povjerenje kolegice i kolege su kazali da nam trebaju promjene - rekao je Bernardić nakon objave rezultata. - Nisu svi isti, ali u Hrvatskoj svatko treba imati jednaku šansu - zaključio je Bernardić. 22.03 - Bernardić je nakon 91 posto obrađenih biračkih mjesta dobio 7924 ili 46 posto glasova, Miljenić 17,47 posto, a Ostojić 22,79 posto, objavljeno je u središnjici SDP-a. Ostala bi mjesta trebala biti obrađena kroz idućih sat vremena. Glasalo je oko 18.000 birača, a nevažećih listića je bilo 0,25 posto. 21.05 - Prema zadnjim neslužbenim informacijama, definitivno će biti drugog kruga u kojem će biti Bernardić i Ostojić. Nakon 12 tisuća prebrojanih glasova, Davor Bernardić je u vodstvu s 43 posto osvojenih glasova, drugi je Ranko Ostojić, a treći Orsat Miljenić. Ako nitko ne osvoji natpolovičnu većinu drugi krug izbora između dvojice najbolje plasiranih, održat će se za tjedan dana. 19.35 - Dosad je obrađeno više od polovice glasova. Uvjerljivo vodi Bernardić, koji je prema neslužbenim informacijama na iznad 40 posto. Neslužbeno se doznaje da se za drugo mjesto zasad bore Ostojić i Miljenić, s tim da Ostojić, koji je na 20-ak posto, ima značajnu prednost koja zasad djeluje da je teško dohvatljiva. 18.50 - U SDP-u su u 18 sati zatvorena birališta na izborima za predsjednika stranke za iduće četiri godine i u tijeku je prebrojavanje glasova, a iz stožera Davora Bernardića neslužbeno se može čuti da predsjednik zagrebačkog SDP-a uvjerljivo vodi. Po preliminarnim neslužbenim informacijama s biračkih mjesta, Bernardić, koji je i slovio za najvećeg favorita, uvjerljivo vodi. U njegovom stožeru očekuju da će osvojiti iznad 40 posto glasova SDP-ovih članova koji su izašli na izbore. U stožerima preostala dva favorita Ranka Ostojića i Orsata Miljenića suzdržaniji su u neslužbenim procjenama. U Ostojićevu stožeru kažu da ne mogu dati nikakve reprezentativni rezultate, a iz stožera Orsata Miljenića potvrđuju da je Bernardić za sada u vodstvu te da se za drugoplasiranog vodi "mrtva trka" između Ostojića i Miljenića. Neslužbene informacije govore i o manjoj izlaznosti u odnosu na izbore u travnju kada su se za mjesto čelnika stranke natjecali Zoran Milanović i Zlatko Komadina i kada je izašlo nešto više od 20 tisuća članova. Središnja izborna komisija SDP-a objavit će prve neslužbene rezultate u 22 sata. Ako nitko ne osvoji natpolovičnu većinu drugi krug izbora između dvojice najbolje plasiranih, održat će se za tjedan dana. 18.15 - Karolina Leaković glasala je u subotu poslijepodne, a očekuje da će se novi predsjednik stranke izabrati u drugom krugu. Novinarima je rekla kako očekuje dobru izlaznost članica i članova SDP-a te da izaberu onoga koga smatraju najboljim za vođenje stranke. Na pitanje kakva osoba treba sada SDP-u, Leaković je odgovorila da je to osoba koja će ponuditi novu razvojnu paradigmu Hrvatske i kako je to u ovom trenutku najvažnije i za SDP kao progresivnu i lijevu parlamentarnu stranku. SDP za četiri godine vidi kao snažnu stranku parlamentarne ljevice koja ima definirane razvojne politike i zna se nositi sa socio-ekonomskom nejednakošću. To je najveći izazov, ocijenila je. Na konstataciju novinara da ni jedne procjene favorita tih izbora ne spominju njezino ime, Leaković je rekla kako je tri tjedna s članicama i članovima SDP-a, da je uspjela ponuditi drugačiju viziju socijaldemokratskih politika u Hrvatskoj i da će današnji rezultati pokazati da je u tome uspjela. Upitana o tri žene kandidatkinje za novu čelnu osobu SDP-a, Leaković je istaknula da je pomak imati sedmero kandidata te da joj je drago da su se kandidirali i njezine kolegice i kolege te da im na tome čestita. Smatra da je za budućnost socijaldemokracije u Hrvatskoj bitna jasna artikulacija socijaldemokratskih, odnosno lijevih politika, ali i vraćanje povjerenja građana u političke stranke. Ja želim da se što više građanki i građana odazove na sve izbore koje imamo te da sudjeluje u donošenju odluka vezanih uz svakodnevni život, istaknula je Leaković. 16.25 - I još uvijek aktualni predsjednik SDP-a Zoran Milanović danas je glasovao. To je otpočetka namjeravao učiniti, ali nije htio otkriti gdje ni kada kako ne bi bio u prvom planu i zasjenio kandidate. Prema neslužbenim informacijama, glasovao je u Gradskoj organizaciji na Črnomercu. 16.00 - Ranko Ostojić glasao je u Splitu, a očekuje da će članovi stranke glasati po savjesti, a ne po naputku. - Mislim da je najvažnije da SDP pobijedi. Ne gledam SDP za četiri godine, nego SDP sad. To je puno važnije. SDP treba osobu koja će u ovom trenutku stabilizirati stranku i pripremiti ga da bude vodeća stranka - kazao je za N1. Tonino Picula naglasio je važnost ovih izbora i poručio da je SDP pravi pobjednik. - U Hrvatskoj sigurno nema ni jedne stranke koja ima ovako razvijenu sposobnost izbora na ovakav demokratski način. Članovi i članice odabirom određuju pravac kretanja naše stranke u budućnosti. Ovo su užasno važni izbori za Hrvatsku, jer kada se mijenjao SDP mijenjala se i Hrvatska i to nabolje. Važno je napomenuti da je prvi rezultat svakih izbora izlaznost i zato pozivam članstvo da izađe i izabere prvog među jednakima - smatra. Orsat Miljenić ne razmišlja o drugom krugu izbora te smatra da se glasuje, ne samo za vođu stranke, već za to kako će ona izgledati i tko će ih voditi u buduće pobjede. Oko 37.000 članova stranke bira predsjednika neposredno, po sistemu jedan član - jedan glas. Glasovat će se na 542 biračka mjesta u općinskim, gradskim i mjesnim organizacijama između 9 i 18 sati, a Središnja izborna komisija (SIK) privremene neslužbene rezultate trebala bi objaviti oko 22 sata, kada se očekuju i izjave kandidata. Članovima se preporučuje da glasaju u mjestu boravka, ali ako se zateknu negdje druge u Hrvatskoj mogu glasati i na drugim biračkim mjestima, kaže predsjednik SIK-a Vedran Lendić. Službeni rezultati izbora bit će objavljeni u ponedjeljak u 14 sati, nakon što SIK prikupi originalne podatke s terena, kaže predsjednik Komisije. Ako nitko ne osvoji natpolovičnu većinu glasova, drugi krug će se održati 26. studenoga, kada će se birati između dva kandidata koji su osvojili najveći broj glasova u prvom krugu. Izborima je prethodila dvotjedna kampanja tijekom koje su se kandidati predstavili svoje programe stranačkom članstvu na sučeljavanjima u najvećim gradovima, te pozvali na jedinstvo i prevladavanje podjela u stranci. Redom su ukazivali na nužnost demokratizacije stranke i povratak pravoj socijaldemokraciji. Iako je kampanja počela povećanim tenzijama između Orsata Miljenića i Davora Bernardića, koji je Miljenićev stožer prozvao da protiv njega vodi "prljavu kampanju", kasnije su se međusobne prozivke utišale, a kampanja je protekla bez većih polemika. Ponovno je zaiskrilo na zadnjem zagrebačkom sučeljavanju kada je Miljenić prozvao Bernardića za podjele među članstvom i loše vođenje zagrebačkog SDP-a, a Bernardić Miljenića za kratak staž u stranci. Na početku kampanje SDP-ov saborski zastupnik Ivan Klarin, iz Miljenićeva stožera, prijavio je Bernardića Izbornoj komisiji zbog sumnje da je lažirao broj od 10.500 potpisa potpore članova stranke, no regularnost tih potpisa nije istraživana nakon što je utvrđeno da su svi kandidati ispunili uvjete s više od tisuću potpisa potpore. U kampanju je krenulo osam kandidata, no ubrzo je odustao Domagoj Hajduković pozvavši članove stranke da svoj glas daju Davoru Bernardiću. SDP-ovcima su to drugi unutarstranački izbori ove godine, koje prema Statutu moraju provesti nakon parlamentarnih izbora. U travnju su se za mjesto čelnika stranke natjecali Zoran Milanović i Zlatko Komadina, izašlo je nešto više od 20 tisuća članova, a Milanović je osvojio natpolovičnu većinu. No, nakon što je SDP u rujnu ove godine po drugi put zaredom izgubio parlamentarne izbore, Milanović je objavio da se više neće kandidirati za predsjednika stranke te se faktično povukao iz politike. >> Jakovina: Milijunski bonusi Uprave Hrvatskih šuma su zarađeni 