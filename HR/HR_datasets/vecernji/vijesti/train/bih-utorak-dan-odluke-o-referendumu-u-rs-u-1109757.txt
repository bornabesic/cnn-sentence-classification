Upravni odbor Vijeća za provedbu mira u Bosni i Hercegovini (PIC) u utorak će na sjednici u Sarajevu razmatrati stanje u toj zemlji u svjetlu priprema za referendum kojega 25. rujna planiraju provesti vlasti Republike Srpske a dan uoči tog sastanka veleposlanika najutjecajnihih zapadnih zemalja, Rusije i Turske, s bošnjačke i srpske strane stigla su upozorenja o mogućim ozbiljnim posljedicama. Predsjedatelj Predsjedništva BiH Bakir Izetbegović veleposlanicima država članica Upravnog odbora PIC-a uputio je otvoreno pismo u kojemu je ocijenio kako bi provedba referenduma čiji je cilj osporiti autoritet Ustavnog suda BiH do sada bio najozbiljniji izazov miru i otvoreno kršenje Daytonskog sporazuma. Zatražio je stoga odlučnu intervenciju međunarodne zajednice odnosno zabranu referenduma a u tome ga je podupro i vrh Stranke demokratske akcije (SDA) koji je o referendumu raspravljao u ponedjeljak. "Nitko od nas nije spremniji braniti ovu zemlju do kraja. Država nema cijenu, ništa nam nije svetije od mira, ali i iznad toga postoje sloboda i neke druge stvari. Neka nas nitko četvrt stoljeća poslije ne dovodi u situaciju da se to dokazuje", poručio je dramatično Izetbegović sa sjednice SDA. U pismu je pak detaljno obrazložio što smatra problemom. "Političke snage u entitetu RS predvođene Miloradom Dodikom već godinama veoma agresivno i aktivno ugrožavaju vladavinu prava i ustavnopravni poredak BiH, dovodeći u pitanje autoritet državnih pravosudnih institucija poput Ustavnog suda, Suda i Tužiteljstva BiH. Te njihove aktivnosti vode u bezakonje, kaos i pravnu i političku nesigurnost", napisao je Iztebegović. Podsjetio je pritom kako je na 5. saboru Dodikovog Saveza nezavisnih socijaldemokrata (SNSD) održanom u 25. travnja 2015. usvojena deklaracija u kojoj se navodi da, ne bude li razvoja političkog stanja sukladnog njihovim očekivanjima, Narodna skupština RS treba tijekom 2018. raspisati referendum o samostalnom statusu tog entiteta . "Referendum zakazan za 25. rujna očito je probni balon za taj više puta najavljivani referendum o otcjepljenju entiteta RS od BiH i početak rušenja Daytonskog mirovnog sporazuma, a time i mira u BiH", ocijenio  je Izetbegović.  Vlada RS veleposlanicima država članica Upravnog odbora PIC-a u ponedjeljak je pak uputila pismo u kojemu se odbacuje svaka mogućnost intervencije međunarodne zajednice protiv referenduma. "Referendum je u potpunosti sukladan pozitivnim propisima i tiče se pitanja od najvećeg značaja za građane Republike Srpske", navedeno je u pismu u kojemu se poziva na suvereno pravo RS da odlučuje o pitanjima koje smatra bitnim za svoj opstanak i funkcioniranje. Drže kako je pitanje 9. siječnja kao dana tog entiteta kojega je Ustavni sud proglasio neustavnim upravo jedno od takvih. Ustavni sud BiH zaključio je kako obilježavanje 9. siječnja 1992. kada je dio srpskih zastupnika u skupštini tadašnje SR BiH proglasio otcjepljenje dijela njezina teritorija i zatražio "teritorijalno razgraničenje" s druga dva naroda kršenje prava Hrvata i Bošnjaka kao pripadnika naroda koji su također konstitutivni u RS-u. Pitanje na referendumu najavljenom za 25. rujna trebalo bi glasiti hoće li se taj praznik ipak nastaviti obilježavati unatoč pravorijeku Ustavnog suda koji je po Daytonskom sporazumu konačan i obvezujući. Vladi RS-a sporno je to što se "stigmatizira" samo 9. siječnja kao datum koji bi trebao označiti uspostavu tog entiteta.  "Stigmatiziranje stvaranja RS-a pri čemu se jednako tako ne stigmatizira bošnjačko-hrvatsko jednostrano proglašenje nezavisnosti od Jugoslavije predstavljalo bi protupravnu diskriminaciju Srba", zaključila je vlada u Banja Luci. O referendumu se tijekom dana izjasnio i srbijanski premijer Aleksandar Vučić koji je kazao da će u slučaju da visoki predstavnik u BiH Valentin Inzko zatraži zabranu održavanja referenduma hitno pozvati u Beograd srpske političke vođe iz RS na konzultacije kako bi zajednički usuglasili kako napraviti "najmanju štetu" srpskom narodu. "Reagirat ćemo odgovorno, ozbiljno, a nema sumnje da ćemo željeti čuti stajalište svih srpskih predstavnika. Odmah ću ih pozvati u Beograd i zamoliti ih da se s nama konzultiraju ukoliko do takve odluke dođe i da vidimo kako najmanju štetu napraviti našem narodu", rekao je Vučić na tiskovnoj konferenciji poslije sastanka s predstavnicima diplomatskog zbora. Vučić je ocijenio kako nije problem da se s predsjednikom RS Miloradom Dodikom, srpskim članom Predsjedništva BiH Mladenom Ivanićem i svim srpskim predstavnicima sastane "bilo gdje". "Moramo razgovarati i konzultirati se i izvući najmanju štetu, a najveću korist za naše građane i naš narod. Ali, u svakom slučaju, to bi značilo naš hitan sastanak.. i u svakom slučaju - dug sastanak. Ne bih se miješao prije takvih odluka u bilo što drugo", naglasio je Vučić. >> Vučić najavio konzultacije s vođama Srba u RS-u u slučaju zabrane referenduma 