Odmetnuti Mostovi zastupnici Juro Martinović, Ivan Lovrinović i Ivica Mišić danas su u Saboru predstavili svoj novi Klub nezavisnih zastupnika. Iako su, kažu, već 22. siječnja shvatili da suradnja s Mostom ne ide u dobrom smjeru, tek su sada odlučili osnovati svoj Klub i napustiti Most. Tri su razloga za to, kazao je Ivan Lovrinović na konferenciji za medije u Saboru. -Prvi je odstupanje Mosta od programa za koji smo dobili 300.000 glasova naših građana, a posebice njegovog ekonomskog dijela. Drugo, sve veće soliranje, posebno čelnika Mosta Bože Petrova. Treće, nepreuzimanje odgovornosti za nagli pad popularnosti Mosta - rekao je Lovrinović. Dodao je i da je uz to važan razlog da 'sada konačno shvaćamo da Most uistinu vodi netko drugi sa strane. Lovrinović je podsjetio da su oni započeli suradnju s Mostom 2015. godine. - Znate da Most nezavisnih lista okuplja pojedince, gradonačelnike, udruge i manje politčke stranke. Mi ovdje nazočni saborski zastupnici smo došli iz udruge Promijenimo Hrvatsku želeći sudjelovati u političkom životu i odmaknuti se i od HDZ-a i SDP-a, biti u centru kako bi smo počeli rješavati teške probleme - rekao je Lovrinović. - Mogu reći da mi i dalje želimo ostati na platformi koju smo sukreirali u Mostu, posebice u ekonomskom dijelu programa i na taj način ne želimo iznevjeriti podršku građana koju su nam dali na prethodnim izborima. Ovo je trenutak težak za Hrvatsku, ona je politički podijeljena, kao i društvo, ne želimo sudjelovati u daljnjoj polarizaciji, u tom kontekstu smo spremni surađivati - poručio je Lovrinović. - Jasno nam je da imamo 3 glasa, zastupnika, mi ni u Mostu s 19 zastupnika koji su se osuli nismo mogli presudno utjecati na ono što će se događati. Ali ćemo inzistirati na programu i na ljudima uz koje se misli formirati nova vlada, želimo djelovati konstruktivno, želimo da ne dođe do novih izbora, treba pokušati formirati efikasniju vladu, ali nećemo nikome dati bianco podršku jer se tako i tako zove, nego ćemo najprije razgovarati o ciljevima i programu i ljudima da se uvjerimo zaslužuje li takva vlada povjerenje i može li Hrvatsku izvesti na pravi put - rekao je Lovrinović. Dodao je da je važno djelovati konstruktivno jer ako se ide na nove izbore to bi značilo velike ekonomske i političke troškove, izgubilo bismo nekoliko mjeseci, možda i pola godine, a 2016. je presudno važna, ja sam na to upozoravao - rekao je Lovrinović. Istaknuo je da se nažalost vidjelo da Most i njegov čelnik nisu uspjeli pokrenuti prave reforme. - Ukidanje pečata i Mesićeva ureda nisu reforme, u tom kontekstu se želimo baviti ozbiljnim problemima, nezaposlenosti i zadržavanjem mladih ljudi u Hrvatskoj - rekao je Lovrinović i otkrio u kojoj situaciji podržavaju izlazak na nove izbore. - Ukoliko ne bude moguće formirati takvu vladu s kvalitetnim ljudima spremni smo za nove izbore, kao što smo bili i za one prethodne, ostat ćemo dosljedni našem programu, nećemo mijenjati mišljenje svakih nekoliko dana. Nastavit ćemo se snažno boriti za interese Udruge Franak, oštećenike RBA, blokiranih i drugih ugroženih socijalnih skupina. Smatramo da je za konsolidiranje nužno da sva trojica odu, Orešković, Karamarko i Petrov - poručio je Lovrinović. - Očekujemo proširenje ovog kluba, spremni smo surađivati sa svima u Saboru koji budu imali kvalitetne ideje, čvrsto ostajemo protiv telefonske i netransparentne privatizacije državne imovine, trebamo stvaralačku, vizionarsku vladu - zaključio je Lovrinović. >> Karamarko svjesno prepušta vlast SDP-u >> 'Pokazat ćemo većinu kad idući tjedan srušimo Oreškovića' 