"Zašto nitko ne propita odgovornost DORH-a što se u 16 godina samo hrvatske branitelje proganjalo zbog događaja iz Domovinskog rata? Optuženi su bili i Đuro Brodarac i general Janko Bobetko, a Vladimir Milanković je u zatvoru, dok nitko za zločine u Kostrićima, Joševici, Baćinu i Glinskom Novom Selu nije odgovorao još? Zašto se događaju stvari poput one da HAVC snima lažne filmove o Domovinskom ratu? Zašto nitko ne propita tko je odgovoran za dovođenje u situaciju da nam mladi odlaze iz Hrvatske u potrazi za poslom? Jesu li ti odgovorni možda počinili zločin veleizdaje?" - rekao je u utorak biskup sisački Vlado Košić u obraćanju okupljenima na tradicionalnom božićnom prijemu sisačko-moslavačkog župana Ive Žinića. Biskup je rekao kako se primjete određeni pomaci, da su vjerske slobode izraženije, da se uređuju ulice, fasade i poslovne zone u županiji, da se povlači novac iz europskih fondova, no da ima još dosta problema u Hrvatskoj, poput spomenutog odnosa prema hrvatskim braniteljima i HAVC-a. Istaknuo je i problem izbjegličkog naselja Dumače gdje ljudi i dalje, već 17 godina, žive u privremenom smještaju unatoč tome što su im kuće za trajni smještaj izgrađene prije tri godine, no nisu useljive.  "Imovina Hrvata iz BiH već 20 godina nije riješena, ali se riješava onima aboliranima iz rata. A administracija hrvatska je katastrofalna. Znam primjer da čovjek ne može otvoriti ambulantu dvije godine, iako ima sve papire, a nama za dječji vrtić kažu da smo sretni jer smo sve dozvole dobili za "super brzih" pet mjeseci. To kadroviranje i križanje po stranačkom i političkom ključu je neizdrživo, dokle će se to tolerirati" – rekao je biskup Košić.  "U Sisku i Sisačko-moslavačkoj županiji i dalje je jaka ta antifa, koja pozdravlja sa smrt fašizmu i pišu te parole po zidovima. To je poražena jugoslavensko komunistička politika koja niječe zločine počinjene 1945. godine i kasnije. Sramota je da u Sisačko-moslavačkoj županiji roditelji ne mogu iskoristiti svoje pravo da djecu šalju na vjeronauk u vrtićima, kao i da je naš vjerski vrtić u Sisku jedini od 53 takva u Hrvatskoj, koji se ne sufinancira iz proračuna lokalne samouprave." - dodao je biskup Košić, osvrnuvši se i na tradicionalnu manifestaciju "Božić u gradu" koja se godinama održava u Sisku. "Vidimo da se na plakatima najavljuje Božić u gradu od 16. prosinca do 1. siječnja. To je bedastoća, jer znamo da je Božić 25. prosinca. Netko je ukrao naš Božić za komercijalne svrhe" – rekao je biskup Košić. >> Biskup Košić blagoslovio spomen ploču za ubijene domobrane 