- HNS i IDS igraju za HDZ, to je valjda već svima u Hrvatskoj jasno - rekao je danas saborski zastupnik Mosta Nikola Grmoja. - Neka se pokaže koja je to većina i koji su to zastupnici koji su stali uz Plenkovića. Vidimo da imamo nove izjave koje pokazuju da HDZ ne prestaje s trgovinom i slaganjem većine. Mi sigurno nećemo zajedno s Vrdoljakom držati ljestve HDZ-u - rekao je Grmoja. Grmoja je rekao da idućeg tjedna treba ili izabrati nove ministre i pokazati postoji li većina ili raspustiti Sabora. Poručio je da se kriza može riješiti jedino tako da čovjek koji je tvrdio da ima većinu i lagao hrvatsku javnost pokaže tu većinu ili da idemo na nove izbore. Grmoja je također rekao da je jasno da se i SDP boji novih izbora. - Milanka Opačić, Orsat Miljenić i ostali koji su kontra Bernardića ne žele potpisati za nove izbore jer se neće naći na listama. ovdje se radi ili borbi za fotelje ili štićenje kriminala u Agrokoru. Očito je da zastupnicima koji ne žele potpisati za raspuštanje Sabora javni interes nije u prvom planu - rekao je Grmoja. Grmoja je rekao da su ministri Mosta smijenjeni jer su imali stav, a sada premijer Andrej Plenković brani Tomislava Sauchu čestitajući mu na stavu. 