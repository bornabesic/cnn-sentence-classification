Karlovačka policija istražuje prijevaru kojom je lažni policajac "dobio" od 79-godišnje lakovjerne Karlovčanke devizni novac ukupne vrijednosti od nekoliko desetaka tisuća kuna.  Kako je Hini potvrdila glasnogovornica PU karlovačke Andreja Lenard, starica je prijavila prijevaru i rekla da ju je u četvrtak telefonom nazvao nepoznati muškarac, predstavio joj se kao policijski službenik i najavio da policija dolazi kod nje po novac.  "Ubrzo nakon poziva nepoznata osoba došla je u njezin dom na širem području grada Karlovca i od nje zatražila novac, koji je 79-godišnjakinja i predala, u vrijednosti od nekoliko desetaka tisuća kuna. Nakon toga ju je nepoznati muškarac udario i lakše ozlijedio. Mi sada provodimo kriminalističko istraživanje, ali uz to želimo ponovno poslati poruku da se građani sami moraju čuvati da ne postanu žrtve ovakvih prijevara", poručila je Lenard.  To upozorenje prvenstveno je uputila starijim građanima kako ne bi olako nasjedali na priče nepoznatih osoba, te pripazili koga puštaju u svoj dom. Podsjetila ih je da se prevaranti najčešće predstavljaju kao službene osobe, dostavljači pošiljaka, inkasatori, pripadnici vjerskih zajednica, medicinsko osoblje ili kao prodavači određenih proizvoda, a nakon što zadobiju njihovo povjerenje, iskoriste nepažnju građana kojima kradu predmete veće vrijednosti.  "Kako biste se zaštitili od ovakvih protupravnih ponašanja, savjetujemo kod nenajavljenih posjeta ne otvarajte vrata dok ne provjerite imaju li djelatnici raznih tvrtki službene dokumente i iskaznice, ne nasjedajte na trikove poput nesvjestice ili iznenadne slabosti posjetitelja, slobodno budite sumnjičavi. A ako je nepozvana osoba uporna u nakani da uđe u vaš dom, o tome žurno obavijestite policiju ili susjede", poručuje Andreja Lenard.  Istaknula je kako iznenađuje nevjerojatna naivnost prevarenih građana, a u tom smislu je i činjenica vezana za navedeni slučaj da prevarant nije imao ni policijsku odoru niti značku, kao ni neki zahtjev za oduzimanjem deviza. No, izvijestila je, policija ima njegov opis i druge detalje temeljem kojih provodi kriminalističko istraživanje. >> Taksist 80-godišnjakinji spasio životnu ušteđevinu od 65.000 kuna 