Novi putnički terminal Zračne luke Franjo Tuđman trebao bi biti otvoren za nešto više od mjesec dana, provjera rada tehnologije i procesa u punom su jeku. No kako doznajemo, testiranje opsluživanja zrakoplova ovih je dana moralo biti obustavljeno i to zbog nemogućnosti osiguranja sigurnosti protoka robe i putnika na križanju servisne ceste i staze za vožnju. Taj je sigurnosni problem nastao jer će koncesionari na ZL Franjo Tuđman osim stajanke za zrakoplove ispred novog terminala koristiti i stajanku kod stare aerodromske zgrade. A u tom će se slučaju civilni zrakoplovi i servisna vozila koja idu prema staroj stajanci ili od nje prema novom terminalu križati s MiG-ovima Hrvatskog ratnog zrakoplovstva. U zraku u što kraćem roku Prema informacijama Večernjeg lista, u Hrvatskoj kontroli zračne plovidbe su zaključili da je to sigurnosni problem koji se mora riješiti kako bi se testiranja opsluživanja zrakoplova mogla nastaviti. Naime, MiG-ovi mogu dobiti zapovijed za intervenciju i moraju biti, kažu nam upućeni, u zraku u što kraćem mogućem roku. A u tom trenu bi im se na putu prema uzletno-sletnoj stazi mogli naći civilni zrakoplovi, autobusi koji prevoze putnike prema avionima ili iz njih na terminal, servisna vozila... Naši sugovornici kažu da i na novom terminalu ne bi bilo tog problema kad bi koncesionari koristili samo novu stajanku. No morat će koristiti i staru jer je ispred novog terminala samo 13 stajanki dok ih je ispred starog 23. Kako doznajemo, rješenja za problem križanja MiG-ova i civilnih zrakoplova nađeno je u postavljanju rampe koja će se spuštati kad ratni avioni trebaju poletjeti. No, upozoravaju naši sugovornici, to neće riješiti problem kašnjenja civilnih zrakoplova koji će morati čekati da se rampa digne kako bi prošli, putnici u autobusima će također morati čekati da se rampa ponovno digne. Najbolje bi rješenje stoga bio podvožnjak, ali sad nema vremena za njegovu gradnju. U MZLZ-u nisu nam odgovorili konkretno na naša pitanja o obustavi testiranja opsluživanja zrakoplova. Kazali su nam da su u intenzivnim pripremama za otvorenje novog putničkog terminala i u skladu s tim provode se planirana testiranja s putnicima i zrakoplovima. Navedena testiranja redovito se, navode, koordiniraju sa zrakoplovnim prijevoznicima i HKZP-om i usklađuju s njihovim kapacitetima. U HKZP-u pak su nam rekli da tijekom pripremnih radnji za otvaranje novog terminala svi partneri – MZLZ, HKZP, HRZ, Croatia Airlines i ostali subjekti koji djeluju na zračnoj luci – intenzivno surađuju. Sigurnosni rizici – Svi partneri s nizom stručnjaka rade intenzivno i kontinuirano na aktivnosti sigurnosnih procjena operativnih promjena (safety assessment) te se potom definiraju i mjere poboljšanja radi ublažavanja sigurnosnih rizika, što je u skladu s međunarodnim zrakoplovnim propisima i standardima – navode u HKPZ-u. Dodali su da su tijekom prvog tjedna testnih operacija na novom terminalu, kao i tijekom navedenih safety aktivnosti, uočena je potreba za poboljšanjima te vjeruju da će se vježbe nastaviti čim se unesu potrebna poboljšanja. U MZLZ-u pak nisu na odgovorili na pitanje hoće li novi terminal biti spreman za otvaranje do kraja ožujka, kako je planirano. Kako doznajemo, trenutačni je plan da se svečanost otvorenja novog terminala održi 21. ožujka, a da on bude pušten u promet sedam dana poslije. >> Približava se otvorenje: Novi natpis na zagrebačkoj zračnoj luci 