HNS je osudio vladajuće zbog neprimjerenog dijaloga, populizma, ali najviše zbog 'besramne političke' trgovine. Tvrde da će ugovor između premijera Plenkovića i Željka Glasnovića građane koštati dvije milijarde kuna. Priopćenje prenosimo u cijelosti.  Prošlotjedna Vladina predstava u Saboru hrvatske će građane koštati milijardu do dvije kuna. Toliko, naime, vrijedi ugovor koji je premijer i predsjednik HDZ-a Andrej Plenković potpisao sa zastupnikom Željkom Glasnovićem.  Radi se o besramnoj političkoj trgovini na koju kao odgovorna liberalna stranka moramo reagirati, a trebale bi reagirati i mjerodavne institucije.  Podsjećamo, nekadašnji gradonačelnik Vukovara Željko Sabo kažnjen je s osam mjeseci zatvora jer je u tajno snimljenom razgovoru obećao 30.000 kuna. Zatvorsku je kaznu odslužio ekspresno. Da bilo koji gradonačelnik potpiše ovakav ugovor odmah bi bio uhićen zbog prekoračenja položaja i ovlasti, jer je obećao nešto čega nema u proračunu. Da bilo koji ministar ovako nešto potpiše odmah bi bio kazneno progonjen zbog toga što je napravio štetu državi i, naravno, nema osigurana sredstva u proračunu. Zakoni su jasni - i sama namjera je kazneno djelo, bez obzira na to što radnja nije izvršena. Ovo nije samo politička trgovina, ovo je politička korupcija. Kupnjom jednog presudnog glasa učinjena je direktna šteta Hrvatskoj. Ovaj glas košta milijardu do dvije kuna. Za toliki novac treba smanjiti mirovine ili kupiti manje lijekova bolesnima ili možda povećati PDV građanima. Ovo je obećani i potpisani novac za koji nema odluke ni Vlade, ni Sabora - nema odluke i nije u proračunu. Na kraju, nadali smo se da je pred Hrvatskom vrijeme moderne politike, bez neistina, neprimjerenog dijaloga i jeftinog populizma. Želimo Hrvatsku koja će biti otvorena i tolerantna zemlja u kojoj svaki pojedinac ima šansu za normalan život i zato ćemo se kao odgovorni liberali beskompromisno boriti da prevlada zdrav razum – umjesto lažima i trgovanjem znanjem, borit ćemo se rješenjima i rezultatima. Ako se na ovakav način formira i zaista održi Vlada, onda je sve moguće. Izbori su tek formalnost.   