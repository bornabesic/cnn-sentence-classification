Bradley Manning, američki vojnik osuđen na 35 godina zatvora zbog odavanja povjerljivih dokumenata, izjavio je kako ostatak života namjerava provesti kao žena, javlja NBC. Zviždač je otkrio kako će njegovo novo ime biti Chelsea Manning.  – Budući da ulazim u novu životnu fazu, želim da svi upoznaju pravog mene. Ja sam Chelsea Manning. Ja sam žena. Tako sam se osjećao cijelog života i želim što prije započeti hormonsku terapiju. Nadam se da ćete me u tome podržati. Zamolio bih sve da me od danas oslovljavaju mojim novim imenom (osim u službenim pismima upućenima u zatvor). Radujem se pismima podrške, izjavio je Manning u izjavi koju je danas objavio njegov odvjetnik. Manning je pismo potpisao kao 'Chelsea E.Manning'. Tijekom suđenja, Manningova je obrana tvrdila kako su kriza identiteta i činjenica da je homoseksualac utjecali na njegovu odluku o odavanju podataka. Njegovi su odvjetnici objavili sadržaj e-maila u kojem Manning svojim nadređenima objašnjava kako je transrodna osoba koja se vojsci priključila "da bi se toga riješila". E-mail naslovljen ''Moj problem'' uključivao je i fotografiju Manninga na kojoj nosi plavu periku i ruž.  – Stres koji je Manning osjećao bio je samo kontekst onog što se u to vrijeme događalo. To nikako nije isprika ili razlog zašto se odlučio na odavanje podataka. Razlog tome je njegov snažan moralan kompas – rekao je Manningov odvjetnik David Coomes. >> Manning osuđen na 35 godina zatvora! Smireno odslušao kaznu 