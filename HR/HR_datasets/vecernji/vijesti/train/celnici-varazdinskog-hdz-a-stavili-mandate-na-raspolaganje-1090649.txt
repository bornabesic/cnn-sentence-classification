Nakon što su jučer predsjednik varaždinskog HDZ-a Damir Habijan i potpredsjednik te gradske stranačke organizacije Robert Gotić pozvali predsjednika HDZ-a Tomislava Karamarka da odstupi s mjesta prvog potpredsjednika Vlade, danas su stavili svoje mandate na raspolaganje Gradskom odboru HDZ-a. To je potvrdio prvi čovjek županijske organizacije HDZ-a i saborski zastupnik Anđelko Stričak, rekavši kratko da će se više o njihovoj sudbini znati nakon što o ponuđenim mandatima rasprave stranačka tijela, odnosno varaždinski Gradski odbor stranke. Nije precizirao kada će zasjedati Gradski odbor. Habijan i Gotić su jučer s konferencije za novinare pozvali Karamarka da podnese ostavku na mjesto prvog potpredsjednika Vlade, označivši taj čin jedinim izlazom iz trenutne loše političke situacije na nacionalnoj razini.  "Događaj koji je obilježio ne samo današnji dan, već i nekoliko proteklih tjedana u Republici Hrvatskoj je situaciji koja se tiče Vlade RH-a, odnosno problema u njenom funkcioniranju. Vidjeli ste da će se pokrenuti opoziv premijera Tihomira Oreškovića. Vrlo jasan je stav Predsjedništva HDZ-a Varaždin da je jedino rješenje krize, ono što su neki članovi HDZ-a već ranije rekli, da prvi potpredsjednik Vlade podnese ostavku", rekao je tada Habijan, koji smatra da nikakvo preslagivanje većine u Saboru ili eventualni novi izbori nisu opcija. Glavni tajnik HDZ-a Domagoj Milošević potom je Habijana i Gotića prozvao da ne prepoznaju odgovornost političkog trenutka te kazao kako očekuje njihove ostavke. "Žao mi je da neki ljudi u stranci, na lokalnoj razini ne prepoznaju odgovornost političkog trenutka. Imali su poluprivatan sastanak i očekujem njihove ostavke", kazao je Milošević.  Inače, Habijan u poslijepodnevnim satima nije bio dostupan komentirati stavljanje svoga mandata na raspolaganje. On je novo lice na varaždinskoj političkoj sceni, jer je prije nekoliko mjeseci i službeno postao prvi čovjek varaždinskog HDZ-a nakon unutarstranačkih izbora, a do tada je obnašao funkciju povjerenika organizacije. Po zanimanju je pravnik, stručnjak za trgovačko i korporativno pravo. >> Predsjednik varaždinskog HDZ-a: Ne mislim podnositi ostavku! 