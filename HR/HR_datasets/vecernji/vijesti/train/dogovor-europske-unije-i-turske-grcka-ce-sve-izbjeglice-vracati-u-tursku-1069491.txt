Turski premijer Ahmet Davutoglu pridružio se danas popodne čelnicima zemalja članica EU-a nakon što je objavljeno da je unutar EU postignut dogovor o izbjegličkoj krizi.  Čelnici zemalja članica prihvatili su kompromisni prijedlog koji im je predstavio predsjednik Europskog vijeća Donald Tusk, a nakon toga u zgradu Europskog vijeća ušao je premijer Davutoglu, što bi trebalo značiti da je dogovor postignut. Prema postignutom dogovoru, svi novi migranti koji pristignu na grčke otoke od nedjelje 20. ožujka bit će vraćani u Tursku. Turska je objavila kako je u petak onemogućila tri tisuće migranata da se domognu grčke obale a objavila je i da će prvi izbjeglice iz Grčke biti vraćeni 4. travnja. Dogovor predviđa da se prema izbjeglicama mora postupati u skladu s međurodnim i europskim pravom, koje ne dopušta vraćanje izbjeglica u zemlje u kojima im je ugrožen život te kolektivno vraćanje izbjeglica. Također će biti ubrzana isplata prve tri milijarde eura, koje je EU obećala Turskoj prošle jeseni. Turska želi ubrzati isplatu financijske pomoći za zbrinjavanje izbjeglica stoga je dogovoreno da će  zajedno odrediti konkretne projekte koji će se financirati tim sredstvima. Turskoj je također obećano oživljavanje pristupnog procesa i otvaranje pregovora u poglavlju 33 do kraja lipnja. >> Merkel: Preseljenje izbjeglica iz Turske morat će početi u roku od nekoliko dana 