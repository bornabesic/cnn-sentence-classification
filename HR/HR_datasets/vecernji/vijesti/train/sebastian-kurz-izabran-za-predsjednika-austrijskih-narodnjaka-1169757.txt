Austrijski ministar vanjskih poslova Sebastian Kurz izabran je u nedjelju na čelo Austrijske narodne stranke (OeVP) te je odmah najavio kako će koalicijskom partneru Socijaldemokratskoj stranci Austrije (SPOe) predložiti raspisivanje prijevremenih parlamentarnih izbora na jesen na kojima se veliki izgledi za pobjedu pripisuju i desno-populističkoj Slobodnjačkoj stranci Austrije (FPOe). "Svi u predsjedništvu stranke smo bili jedinstveni u ocjeni da ovako više ne ide dalje. Ne radi se samo o tomu da se promijene ljudi na vrhu stranke nego se i sama stranka mora promijeniti", rekao je Kurz nakon sastanka predsjedništva OeVP-a  na kojem je Kurz izabran jednoglasno. On je prije toga postavio uvjete pod kojima će preuzeti vodstvo posrnulih narodnjaka u što spada i samostalna kadrovska politika kao i odluka o raspisivanju prijevremenih izbora. Kurz je najavio da će aktualnom koalicijskom partneru SPOe-u u sljedećim danima predložiti raspuštanje stranke i prijevremene izbore. Socijaldemokratski kancelar Christian Kern izjavio je prije toga kako "računa s novim izborima". Kurz je ponovio svoj stav od petka kako smatra da bi nastavak sadašnje koalicije značio i nastavak trzavica unutar vlade. Zbog neslaganja s koalicijskim partnerom i nedovoljne podrške vlastite stranke, dosadašnji predsjednik OeVP-a i dokancelar Reinhold Mitterlehner je u utorak podnio ostavku. 30-godišnji Kurz je najavio da će na izbore izići s vlastitom listom naziva "Lista Sebastian Kurz - nova Narodna stranka". U posljednjim ispitivanjima javnog mnijenja OeVP se nalazi iza SPOe-a i FPOe-a ali bi se to moglo promijeniti nakon što narodnjake preuzme Kurz koji među biračima slovi za najpopularnijeg političara. Prema procjenama analitičara najviše koristi od raspada koalicijske socijaldemokratsko-narodnjačke stranke mogli bi imati desni populisti iz FPOe-a a moguće je čak i da predsjednik slobodnjaka Heinz-Christian Strache postane novi austrijski kancelar.   