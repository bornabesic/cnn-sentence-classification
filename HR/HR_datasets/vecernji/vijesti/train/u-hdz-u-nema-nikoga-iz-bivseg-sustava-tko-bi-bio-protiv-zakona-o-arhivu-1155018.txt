S Nikolom Grmojom, političkim tajnikom Mosta i kandidatom za dubrovačko-neretvanskog župana, razgovarali smo o aferama Dnevnice, Brat, Kum, HNS, lokalnim izborima i ostalim aktualnim temama. Kako komentirate da je u Vladi netko godinama krao dnevnice, a to nitko nije primijetio? Nakon izbijanja afere prvi sam se založio za strože kontrole. Taj oblik kriminala treba najstrože sankcionirati, riječ je o novcu poreznih obveznika. Sustav treba osuvremeniti, nije u redu da građanima namećemo stroga pravila poslovanja, a u Vladi se novac nekontrolirano dijeli kao među djecom. Uputili ste u saborsku proceduru izmjene Zakona o državnom arhivu iako se niste dogovorili s HDZ-om? Zakon smo dogovarali sa strukom i, nakon primjedbi i izmjena koje smo unijeli, mislim da je odlično napravljen, jedan je od liberalnijih u Europi. Neki zastupnici HDZ-a interesirali su se i njima smo ga dali na uvid. Jako su zadovoljni i očekujem potporu svih zastupnika u Saboru. Što kaže Andrej Plenković? Mislim da HDZ neće biti protiv ovakvog zakona. U vodstvu sadašnjeg HDZ-a ne vidim nikoga tko bi bio povezan s bivšim režimom i tko bi imao motiva biti protiv. Hoće li zadržavanje cijene plina imati loš utjecaj na HEP? Ministarstvo zaštite okoliša i energetike pomno je sagledavalo cjelokupnu situaciju u području cijene plina, kao i svaku pojedinu komponentu cijene. Smatrali smo da u cijelom plinskom lancu postoji prostor, i to kroz racionalizaciju poslovanja i konsolidaciju tvrtki koje su na tržištu plina. Državne tvrtke neće biti ugrožene. Naše su postavke jasne. Energetika u službi gospodarstva i maloga čovjeka. Ovim mjerama gospodarstvo će dobiti dodatnu financijsku injekciju od 90,000.000 kn, a građanima smo zadržali istu cijenu. Ovo je uspjeh cijele Vlade. Cijena opskrbne marže od 2014. do 2016. povisila se gotovo 50%, a da to nije bilo dovoljno opravdano njihovim troškovima. Sljedeći tjedan Ministarstvo je pozvalo lokalne distributere i opskrbljivače na razgovore na kojima ćemo predočiti viziju razvoja tog sektora. Kako komentirate premijerovo ignoriranje zahtjeva Mosta za ostavkom vodstva HNS-a? Primio je Šukera i nije mu rekao ni riječi. Poruka nije dobra. Zašto nisu spominjali naš zahtjev, trebalo bi pitati premijera Plenkovića koji je i predsjednik HDZ-a, kao i većina članova Izvršnog odbora HNS-a, pa bi trebao imati stvaran politički utjecaj na te ljude. Ili neka vrate iskaznice HDZ-a ili neka na njih utječe da se stanje u hrvatskom nogometu promijeni. To su očito shvatili i naložili Sportskoj inspekciji da intervenira te da HNS mora uskladiti svoj ustroj sa Zakonom o sportu. Most će pomno promatrati što se događa. Vjerujete li ministru Goranu Mariću da nije znao kako su mu brat i šogor zaposleni u Hrvatskim željeznicama? Moguće je. Ne želim u to ulaziti. Kada sam rekao da je to loša poruka, nisam htio optužiti Marića, rekao sam da odgovornost možda snosi i uprava i ministar Butković. Koliko čujem, taj je čovjek kvalitetan, ali vlast mora voditi računa kakvu poruku šalje određenim imenovanjima. I Most je sebi dopustio aferu s kumom Bože Petrova. Ja sam odmah rekao da je to loša poruka i zato je čovjek odustao, a namjera nam je bila dobra, željeli smo dovesti čovjeka koji će pomoći da se stanje u Hrvatskim vodama riješi. Kako ocjenjujete suradnju Mosta s HDZ-om? Suradnja je konstruktivna, ne slažemo se u svemu, ali kompromisom i razgovorima pokušavamo doći do rješenja. Koliko vas pogađaju priče o preslagivanju? Ne pogađaju nas nimalo. Tko pokušava mostovce omekšati i uplašiti takvim pričama, neka se sjeti kako smo se prošli put ponašali. Ako se HDZ može i želi s nekim presložiti, ne bojimo se ni oporbenog statusa, a ni izbora. Ali, prema nekim anketama, Živi zid vas je pretekao. Po nekim anketama oni su ispred nas, po drugima smo mi. U svakom slučaju imamo oko 9% što i nije drastičan pad rejtinga u odnosu na izbore, kada smo nakon kampanje imali 11% i bili relevantan politički faktor bez kojega se ne može sastaviti Vlada. Pravi rejting vidjet ćemo na lokalnim izborima. Što očekujete? Puno bolje rezultate nego što smo dosad imali u lokalnim sredinama. Želimo obraniti svoje gradove, ali želimo i više načelnika, gradonačelnika i župana. Most je izvorno lokalna politička priča koju su ljudi prepoznali i dali nam povjerenje, a onda se to ponovilo i na nacionalnoj razini. Sada je vrijeme da se vratimo korijenima i pokažemo da smo i dalje najbolji izbor. Vi se natječete za dubrovačko-neretvanskog župana, Jambo tvrdi zato što se bojite njega u Metkoviću? U Metkoviću se natječe naša gradonačelnica Katarina Ujdur koja odlično radi. Katarina nam je vodila financije i njezina je zasluga što smo vratili dug. Ja idem u težu bitku, za županiju. Ne bojim se nikoga, a najmanje gospodina Jamba koji zaboravlja da smo ga već pobijedili. Predstavili ste kandidate za Zagreb i Split. Što je s ostalim većim gradovima? Imat ćemo kandidate u Osijeku, Rijeci, Šibeniku, Zadru, Imotskom... U Dubrovniku je Maro Kristić, u Omišu Ivo Tomasović, zamjenik Ivana Kovačića, branit ćemo i Vrgorac, a u Pločama ćemo podržati nezavisnog kandidata Niku Orepića. Imat ćemo i kandidate za župane. Marko Sladoljev još nije predstavljen, ali riječ je o izuzetno kvalitetnoj osobi koja je antipod dosadašnjem načinu vladanja Zagrebom. Slično je i s Pauletićem u Splitu.     >>Božo Petrov: Objavit ćemo sve komunističke dosjee >> Grmoja: Moguće je da je Saucha kriv, ali je i možda samo bio aljkav >> Grmoja o novim nepravilnostima s dnevnicama: 'Božo Petrov nije imao kartice, dnevnice... pa mi s time nemamo problema' Što će novo donijeti novi zakon o pobačaju, s obzirom na odluku Ustavnog suda? Ja mislim da bi u zakon trebalo unijeti edukacije i savjetovanja. Ustavni sud je rekao da se pobačaj ne može zabraniti, ali mora biti izuzetak, a ne kontracepcijska metoda jer ostavlja teške posljedice na ženu, prije svega psihičke. Zakonodavac mora poslati poruku da je život nešto što je jako bitno i što treba štititi. Što mislite o moliteljima pred bolnicama? Svatko ima pravo izraziti svoj stav. Ono s čime se ne slažem, ukoliko je to istina, da netko ima informacije kada će neka žena doći na pobačaj, pa tada protestira. To je nedopustivo. Ali u ostalim slučajevima, ovo je slobodna zemlja, svatko smije izraziti svoj stav bilo gdje, ako je to mirno i dostojanstveno. Koji je vaš stav o vraćanju vojnog roka? Nemamo stav. Za to su potrebne podrobnije analize koliko će koštati i koliko će nam se sigurnost države podići. Jeste li vi bili u vojsci? Odradio sam civilni vojni rok u Domu zdravlja u Metkoviću. Kosio sam travu, prao auto ravnatelju i javljao se na telefon. Bilo je to u razdoblju kada je vojni rok bio pred ukidanjem i svi smo uglavnom služili na taj način. 