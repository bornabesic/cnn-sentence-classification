Tri tjedna prije dolaska pape Franje, u Egiptu je proglašeno izvanredno stanje nakon dva bombaška napada na koptske crkve i 44 mrtvih za što je odgovornost preuzela Islamska država. Izvanredno stanje u trajanju tri mjeseca najavio je šef države Abdel Fatah al-Sisi u svečanoj izjavi na televiziji, radi "zaštite i očuvanja" zemlje, ali ga još treba potvrditi parlament. Prvi pogrebi žrtava napada Islamske države održani su već u nedjelju navečer u Aleksandriji, jednom od dva napadnuta grada. Tijela žrtava pokopana su u prisustvu stotina osoba. Napad u Aleksandriji izveo je rano popodne u nedjelju samoubojica "s eksplozivnim pojasom" i u njemu je poginulo 17 osoba, od kojih četiri policajca, a 48 ih je ozlijeđeno, po ministarstvu zdravstva. Nakon što su ga zaustavili policajci, napadač se raznio na ulazu u crkvu sv. Marka gdje se nalazio koptski papa Tawadros II. povodom Cvjetnice, po ministarstvu unutarnjih poslova. Drugi napad dogodio se ujutro u Tanti, stotinjak kilometara od Kaira, usred proslave Cvjetnice u crkvi Mar Girgis (sveti Juraj). U njemu je poginulo 27 osoba a 78 ih je ranjeno, po ministarstvu zdravstva. Odgovornost za oba napada preuzela je Islamska država. U eksplozijama koje su se dogodile tjedan dana prije koptskog Uskrsa i tri tjedna prije posjeta pape Franje toj državi ozlijeđeno je više od stotinu ljudi.  To je posljednji u nizu napada islamskih militanata na tu religijsku manjinu, što predstavlja izazov za egipatskog predsjednika al-Sisija koji se obvezao štititi ih u sklopu svoje borbe protiv ekstremizma. Koptski papa Tawadros II. vodio je misu u crkvi u Aleksandriji u vrijeme eksplozije, no nije ozlijeđen, prenosi ministarstvo unutarnjih poslova.  "Ovi činovi neće uništiti ujedinjenost i koheziju naroda", rekao je kasnije koptski religijski čelnik.  Predsjednik al-Sisi naredio je izlazak vojske na ulici kao pomoć policiji u osiguravanju ključnih točaka, priopćeno je iz njegovog ureda. To je neuobičajen čin za nekadašnjeg generala koji je kao čelnik obrambenih snaga 2013. poveo vojsku u zbacivanje tadašnjeg predsjednika Mohameda Mursija, pripadnika Muslimanskog bratstva. "Ovaj napad će samo očvrsnuti odlučnost egipatskog naroda na putu prema ostvarenju sigurnosti, stabilnosti i opsežnog razvoja", priopćio je Sisi.  On je prošlog tjedna bio gost američkog predsjednika Donalda Trumpa koji mu je izrazio podršku i želju za jačanjem suradnje u borbi protiv islamskih militanata.  Trump je na svom Twitter profilu izrazio žaljenje zbog napada u Egiptu, te je istaknuo kako ima veliko povjerenje u predsjednika Sisija u toj situaciji. Ogranak Islamske države u Egiptu pojačao je svoje napade i prijetnje upućene kršćanima koji čine oko 10 posto od 90 milijuna stanovnika u Egiptu. To je najveća kršćanska manjina na Bliskom istoku. >> Krvava Cvjetnica: Pokolj kršćana u Egiptu uoči posjeta pape Franje >> Osveta za teroristički napad u Rusiji: Bombarderi nadlijeću Damask i gađaju položaje terorista 