Glavni državni odvjetnik Dinko Cvitan potvrdio je danas da DORH provodi izvide zbog ulazaka saborskog zastupnika Ivana Pernara u škole i pozivanja učenika da markiraju nastavu. – Naravno da DORH postupa i po prijavama pravobraniteljice za djecu i svim drugim informacijama koje su došle do nas. Ne mogu još govoriti radi li se o elementima kaznenog djela ili prekršaja, u svakom slučaju, istraga se provodi u suradnji s policijom i izvijestit ćemo javnost kad završimo. Sve ovisi o trajanju izvida, treba obaviti obavijesne razgovore sa svim relevantnim osobama koje su bitne za cijelu situaciju. Očekujem da to može biti gotovo u kraćem roku, a koliki je taj kraći rok, je li to pet dana ili mjesec, teško mi je reći – kazao je Cvitan novinarima u Saboru nakon sjednice Odbora za pravosuđe na kojem je podnosio izvješće o radu DORH-a u 2015. godini. Unatoč dosadašnjoj praksi da se o izvješću glasuje, što je uostalom napravljeno i prošli tjedan na Odboru za ljudska prava i prava nacionalnih manjina, gdje je Cvitanovo izvješće dobilo pozitivnu ocjenu, Odbor za pravosuđe danas je većinom glasova izvješće samo – primio na znanje. – U suštini, to je nešto novo, do sad se izvješće prihvaćalo ili odbijalo. Međutim, činjenica je da nigdje nije propisano da Sabor treba glasovati o izvješću, to je pitanje stanja i kretanja kriminaliteta. To je procjena odbora, Odbor za ljudska prava dao je pozitivnu ocjenu, ovdje su samo prihvatili na znanje, vidjet ćemo – ocijenio je Cvitan. S obzirom na to da se iz godine u godinu žali na loše uvjete rada u USKOK-u, ali i pojedinim odvjetništvima, upitan je o tome je li zadovoljan dodijeljenim sredstvima za ovu godinu. – U odnosu na proračun DORH-a i na arbitražne postupke, dobili smo više novca. To je jako dobro, a ponudili smo određeno rješenje zbog ovih prostornih rješenja koje imamo, sve to skupa ne bi trebalo iziskivati velike dramatične promjene, mislim da ima prostora da se taj problem riješi – kazao je Cvitan. Novinari su tražili i da objasni izjavu s Odbora, gdje je govorio o nepostojećim dokazima. – Mislio sam na hrvatske branitelje protiv kojih su podignute optužnice u Srbiji. Kad kažem nepostojeće tužilaštvo, to je tužilaštvo JNA, ta vojska ne postoji, a ni Jugoslavija više ne postoji. Činjenica je da mi ne raspolažemo podacima koji je broj branitelja i na osnovu čega optužen, ne znamo ni za što su optuženi, a ni oni ne znaju da su optuženi i izloženi su mogućnosti da ih uhite nekakvim tjeralicama. Cilj nam je doći do tih podataka i ako je netko zaista počinio te zločine, neka budu procesuiran u Hrvatskoj po normalnim, europskim kriterijima, najvišim standardima, ali tamo se nalazi veliki broj ljudi čija su priznanja ishođena na načine koji su nedopustivi – objasnio je Cvitan. Upravo te optužnice bit će jedna od tema sastanaka državnih odvjetnika iz regije u veljači. – Da, polovinom veljače imat ćemo sastanak na kojem će biti svi tužitelji iz regije. Razgovarat ćemo o kriterijima, razmjeni podataka, o tome kako ubrzati procese... Naravno, RH ima nacionalni interes, mi štitimo naše državljane, i mi bismo htjeli da sve one postupke protiv naših državljana, bez obzira na to gdje se oni vode, u Srbiji ili BiH, da te kaznene prijave preuzme DORH pa da donesemo valjane odluke bez ikakvog skrivača, ali činjenica je da su generali u nemogućoj situaciji, ne znaju smiju li otići iz zemlje zbog upitnih kaznenih prijava – naglašava Cvitan. S obzirom na to da Transparency International Hrvatska svake godine radi tablicu percepcije korupcije po državama, osvrnuo se i na lošije rezultate koji dolaze iz Hrvatske. – Citirat ću sad pokojnog profesora koji je rekao – korupcije ima mnogo manje nego što se govori, ali i mnogo više nego što se procesuira. USKOK postoji 15 godina i u tom razdoblju, od početne nemoći do procesuiranja niže pozicioniranih službenika i do predmeta koji su zaista bitni i složeni, USKOK je imao problem nedovoljne opreme i ljudi, ali to se nije odrazilo na njihov rad, ali i tu bi stvari mogle biti lakše jer ti se ljudi troše i nakon nekoliko godina puknu i moraju doći novi. Zato su uvjeti rada bitni, radi se najmanje 12, 14, 16 sati, prema tome to je iznimno iscrpljujuće. Smatram da borba protiv korupcije u Hrvatskoj nije stala, činjenica je da TIH objavljuje podatke, no to je pitanje percepcije, ovisi  i o tome kako su postavili pitanja – kaže Cvitan. Sjeća se, kaže, jedne godine kada je isto istraživanje pokazalo da u Srbiji pravosuđe nije korumpirano, da bi se pokazalo da nije ni postavljeno pitanje je li srbijansko pravosuđe korumpirano – Možemo razgovarati na osnovi kojih kriterija rade to istraživanje, ali ne dovodim u pitanje TIH, uvijek treba upozoravati, uvijek treba jače. Činjenica je da korupcije u Hrvatskoj ima, ali je isto tako činjenica da to ne može raditi jedino DORH, odnosno USKOK, to mora biti sinergija svih državnih tijela – i porezne uprave i policije i inspektorata, imamo ih na desetke – samo tako možemo doći do činjenica koje su osnova za pokretanje postupka, a ne samo percepcija ili rekla-kazala: "mi znamo da to oni jesu“. Jako važan mehanizam u tome je i Samostalni sektor za otkrivanje poreznih prevara, to je jedno veliko dostignuće. Sada su u sklopu Porezne uprave i oni rade fantastičan posao, na najvišim svjetskim standardima, oni se kontinuirano educiraju. Evo, sada je dvoje ljudi otišlo u Ameriku na mjesec dana da upozna najbolje metode koje istražitelji imaju – objašnjava glavni državni odvjetnik. Na komentar kako optužnice ipak padaju, kaže kako ne padaju optužnice nego  presude. – To pitanje treba postaviti sudovima. Kada tužitelj podigne optužnicu i kada se ona potvrdi, sud kaže "O. K., sad ću ja presuditi ima li kaznenog djela". Mi smo svoje učinili, čekamo napeto kao puška, naše se rasprave ne odgađaju zbog bolesti, ali ja ne mogu utjecati na brzinu sudova. Iznio sam podatak koji je stravičan, oko 2400 predmeta kazneno-pravne zaštite maloljetnika, najviše za plaćanje alimentacije, od 1999. godine još nema ni prvostupanjske presude. Pisao sam svima, zamislite neko dijete iz 1999. godine, od tada je prošlo 18 godina, to dijete danas ima djecu, a tata ili mama nisu plaćali alimentaciju i nikome ništa. Mi inzistiramo na brzini, i bio bih sretan da su svi postupci okončani ovako ili onako, da kolege mogu prijeći na nove stvari. A sada rade nove istrage i istraživanja, a onda se vraćaju nakon 5 ili 6 godina na predmete gdje su prije 4 godine potvrđene optužnice – zaključio je Dinko Cvitan. >> Dinko Cvitan odgovorio na pitanje o svojoj smjeni 