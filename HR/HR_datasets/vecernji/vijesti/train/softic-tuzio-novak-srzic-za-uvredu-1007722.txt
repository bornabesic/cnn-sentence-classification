Zbog iskaza koji je dala na suđenju Siniši Svilanu, nepravomoćno osuđenom za primanje mita, na optuženičkoj klupi zagrebačkog Općinskog kaznenog suda našla se novinarka HTV-a Hloverka Novak-Srzić koju je tužio producent Edvin Softić. Naime, Novak-Srzić je, govoreći o svojim saznanjima je li Svilan primao novac za emitiranje emisija kuće Core Media, za Softića rekla da je "čovjek iz polusvijeta" te da skupa s Vladimirom Šelebajem vara državu. Premda je novinarka bila spremna pomiriti se sa Softićem, on nije želio da se postupak riješi mirnim putem. – Osjećao sam se grozno kada me opisala kao polusvijet. Smatram da je time rekla da su moja obitelj i moji prijatelji iz takvog miljea. Izjavom da varam državu, rekla je da sam kriminalac – svjedočio je Softić. Novak-Srzić, pak, tvrdi da je tužba rezultat organiziranog postupanja Marine Marinović, Denisa Latina i Softića koji je uvlače u međusobne privatne obračune i tako zlostavljaju. Od suda je zatražila i da sasluša bivšega glavnog ravnatelja HRT-a Vanju Sutlića koji navodno ima saznanja o novčanim transakcijama Šelebaja i Softića. Novinarka nije htjela komentirati tužbu zbog uvrede te je izjavila da o tome nema što reći. >>Sutlić: Čim je Softić optužio D. Čuljak, sve sam predao DORH-u >>Hloverka: Bila bih retardirana da sam uzimala tako mali novac 