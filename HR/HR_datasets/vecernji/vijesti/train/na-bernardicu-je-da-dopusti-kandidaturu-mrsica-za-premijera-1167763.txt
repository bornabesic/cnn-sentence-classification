Ideja da SDP, u slučaju novih parlamentarnih izbora, umjesto Davora Bernardića istakne bivšeg gradonačelnika Koprivnice i bivšeg predsjednika uprave Podravke Zvonimira Mršića za premijerskog kandidata podijelila je Predsjedništvo SDP-a. I dok neki u tome vide jedini spas za stranku, neki i dalje vjeruju da je Bernardić kao šef stranke jedini koji treba i koji zaslužuje biti SDP-ov kandidat za premijera. I da je količina podmetanja novom šefu nevjerojatna. Neki čak prijete da će napustiti SDP nakon lokalnih izbora jer im je ta grčevita borba nekih za saborske fotelje postala, kako kažu, “pregadljiva”. Teško izvediv manevar Međutim, jučer su čak i neki članovi vodstva SDP-a, koji su i pomogli Bernardiću da postane šef stranke, kazali kako im je sve jasnije da Bernardić nije taj s kojim bi se na izbore trebalo ići. Kap koja im je prelila čašu i zbog koje su se poprilično zabrinuli za budućnost bio je Bernardićev prekjučerašnji govor u Saboru uoči rasprave o ministru financija Zdravku Mariću koji je bio potpuno neprimjeren prilici, a koji nema tko nije čuo. Međutim, svi s kojima smo jučer razgovarali svjesni su da bi takav manevar uvođenja Mršića u cijelu priču bio teško izvediv. Jer, ne treba na to pristati samo novi šef, nego i tvorci ”projekta Bernardić”. Dakle, i Zlatko Komadina i Rajko Ostojić, dvojac koji ga je i doveo na čelo stranke i koji bi time priznao da su pogriješili. U što je mnogima teško povjerovati. No ima i onih koji drže da ni to nije nemoguće. – Ostojić će teško na to pristati, ali za Komadinu nisam siguran. Činjenica je da se već neko vrijeme ne pojavljuje na Predsjedništvu stranke i meni je to već jako znakovito – kaže naš izvor iz vodstva stranke. I oni koji ideju da se “isturi” Mršića kao premijerskog kandidata podržavaju napominju da to trebaju “amenovati” sam Bernardić i vodstvo SDP-a. Bez toga inicijativa je, svjesni su, osuđena na propast jer nikada ne bi prošla na Glavnom odboru stranke na kojemu bi se takva odluka trebala i potvrditi, a tamo Bernardić ima debelu većinu. Neki ugledni i iskusni SDP-ovci, koji su također bili među onima koji su željeli da s čela stranke ode Zoran Milanović, danas kažu kako je situacija u SDP-u alarmantna i da se u slučaju novih parlamentarnih izbora mora pronaći neko novo rješenje, a upravo u Zvonimiru Mršiću vide spas. I na tome će, kažu, i raditi. Utjecajni na liste – Ako hoćemo postići rezultat, ako hoćemo napredovati, moramo nagovoriti Zvonimira Mršića da bude kandidat za premijera i aktualno vodstvo da pristane na to. Na izbore, nažalost, s ovom ekipom koja je sad glavna ne možemo. Treba na liste staviti utjecajne ljude koji nešto znače. Pa SDP ima članove Predsjedništva koje ljudi na terenu i ne poznaju – kaže jedan bivši SDP-ov ministar. Vjeruje da će razum u konačnici ipak prevladati i da će i sam Bernardić shvatiti što mora učiniti. Dio članstva već mu je, kaže, rekao da bi bilo najbolje da se primiri, a dodaje kako mu se čini da je već polako i počeo shvaćati i izmicati se. Kao dokaz ističe činjenicu da na sastanak o odluci o raspuštanju Sabora jučer uoči glasanja o ministru Mariću nije išao Bernardić, nego šef Kluba stranke Arsen Bauk. – Mislim da plan u konačnici nije nemoguć. Treba se samo okupiti dovoljan broj jakih ljudi koji će Bernardiću objasniti da se mora izmaknuti – kaže naš izvor. Neki od naših sugovornika kažu i kako je ideju da se u slučaju novih izbora kao kandidata za premijera istakne Mršića podržao i bivši predsjednik SDP-a Zoran Milanović koji se, kažu, sa Zvonimirom Mršićem vidio i razgovarao prije nekoliko dana na proslavi rođendana jednog zajedničkog prijatelja. S Mršićem su razgovarali i oni koji su ga i na zadnjim i predzadnjim unutarstranačkim izborima u SDP-u, kad su se sučeljavali Milanović i Zlatko Komadina, nagovarali da i on uđe u utrku za šefa SDP-a. Međutim, oba puta Mršić ih je odbio, što je i razumljivo jer je tada još uvijek bio na čelu Podravke. Zato se nadaju da će ovog puta prihvatiti. 