Američki predsjednik Donald Trump počeo je u subotu navečer svoj govor, na skupu u Pennsylvaniji povodom obilježavanja prvih 100 dana na vlasti, novim napadom na medije i večeru dopisnika Bijele kuće koja se održavala te iste večeri u Washingtonu.  "Velika skupina holivudskih glumaca i vašingtonski mediji tješe se u ovom trenutku u hotelskoj plesnoj dvorani našeg glavnog grada", kazao je Trump. "Mediji poput CNN-a i MSNBC-a su lažne vijesti...i oni bi voljeli biti s nama ovdje večeras, ali su 'zatočeni' na (dopisničkoj) večeri koja će biti vrlo, vrlo dosadna", komentirao je Trump. On je također kritizirao i New York Times kao "potpuni promašaj" navodeći da taj list postaje sve manji i manji i da je smješten u "ružnom uredu smještenom na bijednoj lokaciji "nakon što je prodao prethodno zdanje u kojem je bilo sjedište lista.     Organizatori večere na kojoj se godišnje okupljaju dopisnici Bijele kuće uzvratili su u subotu navečer na kritike i napad američkog predsjednika Donalda Trumpa, koje je izrekao na skupu u Pennsylvaniji gdje je obilježavao svojih prvih sto dana na vlasti.  "Nismo lažne vijesti, nismo propale novinske organizacije i nismo neprijatelji naroda", kazao je Jeff Mason, dopisnik agencije Reuters i predsjednik udruge dopisnika Bijele kuće, ujedno i organizator večere na kojoj su se u subotu navečer okupili predstavnici medija. "Napad na bilo koga od nas napad je na sve nas", dodao je Mason. "Moramo ostati oprezni. Svijet nas gleda", kazao je. Mason je također istaknuo: "Ovdje smo da bismo slavili medije, a ne predsjedništvo", misleći na obilježavanje prvih sto dana predsjedničkog mandata Donalda Trumpa, koji je istu večer to obilježavao na skupu u Pennsylvaniji. Ranije je glasnogovornik Bijele kuće Sean Spicer opovrgnuo da je skup u Harrisburgu organiziran kako bi Trump izbjegao večeru i druženje s novinarima navodeći kako je to Trumpu bila prilika susresti se i razgovarati s glasačima koji su glasali za njega o onome što su njegova postignuća u prvih sto dana vlasti.   Trump je također najavio da će uskoro donijeti "veliku odluku" vezano uz pariški klimatski sporazum, kojeg je potpisao njegov prethodnik Barack Obama i za kojeg je od početka govorio da će ga napustiti. "Donijet ću odluku o pariškom sporazumu u sljedeća dva tjedna i vidjet ćemo što će se dogoditi", rekao je Trump u govoru u Pennsylvaniji obilježavajući prvih sto dana na vlasti. On je pariški sporazum opisao kao "jednostran" i rekao da je SAD platio "milijarde" za sporazum dok zemlje poput Kine, Rusije i Indije nisu platile "ništa". "Nećemo više dopustiti drugim zemljama da nas iskorištavaju", kazao je američki predsjednik govoreći općenito o međunarodnim sporazumima. "Od sada će biti prvo Amerika", kazao je Trump ponavljajući svoj slogan iz izborne kampanje. Tijekom govora Trump je kazao da Kina pomaže Sjedinjenim Državama riješiti "sjevernokorejsku situaciju". Kazao je da je kineski predsjednik Xi Jinping "dobar čovjek" koji "se želi pobrinuti za tu situaciju". "Kina (ima) enormnu snagu i vidjet ćemo što će se dogoditi", kazao je Trump. On je sjevernokorejskog vođu Kim Jong Una opisao kao nekoga koji "izaziva svijetu velike nevolje".    Govoreći o svojih 100 dana vlasti Trump je rekao kako je riječ o "nevjerojatnom putovanju". Odabravši da sudjeluje i obilježava prvih 100 dana na skupu u Harrisburgu, organiziranom u stilu izborne kampanje, umjesto na gala večeri s predstavnicima američkih i svjetskih medija te holivudskih zvijezda,Trump je postao prvi američki predsjednik u 36 godina koji nije nazočio tradicionalnom godišnjem okupljanju na kojemu se dužnosnici Bijele kuće druže s medijima. Štoviše, Trump je kazao kako je "oduševljen što je udaljen 100 milja od Washingtona "kako bi razgovarao o svom "nevjerojatnom putovanju" tijekom prvih sto dana na vlasti. Naveo je da su neki od uspjeha tih 100 dana imenovanje Neila Gorsucha u Vrhovni sud, odluka da se povuče iz Sporazuma o transatlantskom partnerstvu (TTP) i okonča "odlijevanje poslova vani i osigura njihov povratak natrag u zemlju".  Tradicionalno američki predsjednik sudjeluje na godišnjem susretu s medijima i obično drži duhovit govor u kojem se osvrće na medije, ali i političare i sebe samog. 