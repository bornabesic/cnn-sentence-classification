Saborski odbor za pravosuđe većinom je glasova podržao prijedlog tzv. lex Agrokora, no odbijen je prijedlog SDP-ovog Peđe Grbina da taj zakon bude organski, odnosno da za njega mora glasovati 76 zastupnika da bi bio usvojen. Grbin je najavio da SDP zakon u trenutnom obliku ne može podržati, te iznio niz kritika kako bi objasnio taj stav svoje stranke. Ministar pravosuđe Ante Šprlje objasnio je kako se zakon donosi da zaštiti nacionalne interese, odnosno da se odnosi na poduzeća od sistemskog značaja kojima je ugroženo poslovanje, što posredno predstavlja i nacionalnu ugrozu. Ako do takve ugroze dođe, a Vlada vjeruje da u slučaju Agrokora ona postoji jer prijeti propast velikog broja poduzetnika, Ustav dopušta da se ograniče poduzetničke slobode, kazao je Šprlje. 'Plaća radnika ovisit će o milosti Vladina povjerenika' SDP-ov Peđa Grbin usporedio je novi prijedlog zakona s postojećim zakonom o stečaju i predstečajnom postupku, te zamjerio što "lex Agrokor" propisuje da niti jedan radnik Agrokora neće moći pokretati postupke zbog kršenja prava iz Zakona o radu, dakle ni zbog ozljede na radu niti zbog neisplaćene plaće. - Njihova plaća ovisit će o milosti Vladina povjerenika. 'Iz ovog zakona ste u odnosu na prvi nacrt izbacili odredbu o naknadi štete, no ona i i dalje ostaje jer Republika Hrvatska imenuje povjerenika i nitko ga osim nje ne može razriješiti pa samim time imajući na umu i ostale nepravilnosti, država može odgovarati za štetu koja će evidentno nastati. Vi ste se možda ogradili od štete prema vlasniku, ali prema svima ostalima - malim, srednjim, velikim dobavljačima ... Država ostaje odgovorna za štetu jer se oni neće moći naplatiti. I zato zbog svega navedenog, a govorim u ime kolega iz stranke, mi ovakav zakon u ovakvom obliku ne možemo podržati - primijetio je Grbin koji zamjera i što zakon ne dopušta ni pokretanje parničnih ni upravnih postupaka. Grbin komentira i da zakon zapravo omogućava državnu potporu što je Europski sud već u sličnom slučaju rekao da je nedopušteno. - I da se trgovačkom društvu omogućava odgoda plaćanja je državna potpora - kazao je Grbin. Njegov stranački kolega i predsjednik Odbora Orsat Miljenić pak drži neprihvatljivim da se Vladina povjerenika ne može smijeniti, odnosno da to može napraviti samo Vlada. "Zakon je napravljen brzopleto i neosmišljeno" - Zakon je napravljen brzopleto i neosmišljeno. Njime želite reći da će država čuvati tržište, ali će ipak intervenirati da ga poremeti - rekao je Miljenić koji zamjera što nema proboja pravne osobnosti, odnosno što onaj tko je napravio dug ne mora odgovarati privatnom imovinom. - Država kaže - OK, sad se makni, ali tvoju imovinu nećemo dirati - dodaje Miljenić. Ustavno mu je problematična i odredba po kojoj bi Vladin povjerenik mogao odlučivati o potraživanjima između velikih i malih, iako bi zaštita vjerovnika trebala biti osnovni cilj ovakvog zakona. Meni je potpuno neprihvatljivo da radimo razliku između velikih i malih. Je li nam cilj štititi proizvodnju ili financijske usluge, mali moguće neće dobiti ništa i to je potencijalno silno velik problem - tvrdi Miljenić. Šprlje pojašnjava kako se ovaj problem neće riješiti u nekoliko dana, ali je važno krenuti u njezino raspetljavanje. - Zakon ide na to da se spriječi urušavanje gospodarstva. Nije smisao stečaj, za to postoji stečajni zakon. Ovdje imamo zaštitu tržišta i gospodarskog sustava Republike Hrvatske. Naplata razlučnih vjerovnika se odgađa, dajemo poduzećima vremena da se stabiliziraju kako bi vjerovnici mogli ostvarivati svoja prava, da se restrukturiranjem postigne održivost poslovanja, odnosno i zaštita interesa vjerovnika – pojasnio je ministar Šprlje te poručio kako ''Vlada neće imati milosti ako se dokaže da je bilo zloupotrebe". - Ako se dokaže odgovornost, onda će ta osoba i odgovarati. To će biti veliki izazov za cijelu državu – uvjerava Šprlje. Grbin kojemu smeta što se porezni postupak protiv Agrokora ne može voditi dok traje primjena zakona pita hoće li Porezna uprava čekati završetak postupka protiv nekoga tko će vjerojatno otići u Brazil. >>Slučaj Agrokor: Tko će voditi restrukturiranje? >>Otkrivamo devet uvjeta dobavljača za potpisivanje standstill aranžmana 