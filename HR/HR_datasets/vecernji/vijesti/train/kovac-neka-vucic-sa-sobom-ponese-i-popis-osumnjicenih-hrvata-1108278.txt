Ministar vanjskih poslova Miro Kovač poručio je danas srpskom premijeru Aleksandru Vučiću da u Hrvatsku, ako u četvrtak odluči sudjelovati na Dubrovnik forumu, sa sobom ponese i popis osumnjičenih Hrvata. Podsjetimo, iako je potvrdio svoj dolazak, Vučić je jučer ipak poručio kako „vjerojatno neće doći jer ne vidi što bi bitno mogli učiniti“. - Još ne znamo dolazi li Vučić, to mora odlučiti, a ako se na to odluči, neka obavezno sa sobom ponese popise svih onih Hrvata koji su osumnjičeni, optuženi, koji su u odsutnosti osuđeni, za kojima su raspisane tjeralice. Neka ponese te popise i da te popise hrvatskoj strani i hrvatskim vlastima – poručio je ministar Kovač Vučiću. Upitan je li tehnički premijer Tihomir Orešković uopće trebao pozvati Vučića u jeku tenzija između dvije zemlje zbog optužnica protiv hrvatskih branitelja, Kovač je odgovorio: - Pozvao je puno predsjednika Vlada, među njima i predsjednika Vlade Srbije Vučića koji se tek jučer, čini mi se, prijavio, a rok za prijavu je bio kraj srpnja, dakle, prijavio se 2,5 tjedna nakon isteka roka – komentirao je Miro Kovač u Hrvatskom saboru gdje je došao na obilježavanje Europskog dana sjećanja na žrtve svih totalitarnih i autoritarnih režima. Osvrnuo se i na taj spomendan ustvrdivši kako Hrvatska još nije dostigla traženu razinu osude – Ovo je jedan važan korak da Hrvatska krene u suočavanje s prošlošću i to je dobro za sve nas skupa jer smo orjentirani prema budućnosti. Moramo razvijati svoje društvo, podizati ekonomski standard svojih građana, zdravstvo, zaštitu okoliša, ali moramo i biti prema sebi iskreni, pogledati se u ogledalo i sve ono što je loše u našoj prošlosti moramo o tome moći otvoreno razgovarati i zločine apsolutno osuditi. Politika dosad nije imala hrabrosti osuditi te režime, a na nama je da sada pokažemo konkretno i u HDZ-u da ćemo i nakon pobjede 11. rujna to učiniti, razgovarati, napraviti jednu debatu u hrvatskom društvu o hrvatskoj povijesti u 2. svjetskom ratu, o Domovinskom ratu, i o tome razgovarati otvoreno te osuditi sve zločine, bilo da su oni počinjeni pod egidom u znaku fašizma, nacizma ili komunizma. O tome treba otvoreno razgovarati, zločine i zločince prokazati, i tako rasteretiti mlade generacije toga bremena – zaključio je Miro Kovač. >> Ministar Kovač o uhićenju Osječanina: Ovo je provokacija i drskost Srbije, to nećemo tolerirati 