Čak 75 minuta trajao je govor kojim je Donald Trump (70) prihvatio predsjedničku kandidaturu Republikanske stranke. Istaknuvši na početku da je on kandidat zakona i reda, polako se iz minute u minutu sve više profilirao kako autoritarni kandidat koji je biračima obećao da će Amerika ponovno biti sigurna zemlja. Obećao je i bespoštedan obračun s terorizmom, ali i s “domaćim” kriminalom. i u ovom govoru ponovio je svoje prioritete – zid na granici s Meksikom, obračun s ilegalnim imigrantima, zaštita američkih (bijelih) policajaca od gnjevnih Afroamerikanaca te zabrana ulaska u zemlju za sve muslimane. – Ja sam vaš glas! Moje iskustvo u poslovnom svijetu podarilo mi je i vještine potrebne da se spasi upropaštena zemlja. Ja sam jedini koji je može popraviti – naglasio je Trump obećavši svojim pristašama “amerikanizam, a ne globalizam” te povratak radnih mjesta koja su američke tvrtke premjestile u zemlje gdje je radna snaga jeftinija. Sam Trump na ovoj konvenciji nije pružio ništa novo i neočekivano, taj je privilegij ostao njegovoj najstarijoj kćeri Ivanki Trump (35). Pokazalo se da je ova mlada, lijepa, pametna i sposobna žena i majka troje djece zapravo bila tatin as iz rukava, i to za privlačenje ženskih glasova, ali i glasova manjina, u čemu je Hillary Clinton bila puno uspješnija. Majka troje male djece, udata za građevinskog poduzetnika Jareda Kushnera zbog kojeg je prešla na židovstvo, Ivanka Trump je zamjenica predsjednika uprave zadužena za razvoj i akvizicije u očevoj tvrtki Trump Organization. Poslovna žena s diplomom iz ekonomije, Ivanka je osmislila brand odjeće i modnih detalja koji nosi njezino ime, a ima i internetsku stranicu na kojoj dijeli savjete zaposlenim ženama. Ivanka je govorila prije oca, a prvo što je rekla jest da on ne razlikuje boje i da ne zastupa spolnu diskriminaciju. – Stvarna promjena, kakvu nismo vidjeli desetljećima, jedino može doći izvan sustava, i može doći samo od čovjeka koji je cijeli svoj život radio ono za što su drugi govorili da je nemoguće napraviti – kazala je Ivanka koja deset godina radi s ocem, dodajući da Donald ne gleda na boju kože niti na spol. Objasnila je da je razlika u visini plaće za isti posao muškaraca i žena nastala zato što su zaposlene žene ujedno majke. – Moj će se otac boriti da one više ne budu zakinute – kazala je. Ivanka je očeva ljubimica i najvjerojatnija nasljednica njegova poslovnog carstva, kojemu je trenutačno potpredsjednica, dok je njezin mlađi brat Donald Jr. više sklon politici. Prijateljica je i s Chelsea Clinton, koja za nju ima samo najljepše riječi. I dok su njezina braća i sestra govorili o ocu kao o ljubaznom, punom ljubavi i jakom čovjeku, Ivanka ga je opisivala kroz male anegdote iz djetinjstva. Mnogi komentatori napisali su da je Ivanka pokazala da ima sve kvalitete koje Donaldu Trumpu kronično nedostaju. – Ako budete imali moga oca na svojoj strani, više se nećete morati brinuti o tome da će vas netko iznevjeriti. Borit će se za vas svakoga dana, u svakom trenutku i uvijek kada to bude trebalo – zaključila je Ivanka. >> Trump: Čestitam Erdoğanu kako je uspio preokrenuti stvar nakon puča 