Njemačka kancelarka Angela Merkel, čelnici EU-a i turski premijer Ahmet Davutoglu hvalili su danas tijekom posjeta izbjegličkom kampu u Turskoj dogovor između Unije i Ankare o migrantima, koji žestoko kritiziraju organizacije za ljudska prava.  "Naš cilj nije samo zaustaviti ilegalnu migraciju već i postići da izbjeglice dobiju više mogućnosti blizu svog doma", rekla je kancelarka Merkel na konferenciji za novinare održanoj na Sveučilištu Gaziantep, dodavši da je "iskreno zadivljena" naporima što ih je Turska uložila u kamp u Nizipu. Merkel i Davutoglu otvorili su u tom izbjegličkom naselju centar za zaštitu sirijske djece, jedan od projekata u sklopu dogovora o migrantima koje financira EU. Merkel je rekla da će ti projekti otvoriti mogućnost za svih 2,2 milijuna Sirijaca koji žive u Turskoj, a ne samo za 10 do 15 posto onih koji žive u izbjegličkim kampovima te utrti put obrazovanju sve djece izbjeglica.  Njemačka kancelarka također je istaknula da želi uspostavu sigurnih zona u Siriji uz granicu s Turskom gdje bi izbjeglice mogle biti na sigurnom. "Ponovno sam zatražila zone u kojima je primirje stabilno i mogla bi se jamčiti visoka razina sigurnosti", istaknula je. Davutoglu je kazao da sporazum s EU-om već postiže cilj te da je broj izbjeglica koji su svakodnevno ilegalno Egejskim morem nastojali stići do Europe pao sa 6000 u studenome na 130.  "Mi smo svoj dio dogovora ispunili", kazao je turski premijer, podsjetivši da je od iznimnog značaja da turski državljani dobiju pristup zemljama EU-a bez vize. Turski čelnici ranije su upozorili da će sporazum propasti ukoliko EU ne ispuni dio dogovora koji se odnosi na ulazak turskih državljana u zemlje EU-a bez vize.  Liberalizacija viza je ključna, rekao je Davutoglu dodavši kako vjeruje da će EU poduzeti sve da se dogovoreno ostvari. Turski premijer je uz to istaknuo da će Ankara poduzeti sve potrebne mjere da spriječi napade na Kilis, turski grad uz granično područje koje kontrolira Islamska država u Siriji. Kilis je posljednjih tjedana nekoliko puta napadnut raketama, a u petak su u jednom takvom incidentu ubijene dvoje i ranjene četiri osobe. Tusk je pohvalno govorio o Davutogluu i naporima njegove vlade, kazavši da se tijekom posjeta izbjegličkom kampu uvjerio u to da je Turska "primjer cijelome svijetu na koji se način odnositi prema izbjeglicama". Merkel, Tusk i potpredsjednik Europske komisije Frans Timmermans posjetili su kamp Nazip uz granicu sa Sirijom, oko 40 kilometara od Gatiantepa gdje su otvorili projekt za školovanje sirijske djece koji financira EU i razgovarali s premijerom Davutogluom. Merkel je u Njemačkoj suočena sa žestokim kritikama svoje migracijske politike i branila je dogovor s Turskom pred nekim članicama EU-a koje mu se protive. Do posjeta Turskoj dolazi tri tjedna nakon što je stupio na snagu sporazum između Bruxellesa i Ankare čiji je cilj smanjiti dolazak ilegalnih migranata u Europu. Protivnici dovode u pitanje zakonitost sporazuma po kojem se u Tursku vraćaju migranti koji ne dobiju azil u Grčkoj. Također tvrde da Turska nije sigurna zemlja za povratak izbjeglica i migranata. Sporazum je u početku pridonio značajnom padu broja migranata koji su iz Turske stizali u Grčku, ali nakon kraćeg predaha čamci ponovo stižu na obale grčkih otoka, oko 150 na dan, što pokazuje da je "hermetičko zatvaranje" rute, kako se sada čini, gotovo, priopćila je Međunarodna organizacija za migracije (IOM). Kancelarka Merkel je iskoristila prigodu da ukaže na nedavnu odluku Turske o uskraćivanju akreditacije novinaru  njemačkog ZDF-a. "O tomu smo razgovarali vrlo otvoreno i iskreno", kazala je. >> Zbog Angele Merkel Europska unija je kapitulirala pred Turskom >> Merkel popularna kao prije krize 