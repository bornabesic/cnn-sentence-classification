Istraga o uzroku pada dvaju MIG-ova 21 HRZ-a neće trajati dugo. Postoji snimka događaja jer je treći MiG-21, dvosjed, zvani “mongol” u nastavne svrhe snimao akciju prednjeg para MiG-ova. A vrhovni zapovjednik, predsjednik Ivo Josipović također je, čuje se, vojnicima poručio kako želi brze rezultate istrage. Iako još nije sa sigurnošću utvrđeno zbog čega su se u četvrtak nedaleko od Plaškog srušila dva MiG-a, dio istražitelja pretpostavlja kako je do rušenja došlo zbog međusobnog kontakta aviona, nakon toga je kabina jednoga odletjela prema drugom MiG-u.Snimke su zapečaćeneMeđutim, piloti Igor Trošelj i Marijan Kudlik, koji su nakon katapultiranja srećom tek lakše ozlijeđeni, navodno su u iskazu danom u petak kao uzrok pada zrakoplova naveli turbulenciju u koju je “upao” jedan od aviona. Sudar negiraju. Ispitani su u Zagrebu, a još trojica pilota koji su sudjelovali u ovoj vježbi (u formaciji su bila ukupno četiri MiG-a sa pet pilota) iskaz su trebali dati u Puli, kamo su nakon nesreće odletjeli. Istražitelji će u ponedjeljak komisijski pregledati snimke (4 zapečaćene vrpce).Predio na kojem su se srušili avioni i jučer je pregledavan, kako bi se uklonile eventualne mine zaostale iz Domovinskog rata (za koje stanovnici tvrde da ih nije ni bilo), ali i da bi se pronašle eventualno neeksplodirane rakete koje su bile na MiG-ovima. Treba utvrditi i jesu li piloti prije katapultiranja “ispraznili” avione od naoružanja. Premda se taj postupak provodi samo ako ima vremena (odbacivanje lansera raketa, “pasivizacija” bombi, usmjeravanje aviona na nenaseljeno mjesto i sl.). Ne i u slučaju kada se piloti moraju katapultirati u djeliću sekunde. Na osnovi tih informacija, uz ogradu da ne voli špekulirati, bivši zapovjednik HRZ-a general Josip Štimac kaže kako je njemu najzanimljivije doznati od pilota trećeg MiG-a u formaciji zašto je uzviknuo: “Iskoči, iskoči!”.– Sigurno da on zna zašto im je to rekao – kaže. Tu se, očito, nalazi odgovor na pitanje “što se dogodilo”. Teza o turbulenciji, u koju je upao jedan od MiG-ova, nije baš uvjerljiva jer da se radi bilo o turbulenciji uzrokovanoj vremenskim prilikama, ili ulijetanjem jednog MiG-a, u ispuh drugog, to još nije razlog za katapultiranje.– Nije niti odstranjivanje kupole – kaže Štimac. Iskusnim pilotima je pak čudno zašto bi piloti iskočili iz MiG-ova ako nije bilo kontakta. Štimac nudi eventualni odgovor; možda je treći, iskusni pilot vidio da su prednji MiG-ovi u velikoj opasnosti da se sudare, da su, nakon odbacivanja bombi, u manevru ispravljanja i penjanja, izgubili razmak, približili se jedan drugome previše, a to nisu uočili, što je lako moguće u takvim situacijama.Brzina i do 800 km/h– Ako je bilo tako, onda je iskusni pilot napravio pametan potez kada je poručio: “Iskoči!”. MiG-ovi, inače, kada su jako blizu jedan drugome lete u tzv. smaknutom poretku, dakle bočno. Kada kreću u napad, gađajući istu metu, kao što su izvodili na Slunju, kreću se jedan iza drugoga, a zbog opasnosti od ulaska u mlaz prednjeg aviona, drugi mora biti udaljen najmanje 300 m iza njega. A to je, kada MiG leti sa 700-800 km/h udaljenost od “djelića sekunde”. Štimac objašnjava da je, u takvim slučajevima kada se sraz aviona čini izglednim, normalno sačuvati pilote, a ne “stare kante od aviona”. Nesreće se, naime, događaju, kao i previdi i u poslu pilota. Činjenica jest da naši piloti imaju, zbog štednje i nedovoljnog broja zrakoplova, premali fond sati leta (u 5 godina 200-tinjak sati ), umjesto 500-600, ali zato je izbor kandidata za pilote supersonika u Hrvatskoj rigorozniji. Priliku letjeti na lovcu-presretaču tako dobivaju samo oni doista najbolji. To pak ne jamči da se neće dogodi ovakav događaj kao na slunjskoj vježbi. Izgleda da mnogi, a posebice oni u vrhu HRZ-a i MORH-a, nakon izjava pilota i moguće, pregleda snimki, već znaju ili naslućuju što je uzrok pada MiG-ova. Ranjenoj ženi potpuno uništena kost i živci rukeMarija Klipa, kojoj su krhotine srušenog aviona teško ozlijedile desnu nadlakticu, u petak je prevezena na liječenje u KBC Zagreb. Prema tvrdnjama liječnika s Rebra, riječ je o tome da su nadlaktična kost i živci ruke potpuno uništeni pa će nakon jučerašnje operacije, za uspostavu normalne funkcije ruke biti potrebno još nekoliko zahvata. Pacijentica se osjeća dobro, a nakon sanacije rane više nema ni opasnosti od sepse.U istragu su uključeni i civilni istražitelji, čija je zadaća utvrditi kako je stradala Marija Klipa dok je u polju vadila krumpir. Naime, ne zna se je li ozlijeđena od krhotina aviona ili raketa koje su ispaljivali. Dokaže li se da je nesreću prouzročio ljudski faktor, protiv odgovornog će biti podnesena kaznena prijava zbog stradanja M. Klipe. (sh/VLM, mb) 