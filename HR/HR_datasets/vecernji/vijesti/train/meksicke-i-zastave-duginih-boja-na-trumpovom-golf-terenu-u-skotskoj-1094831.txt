Posjet najizglednijeg republikanskog predsjedničkog kandidata Donalda Trumpa jednom od njegovih golf terena na istočnoj obali Škotske omeli su u subotu prosvjednici koji su isticali transparente "Trump voli mržnju". Prosvjednici su došli na brdo iznad golf terena Trump International Golf Links, blizu općine Balmedie. Ekipa američkog milijardera je pokušala udaljiti novinare, a prosvjednici su pjevali i isticali zastave homoseksualne zajednice, kao i meksičke, kako bi upozorili na prijetnju milijardera da će izgraditi zid na granici s Meksikom u borbi protiv ilegalne imigracije. "Želim da američki novinari vide ovo", rekao je obližnji stanovnik David Miline. "Zastave su način izražavanja solidarnosti s Meksikancima. Ako Trump postane predsjednik, SAD će za tjedan dana biti u ratu i za dva tjedna će pasti u stečaj. On je budala", dodao je. Upitan nedostaje li mu podrška europskih čelnika, od kojih neki kritiziraju njegova stajališta o muslimanima za koje je tražio zabranu imigracije u SAD iz zemalja s poviješću terorizma protiv SAD-a, Trump je izjavio da mu je to "svejedno i nevažno jer ga podržava narod SAD-a" što mu je jedino važno.  U petak je Donald Trump ponovno otvorio jedan od svojih golf terena u Turnberryju, na zapadnoj obali Škotske kada su objavljeni rezultati referenduma o izlasku iz EU. "Mislim da je to izvrsno. To je fantastično", komentirao je Trump. 