Nepoznati lopovi provalili su jučer navečer u zgradu MUP-a u Heinzlovoj ulici, a neslužbeno se doznaje da je meta lopova bio Ured načelnika službe organiziranog kriminala Željka Dolačkog. Zagrebačka policija potvrdila je da je tijekom vikenda provaljeno u prostorije središta policije u Heinzelovoj ulici. Više od toga zasad nisu mogli reći jer, kako kažu, očevid je u tijeku, a istragu je preuzelo Ravnateljstvo policije i DORH. Prema pisanju 24 sata lopovi su ukrali 280.000 eura i dva kilograma zlata iz sefa, a navodno su u ured na drugom katu ušli preko vanjskih požarnih stuba. S obzirom na to da je provaljeno u zgradu policije, moguće je da je riječ o nekom insajderskom poslu jer je gotovo nevjerojatno da se središte policije, koje ima i kamere, a i službenike, nađe na meti lopova. >> Holding nam šalje letak sa savjetima za sprečavanje provala Nacionalni sindikat policije je zbog ovog slučaja u dopisu ministru Vlahi Orepiću zatražio smjenu ravnatelja policije i načelnika Policijske uprave zagrebačke.  "Želimo podsjetiti da je u periodu od petka do ponedjeljka  iz prostorija Policijske uprave Zagrebačke, počinjenjem teškog kaznenog djela teške krađe otuđen navedeni novčani iznos od 280 000 eura i 2 kg zlata,  a koji je od građana oduzet prije više od dva mjeseca, ali unatoč obvezi odgovornih nije na zakonit način zbrinut te je zbog propusta u smještaju, nažalost isto bilo povod pojedincu ili više osoba da očito imajući saznanja počine navedeno teško kazneno djelo", stoji u dopisu Sindikata. (I.Kri.) 