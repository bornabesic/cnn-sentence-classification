Unatoč tome što mnogi vjeruju kako će oslobađanje Mosula od terorističke organizacije Islamske države kao i oslobađanje sirijskog grada Alepa, glavnog uporišta Fronte Nusra povezane s Al-Qa’idom i ISIL-om, zaustaviti krvavi rat i u Siriji i u Iraku te slomiti kalifat, to se neće dogoditi bez političkog dogovora između Saudijske Arabije i Irana. Naime, u Iraku će se rat nastaviti s obzirom na to da ISIL još, osim Mosula, drži gradove duž granice sa Sirijom, a ima i jako i veliko uporište u provinciji Anbar. Usto, uništenje terorističke organizacije Islamske države neće zaustaviti sektaške sukobe između sunita i šijita u toj zemlji koji su izbili nakon američke invazije na tu zemlju 2003.godine. Isto tako u Siriji, unatoč tome što će osvajanje Alepa od strane vladinih snaga biti težak udarac za Fronte Nusra i ISIL kao i za umjerenu oporbu, nakon čega će sirijski predsjednik Bashar Al-Assad zasigurno proglasiti svoju pobjedu, rat u toj zemlji će se i dalje nastaviti. Naime, ISIL u Siriji još drži tri provincije Idlib, Raka i Der Al Zor, dok sirijska umjerena oporba kontrolira nekoliko gradova na granici s Turskom te dva gradića Doma i Harasta te istočnu Gutu u predgrađu Damaska. Analitičari su uvjereni da će rat u Siriji trajati još nekoliko godina s obzirom na to da glavni akteri tih sukoba, s jedne strane Rusija i SAD, unatoč pobjedi Trumpa, još nisu složne oko rješavanja sirijskog problema, dok s druge strane dogovor trebaju postići i regionalne sile kao što su Turska, Saudijska Arabije i Katar, koji financiraju terorističku organizaciju Islamske države, i Iran, koji je stao uz režim. Nakon oslobađanja Mosula i Alepa, i dolaska Trumpa na vlast, moglo bi doći do privremenog prekida vatre, ali ne i potpunog završetka rata. Naime, ruski predsjednik Putin bi se mogao dogovoriti o zajedničkoj vojnoj akciji protiv ISIL-a sa SAD-om kao i praviti pritisak na zemlje Zaljeva da zaustave financiranje i naoružavanje džihadista u Siriji i Iraku. Nakon toga bi došlo do mirovnog procesa o političkom rješavanju sukoba, koji bi se vodio paralelno s ratom protiv ISIL-a. U slučaju da iračke snage osvoje Mosul, vladine snage oslobode Alep, a Raku, uporište terorista iz tzv. Islamske države, kurdske i američke snage, mogao bi nestati kalifat i biti slomljena teroristička organizacija. To bi bila pretpostavka za kraj krvavog rata u Siriji i Iraku, iako bi onda diplomacija imala dosta posla. 