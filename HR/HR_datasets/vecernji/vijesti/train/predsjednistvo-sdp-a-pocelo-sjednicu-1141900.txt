U središnjici SDP-a traje sjednica Predsjedništva stranke, a potpredsjednik Rajko Ostojić u stanci je odgovarao na pitanja novinara o optužbama za zlostavljanje koje je na račun potpredsjednika SDP-a Borisa Lalovca iznijela supruga Tončika Anastazija. Ostojić je ponovio da je Lalovac stranku izvijestio kako će se povući iz javnog i političkog života dok se postupak ne završi. - Mi smo to jednoglasno prihvatili i nećemo to više komentirati. Naravno da se SDP uvijek borio i borit će se protiv diskriminacije, protiv nasilja i za prava žena. Kolega je zamolio da se prihvati njegova zamolba da se povuče iz javnog političkog života. Mi smo to prihvatili, razumijemo ga i nećemo to više komentirati – rekao je Ostojić. Na pitanje hoće li Lalovac nastaviti raditi u Saboru i kao potpredsjednik stranke, odgovorio je da treba pričekati nekoliko dana. - Znate kakav je kolega Lalovac, bio je vrstan ministar i topao je čovjek. Naravno, kada sve stvari prođu, naći će se načina da se vrati u javo-politički život, rekao je Ostojić. Potvrdio je da je Predsjedništvo raspravljalo o nazočnosti gradonačelnika Kutine Andrije Rudića na postavljanju spomen-ploče poginulom branitelju iz HOS-a s natpisom "za dom spremni". - Naš stav je jasan da se svakoj žrtvi i branitelju treba duboko pokloniti, ali fašistički pozdrav "za dom spremni" treba apsolutno osuditi, kazao je Ostojić. Upitan hoće li kutinski gradonačelnik Andrija Rudić zbog toga biti isključen iz stranke, ponovio je da rasprava o tome još traje. Podsjetio je da je sličan slučaj stranka imala i u Splitu te da se čitava stvar "tolerirala, da bi se u jednom trenutku izvadila iz naftalina". Predsjedništvo je zaključilo da je nazočnost SDP-ova gradonačelnika na tom događaju neprihvatljiva te da se to više ne bi trebalo događati. Ocijenili su i da je sve "posljedica nečinjenja Plenkovićeve vlade". Predsjedništvo je osudilo i vulgarni komentar kojim je SDP-ov zastupnik Saša Đujić na facebooku "počastio" predsjednicu Kolindu Grabar Kitarović. Ocijenili su da je njegov istup neprihvatljiv i osudili svaki huškački govor. Ostojić je ponovio da će stranka zatražiti smjenu ministra obrazovanja Pave Barišića, koji je po odluci Odbora za etiku u znanosti plagirao znanstveni rad Stephena Schlesingera. - Nema gore stvari od krađe intelektualnog vlasnišva i plagijata. Intelektualna zajednica to osuđuje i mi to osuđujemo, tražimo opoziv aktualnog ministra znanosti i očekujemo da premijer Plenković to prihvati, rekao je Ostojić. Još jednom je najavio interpelaciju u Saboru vezanu uz stanje oko ine te naglasio da je SDP definitivno protiv privatizacije HEP-a. - Hrvatske vode ne privatiziramo, a slično možemo reći i za HEP - poručuio je Ostojić te dodao da postoji "visoka vjerojatnost za potencijalni sukob interesa obitelji Dalić oko slučaja Ine." - Mi smatramo da postoji sukob interesa potpredsjednice Vlade i idemo na interpelaciju. Što se tiče Ine, poslali smo već davno na saborski odbor upit, nisu reagirali, a što se tiče ministra znanosti, procedura je jasna, Vlada se mora očitovati u roku 30 dana. Ili ostaje ili ide van – poručio je Ostojić. Na pitanje o sindikalnom organiziranju u SDP-u, odgovorio je kako je situacija stabilna te kako neće biti otpuštanja. - SDP je jako stabilan i nema ništa protiv sindikalnog organiziranja. Bit će danas i o tome riječi, kao i o položaju međunardonog tajnika. To je sve na dnevnom redu - kazao je Ostojić. Dužnost međunarodne tajnice stranke do danas je obnašala Karolina Leaković, jedna od kandidatkinja za predsjednicu stranke na zadnjim unutarstranačkim izborima. Ona je ujedno i povjerenica novoosnovanog sindikata SDP-ovih zaposlenika, a na funkciji međunarodnog tajnika na funkciji ju je zamijenio Domagoj Hajduković. >> SDP-ovac Melčić: Bojim se da je politička karijera Borisa Lalovca gotova. A tako je lijepo počeo 