Glavni tajnik HDZ-a Milijan Brkić rekao je danas da su najviša stranačka tijela izaslanicima Općeg sabora HDZ-a na izglasavanje poslala prijedloge izmjena stranačkog Statuta radi daljnje demokratizacije stranke. Središnji odbor HDZ-a predložio je da se i predsjednici nižih stranačkih razina (temeljnih ogranaka, područnih, gradskih, županijskih) biraju po načelu "jedan član – jedan glas", rekao je Brkić u izjavi novinarima nakon sastanaka stranačkog Predsjedništva, Nacionalnog vijeća i Središnjeg odbora. Bez ''akumuliranja'' više funkcija u jednoj osobi  Također, u cilju sprječavanja da jedna osoba akumulira više funkcija, predložena je izmjena Statuta po kojem jedna osoba ne može biti u dva ili više nadzornih odbora ili upravnih vijeća, a HDZ-ovi zastupnici u Europskom parlamentu automatizmom će ulaziti u Središnji odbor i time imati ista prava kao saborski zastupnici. Izaslanici stranačkog sabora odlučivat će i o prijedlogu da se ne udvostručuju mjesta saborskih zastupnika i gradonačelnika. "Stav stranke jest da se što manje gomilaju funkcije i da jedna osoba obnaša samo jednu funkciju, osim iznimno ako za to nema nikoga drugoga", objasnio je. Vezano uz odgovornost saborskih zastupnika koji ne dolaze na sjednice, Brkić je poručio da će poraditi na njihovu buđenju savjesti i odgovornosti. "Za one koji ponovno iskoče, formirana je radna skupina koja će pripremiti unutarstranačka rješenja, ali i prijedlog izmjena saborskog Poslovnika koji se odnosi na rad saborskih zastupnika i njihove nazočnosti na sjednicama ili sjednicama radnih tijela Sabora", kazao je. Glavni tajnik HDZ-a kazao je i da će, kada na stranačkom Općem saboru bude izabran za zamjenika predsjednika stranke, na jesen se ponovno vratiti u Sabor. Demantirao je spekulacije da ima ambicije biti predsjednik saborskog Kluba zastupnika HDZ-a. Naveo je i da će stranačko Predsjedništvo na idućoj sjednici predložiti nove potpredsjednike Kluba zastupnika jer su Gordan Jandroković i Davorin Mlakar dali ostavke ne tu funkciju. "Zasada nema nikakvih izmjena što se tiče Kluba zastupnika HDZ-a", kazao je Brkić. Ne sumnjam da je Mesić legalist, osim ako nije prešao u Che Guevaru i revolucionare Brkić je, na pitanje kako komentira da bivši hrvatski predsjednik Stjepan Mesić ne želi izići iz svog ureda u Grškovićevoj ulici, kazao kako ne sumnja da je Mesić legalist, osim ako "nije prešao u Che Guevaru i revolucionare pa će se zabarikadirati u uredu i neće izaći". "Ako neće izići, neka ostane tamo, poslat ćemo mu hranu i vodu, što god treba i nećemo ga deložirati", kazao je. Sumnja da je Mesić to rekao, ali ako i jest, onda danas ima "loš dan". Od Mesića očekuje da će poštovati odluke Sabora i zakone. Upitan zalaže li se za preslagivanja unutar koalicije jer je javno kritizirao neke dužnosnike Mosta, odgovorio je kako se zalaže za to da se svi koji su preuzeli odgovornost za vođenje države uozbilje i već jednom počnu pričati o temama važnima za život građana, a na stranu odbace teme vezane uz kadroviranje ili odnose među strankama. Vezano uz određena neslaganja koja postoje, rekao je da svi ne moraju isto misliti, ali su zajedno preuzeli odgovornost za vođenje države i zajedno je moraju izvući iz krize. Istaknuo je kako nitko u HDZ-u, Domoljubnoj koaliciji i Mostu nije za prijevremene izbore. "To je preskup korak za Hrvatsku, blokiranje svih procesa unutar države. Svi zajedno moramo početi raditi u interesu države i naroda", poručio je glavni tajnik HDZ-a. Nitko nije rođen da bude ministar ili potpredsjednik Vlade Brkić je, upitan kako komentira izjavu predsjednika Tomislava Karamarka da nije ničim opterećen te da u Hrvatskoj ne mora biti ni na kakvoj funkciji, odgovorio je kako "nema mesija i nitko nije rođen da bude ministar ili potpredsjednik Vlade", ali Domoljubna koalicija zajedno s Mostom preuzela je odgovornost za upravljanje državom i dok je to tako, Karamarko je potpredsjednik Vlade, a vidjet ćemo hoće li "sutra biti nešto više". Istaknuo je i kako, ako u Saboru dođe do izglasavanja nepovjerenja Karamarku, tu neće biti nikakvih potresa. Brkić je, upitan kako komentira poruku saborskog zastupnika SDP-a Ranka Ostojića Karamarku da se ne treba držati onoga "ne ubij", ali i "ne kradi", kazao je kako mu je zanimljivo da su SDP-ovci prešli u klerofazu. "Drago mi je, bilo bi bolje da je to pitanje Ostojić uputio svom predsjedniku stranke da vidi što je radio njegov brat i kakve je kredite dobio te što su dužnosnici SDP-a radili dok su bili u Vladi. Pustimo jeftine igrice, znam da im nije lako u oporbi", kazao je. 