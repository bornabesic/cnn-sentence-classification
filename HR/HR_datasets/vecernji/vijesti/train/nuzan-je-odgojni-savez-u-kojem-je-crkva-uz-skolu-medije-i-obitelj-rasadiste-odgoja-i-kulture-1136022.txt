Zagrebački nadbiskup kardinal Josip Bozanić susreo se u četvrtak u Nadbiskupijskom pastoralnom institutu u Zagrebu s ravnateljima osnovnih i srednjih škola te predškolskih ustanova s područja Nadbiskupije i tom priliko istaknuo da je nužan „odgojni savez“ između škole, obitelji, društva, medija, kulture i institucija, među kojima je i Crkva, koja je, kazao je, oduvijek bila rasadište odgoja i kulture. Ravnateljica Dječjeg vrtića „Blažena Hozana“ s. Antonija Matić rekla je da u Hrvatskoj trenutno djeluje 51 vrtić čiji su osnivači redovničke zajednice ili župe. Vjerski se odgoj provodi u 298 gradskih i općinskih vrtića od njih ukupno 795, a na razini Zagrebačke nadbiskupije, katolički vjerski odgoj provodi se u 42 vrtića. Pročelnik Gradskog ureda za obrazovanje, kulturu i šport Ivica Lovrić podsjetio je da su u Zagrebu u posljednje četiri godine otvorene četiri katoličke osnovne škole, te zahvalio inicijatorima, kardinalu Bozaniću i Zagrebačkoj nadbiskupiji, navodi se u priopćenju Tiskovnog ureda Zagrebačke nadbiskupije.   Uvodeći u susret, predstojnica Ureda za vjeronauk u školi Zagrebačke nadbiskupije s. Valentina Mandarić istaknula je važnost suradnje "u zajedničkom, najvažnijem društvenom projektu – odgoju i obrazovanju djece i mladih".  Ravnateljica Agencije za odgoj i obrazovanje Jadranka Žarković Pečenković je kazala da na pitanje što su naučili kroz godinu već 25 godina u odgojno-obrazovnom sustavu u Hrvatskoj odgovaraju učenici koji pohađaju nastavu vjeronauka i time čine osmišljenijim svoj život i život društvene zajednice, navodi se u priopćenju. Na skupu su govorili i ravnateljica Agencije za odgoj i obrazovanje Jadranka Žarković Pečenković, predsjednica Udruge hrvatskih srednjoškolskih ravnatelja Suzana Hitrec, Nikica Mihaljević iz Udruge hrvatskih ravnatelja osnovnih škola, Mira Božić iz Udruge ravnatelja predškolskih ustanova Grada Zagreba, ravnateljica Centra za autizam Žarka Klopotan, ravnateljica OŠ Matije Gupca Ljiljana Klinger, a susret je svojim govorom zaključio kardinal Bozanić. Podsjećajući na održano Prvo zasjedanje Druge sinode Zagrebačke nadbiskupije proteklog vikenda, istaknuo da je jedna od važnih zadaća Crkve u ostvarivanju nove evangelizacije unijeti u povijesni, odgojni i kulturni kontekst vremena u kojem živimo evanđeoski duh, kaže se u priopćenju. Crkva po vjeronauku i vjerskom odgoju nudi i daje svoj posebni doprinos školskoj odgojno-obrazovnoj pedagogiji – osobito u današnjem društvu koje više gleda na ono što je funkcionalno i korisno, a često zanemaruje druge bitne dimenzije ljudskog života, kao što je smisao, transcendencija, duhovnost – rekao je Kardinal. Dobro znamo, kazao je Kardinal, da škola nije u stanju sama odgovoriti na izazove suvremenog odgoja. Nužno je uspostaviti „odgojni savez“ između škole, obitelji, društva, medija, kulture i drugih relevantnih institucija, među kojima je i Crkva, a ona je oduvijek bila stjecište i rasadište odgoja i kulture. Kad nema „odgojnog saveza“, društvo cjelokupni teret i odgovornost za odgoj i obrazovanje budućih generacija stavlja na leđa prosvjetnih djelatnika, naglasio je Kardinal, navodi se među ostalim u priopćenju.  Osvrnuo se na kršćanske geste i simbole Božića s kojima se ovih dana susrećemo, te pozvao ravnatelje da omoguće djeci i mladima da u vrtićima i školama upoznaju, njeguju i čuvaju hrvatsku kulturnu baštinu. >> Događaj stoljeća! Bozanićeva Sinoda ima više tema nego II. vatikanski koncil 