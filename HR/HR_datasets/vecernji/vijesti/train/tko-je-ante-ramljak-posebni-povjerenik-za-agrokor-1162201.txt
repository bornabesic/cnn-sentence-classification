Vlada je Trgovačkom sudu za izvanrednog povjerenika za Agrokor predložila Antu Ramljaka.  Ramljak je 1967. godine rođen u Splitu i otac je troje djece. Diplomirao je na Ekonomskom fakultetu u Zagrebu, a prije toga je pohađao i Pomorski fakultet u Rijeci.  Od 1992. do 1996. godine radio je kao financijski analitičar i projektni menadžer u odjelu spajanja i preuzimanja u brokerskoj kući Investco.Bavio se savjetovanjem domaćih i stranih klijenata u privatizaciji najvećih hrvatskih kompanija, a transakcije su uključivale i izdavanje prvih hrvatskih municipalnih obveznica za grad Zadar, savjetovanjem u brodarskoj industriji u vezi s MBO tehnologijom Tankerske plovidbe, green field investicijama, prije svega u prehrambenoj industriji – akvizicijom najveće hrvatske pivovare. Potom je radio kao projektni menadžer u odjelu korporativnih financija u CAIB-u, investicijskoj banci članici Bank Austria Groupe, a 1998. godine promoviran je u člana uprave CAIB-ova lokalnog ureda. Zatim je promoviran u predsjednika Uprave CAIB-a Zagreb i na tom položaju je bio od veljače 2005. do lipnja 2007. U njegovu životopisu se ističe da je "kao predsjednik uprave CAIB-a stekao značajno savjetničko i upravljačko iskustvo u sektoru telekomunikacija, bankarstva, osiguranja, energetike, brodogradnje i proizvodnje, kao i mrežu odličnih kontakata u cijeloj regiji. Upravljao je brojnim M&A projektima u Hrvatskoj, Bosni i Hercegovini, Crnoj Gori, Makedoniji i Sloveniji, kao što je savjetovanje tvrtke Telekom Austria na natječaju za dobivanje koncesije za drugog mobilnog operatera (VIP-net, Hrvatska), savjetovanje MATAV-a na akviziciji Makedonskog Telekoma (Makedonija) i Montenegro Telekoma (Crna Gora), savjetovanje HeidelbergCementa u uspješnoj javnoj ponudi za preuzimanje dionica Tvornice cementa Kakanj (Bosna i Hercegovina), savjetovanje Bank Austria Creditanstalta na akviziciji i prodaji Splitske banke (Hrvatska), savjetovanje hrvatske Vlade pri pokušaju privatizacije Croatia osiguranja u 2002. godini, privatizaciji Hrvatskog telekoma, restrukturiranju hrvatske brodogradnje, privatizaciji Dubrovačke banke (Hrvatska), savjetovanje Novartisa pri akviziciji farmaceutske kompanije Lek (Slovenija), radio je na restrukturiranju Tiska, restrukturiranju Metroneta itd. Radio s brojnim klijentima on-site na projektima transformacije.  Od 2007. do 2011. godine Ramljak je radio kao partner u Quaestusu Borislava Škegre. Aktivno je bio uključen u praćenje i nadziranje svih Quaestusovih projekata, kako u Hrvatskoj tako i u cijeloj regiji. Od 2011. do 2014. godine posebni je savjetnik potpredsjednika Vlade i ministra gospodarstva za energetski sektor i član uprave Centra za praćenje investicija u energetskom sektoru (CEI). Na mjesto specijalnog povjerenika za Agrokor došao je s mjesta direktora u kompaniji Texo Management d.o.o., koja se bavi pružanjem usluga financijskog savjetovanja prilikom prodaja, spajanja ili preuzimanja kompanija te uslugama financijskog i investicijskog konzaltinga. >>Ante Ramljak predložen za izvanrednog povjerenika za Agrokor 