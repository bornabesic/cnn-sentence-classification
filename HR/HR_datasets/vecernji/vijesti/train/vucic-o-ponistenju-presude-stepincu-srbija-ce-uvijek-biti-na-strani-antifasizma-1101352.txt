Srbijanski premijer u tehničkom mandatu Aleksandar Vučić poručio je danas da Srbija želi dobre odnose s Hrvatskom i da će uvijek biti na strani antifašizma, ali da poništenje presude Alojziju Stepincu više govori o Hrvatskoj, nego o Srbiji. "Srpski narod nikada neće podupirati fašizam i znat će sačuvati svoju zemlju i ljude od fašizma. A šta će drugi raditi, to je njihova stvar, i ovom odlukom su mnogo više govorili o sebi nego o Srbima", rekao je novinarima Vučić tijekom posjeta jednoj od postrojbi Vojske Srbije u Pančevu. Vučić, koji je i mandatar za sastav nove vlade, naglasio je kako se nastoji suzdržati teških riječi te da su ga "više pogodile reakcije i komentari" u Srbiji kojima je relativizirano poništenje presude. Stepinac je, po Vučićevu mišljenju koje prenose elektronički mediji, "jedan od ključnih ideologa najgore nacističke vlasti na europskom tlu". Vučić se, kako kaže, "divi ljudima" koji za poništenje presude nalaze opravdanja i misle da je to dobra poruka. Naglašavajući kako Srbija mora graditi najbolje odnose s Hrvatskom te da će ispuniti sve što je potpisano u Deklaraciji s hrvatskom predsjednicom 20. lipnja, Vučić je istaknuo da se pripadnici hrvatske manjine moraju osjećati dobro u Srbiji. Dodao je da "nijednom teškom rječju" nije želio govoriti o poništenju presude Stepincu, ali da ga je "sram od neznanja" koje o povijesti pokazuju neki ljudi i u Srbiji. Tisak: Odluka o poništenju presude - uvod u rehabilitaciju NDH Poništenje presude tadašnjih komunističkih vlasti nadbiskupu Alojziju Stepincu iz 1946. danas je jedna od vodećih tema u beogradskom tisku i elektroničkim medijima, a dominantne su ocjene po kojima se odluka Županijskog suda u Zagrebu tumači kao stvaranje preduvjeta za rehabilitaciju NDH i ustaškog režima. "Otvorili vrata rehabilitiranju Pavelića i NDH", naslov je Večernjih novosti koje su istaknule ocjenu srbijanskog predsjednika Tomislava Nikolića kako "Hrvatska hoće zatrpati ustaške jame", te poruku šefa diplomacije Ivice Dačića da se očekuje reakcija Europe ili će se, u suprotnom, moći rehabilitirati i Hitler i Mussolini "koje je Stepinac blagoslovio". Nikolićevu ocjenu da "Hrvatska hoće zatrpati ustaške jame", prenosi na naslovnici i list Blic. U najstarijem beogradskom dnevnom listu Politika odluka zagrebačkog Županijskog suda prokomentirana je naslovom "Presuda ne oslobađa Stepinca od suda povijesti", dok je provladin i proruski tabliod Informer naslovom "Ustaški skandal stoljeća - Stepinac nevin, postat će svetac" iskoristio tek dio naslovnice na kojoj dominira vijest o navodnom napadu ruskih vojnih zrakoplova i bombardiranju tajne baze CIA u Siriji. Ocjena ministra rada i socijalne skrbi Aleksandra Vulina je da oni koji poništenjem presude žele rehabilitirati Stepica hoće rehabilitirati "i fašističku politiku". Vulin je, kako prenosi agencija Tanjug, komentirajući poništenje presude rekao kako se tim činom šalje poruka "da jasenovačke jame i jame Jadovna nisu bile dovoljno pune". "Pretpostavljam da oni koji su to uradili na kraju hoće rehabilitirati i NDH... Ne možete rehabilitirati Stepinca, a ne rehabilitirati zločine u Jasenovcu. Ne možete rehabilitirati Stepinca, a ne rehabilitirati ustaški pokret. Ne možete rehabilitirati Stepinca, a ne reći da je NDH bila povijesna težnja hrvatskog naroda”, rekao je Vulin, koji je Stepinca nazvao „vikarom ustaške vojske” ustvrdivši kako je "vodio 1.770 dokazanih svećenika koji su sudjelovali u zločinima i ubojstvima, koje je provodila NDH". Županijski sud u Zagrebu jučer je u cijelosti poništio presudu nadbiskupu Alojziju Stepincu kojom su ga komunističke vlasti 1946. osudile na 16 godina zatvora i prisilnog rada te petogodišnji gubitak političkih i građanskih prava. >> Evo kako su povjesničari komentirali poništenje presude Alojziju Stepincu 