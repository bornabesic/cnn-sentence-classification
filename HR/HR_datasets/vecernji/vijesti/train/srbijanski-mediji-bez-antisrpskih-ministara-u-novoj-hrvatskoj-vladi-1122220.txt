"Bez 'antisrpskih' ministara u novoj hrvatskoj Vladi", "Nova hrvatska Vlada bez Hasanbegovića i Kovača", "Šut-karta za antisrpske ministre: Kovač i Hasanbegović neće biti u novoj Vladi Hrvatske", neki su od naslova u beogradskim medijima u srijedu kojima se dočekuje današnje glasovanje u Saboru o novoj Vladi HDZ-ova mandatara Andreja Plenkovića. Pozivajući se na pisanje hrvatskog tiska i portala te izvješća u regionalnim medijima, beogradski mediji danas objavljuju da će umjesto Hasanbegovića ministarstvo kulture ubuduće voditi Nina Obuljen Koržinek, dok će novi šef diplomacije biti Davor Ivo Stier. Također, beogradski mediji podsjećaju i na to da je Milorad Pupovac, čelnik SDSS-a i predsjednik Srpskog nacionalnog vijeća, tijekom pregovora o potpori Plenkoviću naglasio da srpska manjina neće poduprijeti Vladu bude li u njoj Hasanbegović. Mediji navode i nedavnu Pupovčevu izjavu kako očekuje sudjelovanje predstavnika srpske zajednice u raspodjeli vlasti te kako Srbi trebaju biti i u upravama pojedinih javnih poduzeća. U najavi današnjeg glasovanja u Saboru u beogradskim se medijima navodi i da Plenkovićeva odluka da izostavi dvojicu ministara, osporavanih tijekom povišenih tenzija u odnosima sa Srbijom, nije prošla bez problema. Navodi se da se tome protivi jedna skupina u HDZ-u, dio braniteljske populacije te desničarske udruge i organizacije čiju potporu ima dosadašnji ministar kulture Zlatko Hasanbegović. Istodobno, istomišljenici i s hrvatske i sa srpske strane na društvenim mrežama razmjenjuju i dijele osporavane fotografije Hasanbegovića s pristalicama i znamenjem ustaškog pokreta.    >> Plenković u Saboru predložio Gorana Marića za ministra bez portfelja 