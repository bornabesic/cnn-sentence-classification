Analizom trideset što velikih gradova, što sjedišta županija, HDZ, odnosno koalicije predvođene HDZ-om, žensku kvotu od 40 posto žena na listama za Gradska vijeća nije poštovao u tri grada – Velikoj Gorici, Splitu i Dubrovniku. Pritom je velikogorički HDZ, odnosno HDZ-ova koalicija, na listu za Vijeće stavio najmanje žena, samo na pet od 31 mjesta na listi. Na listi imaju samo 16 posto žena. HDZ-ova koalicija u Splitu na listi za Gradsko vijeće ima 10 žena od 35 mogućih mjesta, odnosno 28 posto. U Dubrovniku je lokalni HDZ na listu plasirao sedam žena od ukupno 27 mjesta za Gradsko vijeće, tj. samo 28 posto žena. U Velikoj Gorici HDZ među prvih 15 zastupnika na listi ima samo jednu ženu, dakle i tih pet žena nisko je plasirano. U Dubrovniku su među prvih 15 zastupnika tri žene, a u Splitu dvije. Žensku kvotu propisao je Zakon o ravnopravnosti spolova još 2008. godine, a ovi su lokalni izbori prvi na kojima strankama zaista i prijete kazne. Tako liste za gradska vijeća na kojima nema 40 posto žena moraju platiti 40.000 kuna. Dakle, HDZ-u u Gorici, Splitu i Dubrovniku prijeti pozamašna kazna. 