U manje od mjesec dana, Branka Pavošević, bivša blagajnica HDZ-a, optužena u aferi Fimi media, dobila je trećeg odvjetnika. Naime, nakon što joj je u lipnju punomoć otkazao njezin dotadašnji odvjetnik Davor Cahun, sud joj je po službenoj dužnosti imenovao odvjetnicu Jasnu Novak. No malo nakon što je odvjetnica Jasna Novak imenovana za braniteljicu Branki Pavošević, sud ju je razriješio te dužnosti, imenovavši Nevena Gotala novim odvjetnikom. Razlog razrješenja odvjetnice Novak je činjenica da je ona na početku afere Fimi media jedno kratko vrijeme zastupala Ivu Sanadera. Sud je stoga odlučio razriješiti odvjetnicu Novak i imenovati novog odvjetnika po službenoj dužnosti Branki Pavošević, jer su Sanader i Pavošević suoptuženici, a nije uobičajeno da jedan odvjetnik u istom postupku zastupa različite optuženike. S obzirom na to da se suđenje za Fimi mediju treba nastaviti tek u rujnu, novoimenovani odvjetnik Branke Pavošević imat će dovoljno vremena za uvid u spis te pripremu obrane. Riječ je o ponovljenom suđenju pred izmijenjenim vijećem i to nakon što je koncem prošle godine Vrhovni sud ukinuo prvu osuđujuću presudu. Tom presudom zbog izvlačenja 70 milijuna kuna iz državnih poduzeća te financiranja crnih fondova HDZ-a, Sanader je nepravomoćno bio osuđen na devet godina zatvora, Mladen Barišić na tri godine zatvora, Nevenka Jurak na dvije godine zatvora, Branka Pavošević na godinu i pol dana zatvora, Ratko Maček na uvjetnu kaznu, dok je HDZ bio kažnjen novčanom kaznom od pet milijuna kuna. Nakon što je presuda ukinuta te određeno novo suđenje, Barišić, Nevenka Jurak i Branka Pavošević, koji su u prvom postupku priznali krivnju, na početku ponovljenog suđenja kazali su da se ne osjećaju krivima. Hoće li to značiti i da će mijenjati svoje prijašnje iskaze, tek će se vidjeti. Inače, na ponovljenom suđenju trebalo bi biti saslušano oko 200 svjedoka, a do nove nepravomoćne presude proći će, prema procjenama, najmanje dvije godine.  