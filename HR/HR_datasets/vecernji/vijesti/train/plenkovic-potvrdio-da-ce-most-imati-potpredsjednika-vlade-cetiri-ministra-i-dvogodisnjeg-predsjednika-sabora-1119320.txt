Predsjednik HDZ-a Andrej Plenković i čelnik Mosta Božo Petrov i službeno su danas potvrdili da su nakon "temeljitih, angažiranih, partnerskih i prijateljskih" razgovora postigli dogovor o sastavu buduće Vlade. Raspravili su i dogovorili provedbu sedam Mostovih jamstava, rad na programu zajedničke Vlade HDZ-a i Mosta uz potporu nacionalnih manjina na kojem će njihovi stručnjaci u smislu detaljne finalizacije raditi i sljedećih nekoliko dana, a jučer su se usuglasili i oko ustroja i sastava Vlade. – Postigli smo dogovor o sastavu u smislu broja portfelja koji će biti u nadležnosti našeg partnera, a to je Most, kao i o rotirajućoj koncepciji na čelu Hrvatskog sabora. Dakle, dogovorili smo model za koji slobodno mogu reći da je europsko rješenje, onakvo kakvo poznaje u svojoj praksi Europski parlament, a to je da će u prve dvije godine mandata idućeg saziva Hrvatskog sabora predsjednik biti gospodin Petrov kao čelnik Mosta, a druge dvije godine pripast će predstavniku HDZ-a. Osobno i uime HDZ-a, danas ću ovo rješenje predstaviti našim stranačkim tijelima – i Predsjedništvu i Nacionalnom vijeću. Mislim da je riječ o dogovoru, kompromisu, kao što je to uvijek u pregovorima, koji najbolje odražava jasno izraženu volju hrvatskih birača, potvrđuje naše svjetonazorske i programske bliskosti. Očekujem stabilnu parlamentarnu većinu, stabilnu hrvatsku Vladu i učinkovit rad u četiri godine koje su pred nama na provedbi programa za koje smo dobili većinsko povjerenje hrvatskih birača – poručio je Andrej Plenković. Božo Petrov dogovor s HDZ-om vidi kao svojevrstan kompromis. Vjeruje da je svima podjednako dobro i podjednako loše. – Na temelju zadnja tri tjedna pregovora koje smo imali, mogu reći da na način na koji su vođeni pregovori možemo vjerovati da će ovo biti stabilna Vlada i da će biti Vlada koja stvarno želi da se dogode promjene u Republici Hrvatskoj, da u tome nećemo stati. Ja bih tu čestitao HDZ-u i lideru HDZ-a, gospodinu Plenkoviću, što su prepoznali sedam jamstava koja smo bili tražili prije izbora, o kojima smo stvarno detaljno i konstruktivno raspravljali, da će se i uvažiti, da će se taj dio odraditi. To jest u jednom dijelu mali pomak, ali pokazuje smjer u kojem će ići ova Vlada i vjerujem da će se sve ovo što smo dogovorili na kraju i napraviti, da će se provesti i mogu također reći da nam je drago što Most hoće participirati u izvršnoj vlasti. Preuzeli smo u tom dijelu odgovornost, ali isto tako nastavit ćemo onim zadanim smjerom koji smo također odredili da se napravi još prije prošlih parlamentarnih izbora. Vjerujem da ćemo taj dio zajednički odraditi – tvrdi Petrov. Plenković objašnjava kako je s Mostom dogovoreno da će Most imati potpredsjednika Vlade koji će ujedno biti i ministar uprave te još tri ministarstva – a riječ je o Ministarstvu unutarnjih poslova, Ministarstvu pravosuđa te Ministarstvu zaštite okoliša i energetike. – Energetika će sada biti spojena s postojećim Ministarstvom zaštite okoliša. Što se tiče potpisa, računamo na Mostovih 15 potpisa i mislim da će ih ukupno biti oko 90, a možda čak i više od 90. Možda još poneki pristigne do ponedjeljka kada ću se sastati s predsjednicom – kaže Plenković. Petrov je objasnio zašto je Mostu bila važna pozicija predsjednika Sabora. – Smatramo da je u ovom dogovoru postignuto da sve tri najvažnije funkcije u Hrvatskoj ne pripadaju jednoj političkoj stranci. Mislim da je to za demokraciju i demokratski sustav u Hrvatskoj dobro. S druge strane, htjeli smo da predsjednik Sabora bude prve dvije godine jedan od članova Mosta jer želimo graditi povjerenje i biti sigurni da će se procesi nastaviti onako kako smo u početku i dogovarali. To su možda dva najvažnija razloga zbog kojih smo tražili da prve dvije godine predsjednik Sabora bude netko iz Mosta – kaže Petrov te dodaje kako Most tim zahtjevom nije želio kontrolirati provedbu reformi. Žele biti oni koji će utjecati na promjene i sudjelovati u donošenju odluka. Kaže da još nije odlučeno tko će biti novi ministar uprave, a samim time i potpredsjednik Vlade, to tek treba odlučiti Nacionalno vijeće Mosta. – Taj dio još nije dogovoren. Mislim, bit će nekoliko kandidata, vidjet ćemo sljedeći tjedan – tvrdi Petrov. Upitan čime nije zadovoljan u dogovoru s HDZ-om, Petrov uzvraća kako je uvjeren da bi i HDZ i Most željeli ponijeti više odgovornosti u Vladi. – U nekim resorima imamo kvalitetna rješenja i popis što bi se trebalo odraditi. Ali s druge strane, volja birača je bila je kakva je bila, HDZ je dobio 61 mandat, Most 13. Mislim da smo postigli više nego korektan dogovor i za jednu i za drugu stranu, smatram da će zbog toga dogovora Vlada biti stabilna – kaže Petrov. Plenković dodaje kako je HDZ, s obzirom na potpise koje je dobio, mogao Vladu sastavljati i s nekim drugim, ali je odluka HDZ-a od samog početka da Vladu sastavi s Mostom. – Mislim da je tu još jedna poruka vjerodostojnosti na crti kampanje koju smo vodili, na crti partnera koji je dobio svojih 13 izvornih mandata i s potporom manjinskih zastupnika, što je za mene posebno važno, a mislim da je važno i za političku kulturu u Hrvatskoj, za toleranciju, dijalog, zaštitu prava manjina pa i za dobrobit hrvatskoga naroda u susjednim zemljama da upravo takav aranžman, ovaj koji smo postigli, bude jamstvo stabilnosti i vlade i parlamentarne većine. Kada je riječ o predstavniku HDZ-a koji bi za dvije godine trebao biti predsjednik Sabora, mi smo donijeli načelnu odluku, ali budući da je to za dvije godine, mislim da se možemo malo strpjeti. Vidjet ćete, uostalom, u političkom radu Sabora tko su naši kandidati, imamo ih nekoliko. Što se toga tiče, tko god da bude, ovu će funkciju obavljati časno – objašnjava Andrej Plenković. Upitan hoće li sada s Mostom potpisati koalicijski sporazum, Plenković odgovara kako će njihov dogovor "prije svega konkretizirati preciziranjem svih onih točaka koje su teme razgovora, koje je Most predložio". – Drugo – objašnjava dalje – imat ćemo program Vlade koji će reflektirati program HDZ-a i određene aspekte programa Mosta i on će na određeni način biti zajednički nazivnik prioriteta. Kada je riječ o tome da mi sada točno potpišemo da će se tog i tog datuma održati glasovanje u Saboru glede rotacije na čelu Sabora, o tome nismo razgovarali. Izgradili smo odnos povjerenja i partnerstva i mislim da je to također važno i za političku kulturu i za odnos partnera u Vladi i Saboru. Ne vidim tu nikakvo otvoreno pitanje – tvrdi Plenković. Idući tjedan, dodaje, objasnit će kako će izgledati nova Vlada, odnosno kako je žele prekrojiti, a onda reći i točan sastav buduće Vlade. – Potpredsjednika iz redova HDZ-a biti će troje. Imat ćemo predsjednika, četvero potpredsjednika, jedan iz Mosta, troje iz HDZ-a, ali predložio bih da se raspravlja sljedeći tjedan oko teme koja se odnosi na konkretne članove Vlade. Svaki tjedan imate neku novu fazu našeg dijaloga – poručuje Plenković. Petrov je upitan hoće li iduće četiri godine biti u suradnji ili u koaliciji s HDZ-om. – Za nas je suradnja s HDZ-om nešto dobro u ovom slučaju, na kraju svih dogovora. Ako to mogu tako reći, koalicija za nas znači da se pristaje na apsolutno svaki oblik izvršne vlasti i na sve što se na kraju predloži od drugog političkog partnera. Ne vidim u ovim razgovorima zadnja tri tjedna da se na bilo kakav takav način pokušalo razgovarati od HDZ-a. I to je ono što me veseli. U svakom trenutku, kada se otvorila bilo koja tema koja je iznimno bitna za budućnost Republike Hrvatske, davali su se argumenti, prihvaćali su se argumenti. To je za mene oblik suradnje između dvaju političkih partnera. A sama riječ koalicija u prijevodu može biti suradnja. Ali, s druge strane, ako znate da se iza termina koalicija uvriježila politička trgovina, onda možete znati zašto takav termin izbjegavamo. Za nas je ovo početak kvalitetne suradnje – zaključio je Petrov. "Ne znam baš da smo dali više, mislim da smo napravili ono što smo odlučili" Uoči dolaska na svečano primanje u Saboru u povodu Dana neovisnosti, predsjednik HDZ-a Andrej Plenković rekao je danas da nije siguran da će idući petak, na prvoj sjednici Sabora, postati predsjednik Vlade jer je potrebno konstituirati Sabor i donijeti neke zakone prije izglasavanja povjerenja Vladi. – Koliko sam ja informiran, sjednica Sabora sazvana je za petak poslijepodne, vi znate da treba određeni broj odluka pravovremeno donijeti, pa ćemo vidjeti – kazao je Plenković. Smatra da pregovori s Mostom nisu predugo trajali. – Sve je u ustavnim rokovima, mislim da je cijeli proces vođen na racionalan, korektan, transparentan način i potrebno je neko vrijeme da se stvari zaista dogovore. Mislim da nismo napravili ništa što bi bilo doživljeno kao predugo, nego obratno, da je temeljito i partnerski – tvrdi Plenković. Ne smatra da je HDZ previše toga "dao" Mostu. – Ne znam baš da smo dali više, mislim da smo napravili ono što smo odlučili. Nakon izbora na kojima smo mi dobili 61 mandat, a Most 13, postoji programska i svjetonazorska bliskost, postoji nužna parlamentarna većina koja zahtjeva stabilnost rada u 4 godine, mislim da su 4 člana Vlade, s obzirom na ono što je bilo prije i ono kako danas stoji, poruka hrvatskih birača, da je to korektno – objašnjava Plenković. Dogovor da prve dvije godine predsjednik Sabora bude Božo Petrov, a druge dvije netko iz HDZ-a, najvjerojatnije Gordan Jandroković, nije nešto što bi trebao biti problem, drži predsjednik HDZ-a. – To je inovacija koja će, siguran sam, funkcionirati dobro. Mislim da i to održava partnerski duh i ne vidim nikakav problem u tome – kaže Plenković. Upitan hoće li ministar uprave biti i potpredsjednik Vlade, Plenković uzvraća da je takav dogovor. Postoje špekulacije da će taj resor od Dubravke Jurline Alibegović preuzeti gradonačelnik Omiša Ivan Kovačić, a njegovo ime se spominjalo među potencijalnim potpredsjednicima Vlade, tako da se čini da bi ta informacija mogla biti točna. Intencija je, dodaje Plenković, da svaki potpredsjednik Vlade ima svoj resor. U Vladi na odlasku dogovor HDZ-a i Mosta bio je da HDZ-ov ministar za zamjenika ima nekoga iz redova Mosta, no to ovaj put neće biti tako. – Idemo na koncept državnih tajnika, na zajedničku Vladu, a to znači da će oni koji budu ispod ministra u nekim ministarstvima biti i iz Mosta i iz HDZ-a, prema tome nema nekakvih stopostotnih vertikala. Cijelo vrijeme namjeravamo ostvariti partnersku suradnju. Dakle, ako možemo biti u Vladi zajedno, zašto ne bismo i na kolegijima ministarstava, nema za to nikakvih zapreka – zaključuje Plenković. "Metodološki je sve napravljeno" Dolazeći u sjedište HDZ-a, Andrej Plenković komentirao je pregovore HDZ-a i Mosta te prihvaćenje ponude. – Ovo je rezultat ispravnog pristupa pregovorima. Metodološki je sve napravljeno, onako kako smatram da je primjereno uz racionalnu Vladu, pravičnu podjelu resora koja reflektira izborni rezultat – kazao je Plenković, javlja N1 televizija. Kazao je da će u 12 sati to priopćiti javnosti te se nada da će u "ponedjeljak dobiti povjerenje za sastavljanje Vlade". Potvrdio je da će Most imati potpredsjednika Vlade, četiri ministra i dvogodišnju poziciju predsjednika Sabora. – Riječ je o četiri člana Vlade Mosta, jedan koji će imati resor bit će i potpredsjednik. Rotirajući predsjednik Sabora novina je za Hrvatsku, ali ne i za Europsku uniju i Europski parlament. Mislim da je to čak korisno i dobro za funkcioniranje Sabora – kazao je Plenković. Gordan Jandroković nije htio govoriti o detaljima razgovora već je kazao kako će javnost o tome detaljno izvijestiti dvojica čelnika stranaka. Jandroković je izrazio zadovoljstvo odlukom Nacionalnog vijeća Mosta. – Smatram da smo zaista nakon parlamentarnih izbora proveli tri i pol tjedna konzultacija u otvorenoj, korektnoj atmosferi i pred nama je sada izazovna etapa u kojoj ćemo do detalja razraditi programske smjernice i tko će biti ministri u Vladi – kazao je Jandroković, prenosi N1 televizija. Dodao je kako očekuje da će prve dvije godine Saborom predsjedati Jandroković. >> Plenković mandatar Vlade. Dio članova Predsjedništva HDZ-a smatra da će s Mostom biti – teško >> Plenković: Nema drame, sve je u redu, slobodno idite doma 