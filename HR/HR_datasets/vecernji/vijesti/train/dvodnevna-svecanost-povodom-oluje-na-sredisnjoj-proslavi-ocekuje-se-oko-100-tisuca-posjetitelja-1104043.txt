U Kninu će u četvrtak 4. i petak, 5. kolovoza biti svečano obilježen Dan pobjede i domovinske zahvalnosti, Dan hrvatskih branitelja i 21. obljetnica vojno-redarstvene akcije "Oluja", a na središnjoj proslavi očekuje se oko 100 tisuća posjetitelja. Obilježavanje započinje u četvrtak kada će se na platou ispred galerije na Kninskoj tvrđavi u 20 sati upriličiti prijam za ratne zapovjednike iz Oluje, nakon čega su predviđena prigodna obraćanja sve do 21.30 sati. Središnja svečanost održat će se dan kasnije, u petak, kada će sve započeti u 8 sati budnicom ulicama Knina, u čemu će sudjelovati Orkestar Oružanih snaga. U 9.20 sati na Kninskoj tvrđavi bit će podignuta državna zastava, a uslijedit će prelet vojnih zrakoplova, ispaljivanje počasnih plotuna i nastup akrobatske letačke grupe "Krila Oluje". Svečani mimohod Oružanih snaga RH, Ministarstva unutarnjih poslova, državnih i vojnih uzvanika, branitelja i građana, započet će u 10 sati od Kninske tvrđave do Trga dr. Ante Starčevića, na kojem će se u 10.30 sati polagati vijenci i paliti svijeće kod spomenika hrvatske pobjede "Oluja 95". Proslava u Kninu Od 10 do 10.15 sati na trgu kod spomenika hrvatske pobjede "Oluja 95" te od 13.30 do 13.45 sati u parku u Ulici dr. Franje Tuđmana predviđen je vojno-akrobatski program Počasno-zaštitne bojne. Dužnosnici i uzvanici će od 11 do 11.25 sati hodati od spomenika hrvatske pobjede "Oluja 95" do crkve Gospe Velikoga Hrvatskog Krsnog Zavjeta i to Trgom dr. Ante Starčevića, Ulicom dr. Franje Tuđmana, Trgom Oluje, Ulicom kralja Tomislava, Ulicom IV. brigade do crkve, gdje će se održati sveta misa za domovinu. Točno u podne građani i posjetitelji Knina dobit će vojnički grah. U 13 sati predviđen je obilazak braniteljskih zadruga, zatim u 17.30 sati malonogometni turnir djece hrvatskih branitelja "Oluja 95", dok će u 18 sati biti smotra folklora. Izložbeni štand MORH- a, na kojem će biti predstavljen program civilno-vojnog školovanja za vojne pilote sveučilišnih studijskih programa Vojno inženjerstvo i Vojno vođenje i upravljanje, kao i dragovoljno vojno osposobljavanje, održavat će se od 8 do 16 sati. Koncertom "Pobjeda za heroje" u 21 sat završava proslava, a posjetitelje će, među ostalim, zabavljati orkestar i klapa Hrvatske ratne mornarice "Sveti Juraj", Tamburaški orkestar HRT-a i Marko Perković Thompson. Tijekom koncerta od 21 sat bit će aktivan pozivni centar za obnovu vodotornja u Vukovaru, a cijela ceremonija završit će u 23.30 sati vatrometom. 