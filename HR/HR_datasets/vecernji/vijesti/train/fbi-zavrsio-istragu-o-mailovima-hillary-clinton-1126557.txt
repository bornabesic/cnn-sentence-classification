Direktor FBI-ja James Comey poručio je američkom kongresu kako nedavna provjera novo otkrivene elektroničke pošte nije promijenila zaključak te agencije da ne postoji osnova za kazneno gonjenje Hillary Clinton zbog njezine upotrebe privatnog servera.  U pismu upućenom kongresu Comey je istaknuo kako je agencija dovršila provjeru novootkrivene elektroničke pošte, te da se time "nisu promijenili njihovi zaključci koje su o državnoj tajnici Clinton izrekli u srpnju". "Istraživačka skupina FBI-ja danonoćno je radila na procesuiranju i provjeri velike količine elektroničke pošte s uređaja zadobivenog iz nepovezane kaznene istrage", napisao je Comey u pismu. "Tijekom procesa smo provjerili sve poruke koje je Hillary Clinton primila ili poslala dok je bila državna tajnica", dodaje Comey.  Pismo koje je poslao Kongresu prije tjedan dana, u kojem objavljuje da je FBI otkrio novu elektroničku poštu Hillary Clinton, vratila je neizvjesnost u utrku za Bijelu kuću koju vodi protiv Donalda Trumpa.  "Veoma sam zahvalan profesionalcima u FBI-ju koji su u kratkom vremenu obavili vrlo kvalitetan posao", zaključio je Comey.  Jennifer Palmieri, direktorica komunikacija Hillary Clinton, rekla je kako joj je "drago da je ta stvar riješena".  Donald Trump je tijekom svog skupa u Minneapolisu izrekao svoje klasične tvrdnje o Clinton, ne spominjući već objavljene vijesti o Comeyevom pismu.  "Hillary Clinton će još dugo, dugo vremena biti pod istragom", rekao je Trump, nakon čega su njegovi pobornici počeli uzvikivati "Zatvorite ju!". >>Dva dana pred američke izbore: Clinton i Trump u posljednjim metrima sprinta >>Clinton i Trump nastavljaju žestoku kampanju na Floridi 