Antonio Alvarez III., kako doznaje Večernji list, bit će novi čelni čovjek Agrokora i bit će zadužen za predstojeći proces restrukturiranja kompanije. Banke, glavni vjerovnici Agrokora potpisale su jučer kasno navečer stand-still aranžman, nakon što je nekoliko sati ranije na to pristao i Ivica Todorić u ime Agrokora.  A i prije potpisivanja, sve su bile suglasne, kako doznajemo, da na čelnu poziciju zasjedne Alvarez koji ima bogato iskustvo na istim pozicijama u nizu kompanija. Potpis aranžmana uslijedio je nakon sastanka banaka potpisnica s bankama i faktoring društvima koje su pristale na odgodu naplate po mjenicama od dobavljača i koje će u sljedećem razdoblju također dati potpis na primjenu aranžmana.  Danas se u Vladi s najvećim dobavljačima Agrokora sastaju predsjednik Vlade Andrej Plenković, potpredsjednica Martina Dalić i ministar poljoprivrede Tomislav Tolušić. Moraju uvjeriti dobavljače da i oni budu suglasni da se aranžman poštiva,  a za očekivati je da to neće biti problem, jer su banke i faktoring društva pristale na odgodu naplate, a što je ovaj tjedan bio velik udarac dobavljačima. Banke složne - Standstill ugovor između banaka i tvrtke Agrokor, službeno je stupio na snagu potpisom svih uključenih strana. Ostali financijski vjerovnici Agrokora pozvani su pridružiti se sporazumu - stoji u priopćenju poslanom medijima kasno jučer navečer. Banke koje su potpisale aranžman su Sberbank, VTB banka, Privredna banka, Zagrebačka banka, Raiffeisen i Erste banka. U priopćenju kažu da je cilj standstill ugovora olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje. Taj posao trebao bi predvoditi Antonio Alvarez.  On je izvršni direktor za restrukturiranje u Europi u konzultantskoj kući Alvarez&Marsal, koju je ruska Sberbanka prije nekog vremena angažirala za pronalazak izlazne strategije u Agrokoru. Ti globalni konzultanti specijalizirani su za rješavanje kriznih situacija. Uz Alvareza, navodno bi se u užem timu trebali naći i konzultanti iz McKensiya i Deloitta, koji su također već prisutni u kompaniji, a sva tri konzultanta već su navodno i ušli u srž poslovanja Agrokora, koji baš i nije jednostavan za shvatiti nekim zapadnim kompanijama.  Antonio Alvarez, kako piše u opisu na službenim stranicama konzultantske kuće Alvarez&Marsal, imao je ključnu ulogu u nekoliko značajnih projekata restrukturiranja i poboljšanja poslovanja kroz 25 godina rada u državnim i privatnim tvrtkama u nizu europskih zemalja. Dio poslova restrukturiranja bio je vezan i za maloprodajne lance, njih oko 3.000 u 20 zemalja. Kako piše u opisu njegova posla, fokusira kompaniju na poboljšanje izvoza, produktivnosti, proizvodnje i procesa konsolidacije.  Uz sve to brine i o financijskom toku i primjerice potrebnom kapitalu, odnosno sve o čemu treba znati osoba za restrukturiranje. A to je Agrokoru hitno potrebno, jer taj preogroman i preopterećen sustav treba smanjiti ili podijeliti na više dijelova, te utvrditi sve obveze, posebno one koje nisu dio bilance, pronaći smjer kako ih pokriti, te u konačnici sigurno i neke dijelove kompanije nakon čišćenja prodati. Bogato iskustvo Osim što je pomogao u restrukturiranju kao savjetnik u nekim kompanijama, u nekima je bio imenovan i u uži tim uprave, kao što će i sada biti slučaj u Agrokoru. Pa je tako vodio južnoafričku Edcon grupu, španjolsku Abengoa grupu te Ayming grupaciju sa sjedištem u Francuskoj.  Kako piše u njegovoj biografiji, diplomirao je na Sveučilištu Notre Dame te je završio MBA na Sveučilištu Cornell. Iako neki od dionika slučaja sumnjaju da stranac može brzo izliječiti kompaniju te da i možda neće imati socijalnu osjetljivost, veći dio misli da je to bolji izbor, jer ga ničiji interesi neće kočiti.  >> Agrokor potvrdio: Ivica Todorić potpisao standstill aranžman >> Zakon Lex Todorić uvjet za stand-still aranžman, jer blokade treba maknut U iščekivanju ishoda pregovora o standstill aranžmanu, u Saboru se priprema rasprava o zakonu o postupku izvanredne uprave, kolokvijalno zvanom “lex Agrokor”. Rasprava je planirana za srijedu ujutro, a odmah zatim trebalo bi uslijediti i glasanje. Među zastupnicima vladajuće većine može se čuti kako se nadaju da do aktivacije zakona uopće neće doći, odnosno da će se banke i dobavljači dogovoriti prije njegova stupanja na snagu. Čini se da je verzija koju je na kraju usuglasila Vlada umirila i zastupnike koji su se najglasnije protivili zakonu, poput mostovca Tomislava Panenića, koji kaže kako očekuje otvorenu raspravu koja će uroditi određenim poboljšanjima u predloženom tekstu. – Svjesni smo da je zakon jedna vrsta pritiska na aktere da postignu dogovor – kaže Panenić. Kako će o predloženom zakonu glasovati oporbene stranke, još se ne zna. Zastupnici najveće među njima, SDP-a, odluku će donijeti sutra na sjednici Kluba, no dio ih tumači kako nema razloga da stranka podrži zakon koji je “neustavan jer bankare stavlja u povlašten položaj”. Eventualno protivljenje oporbe, međutim, teško može dovesti u pitanje donošenje zakona budući da se može donijeti i “običnom većinom”.  