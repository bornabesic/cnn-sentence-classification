Ni jedna se reforma pod Ministarstvom znanosti, obrazovanja i sporta (MZOS) nije provela do kraja niti je zaživjela u punini, nego je samo opteretila obrazovni sustav, a ministar Predrag Šustar treba odstupiti ako nije spreman provesti kurikularnu reformu u skladu sa zahtjevima koje je podržalo 50.000 građana, poručili su u priopćenju članovi inicijative "Hrvatska može bolje". Šustar je nedavno izjavio kako kurikularna reforma ide dalje pod okriljem MZOS-a i potvrdio da će razriješiti članove ekspertne radne skupine jer, poručio je, ne želi da se taj proces personalizira. "Hrvatska može bolje" ističe kako je Šustarova namjera da reformu stavi pod okrilje MZOS-a izravno kršenje Strategije obrazovanja, znanosti i tehnologije, po kojoj je za provedbu cjelovite kurikularne reforme zadužena ekspertna radna skupina, koju je vodio Boris Jokić. Članovi inicijative pozvali su Šustara da odstupi jer građani od Hrvatskog sabora zahtijevaju donošenje zaključka o podršci dosadašnjoj reformi, ekspertnom timu i modelu. "Obranite naše pravo na obrazovanje 21. stoljeća. Odbacite zaključke saborskog Odbora za obrazovanje", poručili su i zatražili rezoluciju o obrazovanju kao nacionalnom starteškom interesu koja će obvezati ovu, ali i sve sjedeće vlade. Smatraju ga krivim za politizaciju procesa izrade cjelovite kurikularne reforme, koja je dovela do ostavke Jokića i članova ekspertne skupine, odugovlačenje stručne rasprave i dovođenje u pitanje eksperimentalne provedbe kurikularne reforme u školskoj godini 2016./2017., što se Vlada obavezala Europskoj komisiji u svom planu Nacionalnih reformi u 2016. godini. Osim toga, Šustarovo ignoriranje provedbe Strategije znanosti, obrazovanja  i tehnologije ugrožava povlačenje 511 milijuna eura iz Europskog socijalnog fonda u razdoblju 2016. - 2020., namijenjenih reformi i razvoju obrazovanja, znanosti i tehnologije, posebice reformi strukovnog obrazovanja i cjelovitoj kurikularnoj reformi. S druge strane, Šustar je ispunio obećanje iz akcijskog plana Vlade Tihomira Oreškovića iz siječnja ove godine koje je glasilo "zaustaviti cjelovitu kurikularnu reformu". Za razliku od Šustara koji je svojim (ne)radom pokazao kako ne zna i ne može bolje, Hrvatska je pokazala da može bolje jer je po prvi put u 25 godina imala depolitiziranu provedbu reforme koja se bazirala na stručnosti i  transparentnosti te koja je dolazila iz same baze - učitelja i praktičara, te da želi bolje što je dokazalo 50.000 građana koji su izašli na ulice hrvatskih gradova, navodi se u priopćenju. >> Jokić zahvaljuje i bebama i mladima i bakama, Šustar poručuje da ne pomišlja na ostavku >> Članica Ekspertne radne skupine zatražila od Šustara povlačenje njezina imenovanja za savjetnicu 