Teško mi je opisati svoje osjećaje jer su oni u ovom trenutku pomiješani, kazao je doktor Nizar Shoukry, Sirijac iz Alepa, koji je u Hrvatsku došao 1984. godine te je bio kandidat za zastupnika u Hrvatskom saboru na listi Mosta nezavisnih lista u V. izbornoj jedinici. Ističe kako je sretan što je nakon 4 godine okupacije njegov grad oslobođen, a s druge je strane tužan jer je toliko žrtava palo, i to nepotrebno, zbog država koje su se miješale u unutarnju politiku Sirije. – Većina Sirijaca koji žive u Alepu očekuju da zadnji autobus s pobunjenicima i teroristima napusti grad i da napokon zavlada dugoočekivani mir te da se mogu vratiti svojim kućama i obnoviti ih – govori Nizar Shoukry, koji tijekom bitke za Alep nije spavao noćima jer je bio zabrinut za svoje sestre i braću. – Žao mi je što mediji iznose mnoge laži i ne prikazuju situaciju u Alepu onakvom kakva ona zaista jest. Manipulacije medijima Kada je počela „revolucija“ u Siriji, sve države koje su bile navodno prijatelji sirijskog naroda raspolagale su novcem i medijima tako da su s pomoću medija mogli manipulirati ljudima u svijetu i na taj način prezentirati neistinu o događanjima u Siriji. Meni je žao što su mediji uvijek negativno usmjereni na sirijsku vojsku koja oslobađa svoju državu, no ne prikazuju obezglavljene žrtve o kojima svakodnevno slušam od svoje obitelji. U trenutku evakuacije istočnog Alepa mediji ni u jednom trenutku nisu prikazali, niti spomenuli, kako pobunjenici u isto to vrijeme gađaju raketama zapadni Alep. To je žalosno i tužno i neka ide na dušu zapadnih medija. Ja sam Sirijac i ne zanima me politika. Kada je izbila migrantska kriza, pomagao sam svim Sirijcima i nisam pitao tko je na čijoj strani – govori Nizar Shoukry, koji je zbog pomoći napaćenim sugrađanima koji su stizali u Tovarnik, a zatim u prihvatilište u Slavonskom Brodu, dobio i nagradu Ponos Hrvatske. I sv. Duje je iz Alepa – Moj ujak, vozač taksija, teško je stradao od granate i izgubio ruku te sada sjedi u kući bez posla. Na žalost, i moja kuća u Alepu pogođena je u raketnom napadu, ali hvala Bogu, nitko nije stradao, za razliku od mnogih civila koji su stradali, što od bombaša samoubojica što od raketa. Naša kućna prijateljica, kršćanka, poginula je kupujući tortu za sinov 7. rođendan od bombe koja je udarila izravno u njezin auto – kazao je Nizar. – Što se mene tiče, Alep je oslobođen od tih mračnih sila koje su ga htjele okupirati i vratiti u kameno doba, i to sve zbog njihova iskrivljenog načina razmišljanja. Sve je to, na žalost, financirano izvana. Nijedan predsjednik ne bi opstao na vlasti toliko dugo da narod nije uz njega. Meni je osobno smiješno kada Saudijska Arabija, u kojoj žene ne smiju voziti ni izaći na ulicu bez muške pratnje, koja nema ni ustav ni parlament, šalje svoje ljude i financira širenje “demokracije” u mojoj zemlji. Mediji nikada nisu pisali da je zapovjednik „oporbe“ u istočnom dijelu Alepa Saudijac Abdullah Al-Muheisni, koji je iz Saudijske Arabije došao uvesti demokraciju. Sirija je bila simbol zajedničkog života svih vjera i nacionalnosti. I sv. Duje, zaštitnik grada Splita, zapravo je Sirijac podrijetlom iz Alepa. Sirijci nikada neće dati da ISIL ugasi izvor kršćanstva u našoj zemlji, u kojoj se nalazi grad Malula, jedini grad na svijetu u kojem se još govori aramejskim, Isusovim jezikom – kazao je doktor Shoukry.      >> Sirijac iz Tovarnika: Rekao sam izbjeglicama da su došli u divnu zemlju krasnih ljudi >> Shoukry: Mnogo izbjeglica nije iz Sirije, neki i ne govore arapski 