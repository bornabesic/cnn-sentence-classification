Dok je oružje u sirijskom gradu Alepu mirovalo, iz Sjevernog i Baltičkog mora prema Sredozemlju je putovala flota izuzetno moćnih ruskih ratnih brodova. Uz nosač zrakoplova Admiral Kuznjecov i najmoćniju i najveću borbenu krstaricu na svijetu Petra Velikog, prema Siriji se kretalo još pet drugih ruskih teško naoružanih brodova. Vojni analitičari su procijenili da bi ovo mogle biti pripreme za eskalaciju sukoba u Siriji, a neki neimenovani zapadni diplomati upozoravaju da je ovo najveće i najznačajnije pokretanje ruske ratne mornarice od hladnoga rata. Ako se Kuznjecov uključi u vojne operacije u Siriji, bit će to prvi borbeni zadatak nekog ruskog nosača zrakoplova u povijesti. Ruska mornarica do sada je u sirijskom ratu igrala relativno skromnu ulogu, pa analitičari smatraju da je za ruskog predsjednika Vladimira Putina ovo jedinstvena prilika da isproba koliku borbenu moć imaju ruske pomorske snage. Usto, Sirija je postala i pokusni izvrstan poligon za novo rusko naoružanje. Uz obalu Sirije trenutačno se nalazi nekoliko ruskih ratnih brodova, no kada tu pristigne grupa koju predvodi Admiral Kuznjecov, procjenjuje se da će Moskva tada raspolagati borbenom silom koja će joj omogućiti premoćnu pobjedu nad sirijskim pobunjenicima. Postoje i nagovještaji da je Rusija pristala na 72-satni prekid vatre i izlazak civila iz istočnog dijela grada upravo zato što bi jako brzo moglo doći do operacija u kojima bi taj dio Alepa mogao biti doslovno sravnjen sa zemljom. No britanski Independent piše kako bi spektakularni defile borbene grupe Admirala Kuznjecova kroz La Manche mogao biti pokušaj odvraćanja pozornosti zapadnih zemalja od važnijih poteza Moskve koji se vuku na nekim drugim mjestima. Vojni analitičar koje je Independent konzultirao kažu da to može biti Ukrajina, Sirija, ali i niz drugih zemalja. Također naglašavaju da je Moskva sklona upotrebi taktike odvraćanja pozornosti, što se 2014. dogodilo i u Ukrajini kada je Rusija poslala konvoj humanitarne pomoći toj zemlji kako bi prikrila slanje vojne pomoći proruskim pobunjenicima. Navode i to kako se u ovome trenutku Rusija de facto nalazi u ratnom stanju. Također naglašavaju da svime ovim Rusija Zapadu poručuje kako je više nego spremna za oružani obračun.       >> Ruski ratni brodovi prolaze La Mancheom, Britanci poslali razarač i fregatu da ih 'prate u stopu' 