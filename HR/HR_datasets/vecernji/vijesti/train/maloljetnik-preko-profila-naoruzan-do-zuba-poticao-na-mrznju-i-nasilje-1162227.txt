Operativno-komunikacijski centar PU međimurske putem mobilne aplikacije "MUP-Sigurnost i povjerenje" zaprimio je jučer dojavu da je na društvenoj mreži Facebook, u grupi Međimurski plac, maloljetnik s područja Međimurske županije putem svog profila "Naoružan do zuba" javno pozivao na nasilje i mržnju prema građanima određene nacionalne pripadnosti. Uz objavu je priložio je i dvije fotografije raznog vatrenog oružja. U suradnji s Državnim odvjetništvom provjerena je istinitost dojave i pronađen počinitelj tog kaznenog djela javnog poticanja na nasilje i mržnju. - Pretragom doma i drugih prostorija koje koristi osumnjičeni nije pronađeno vatreno oružje, kao ni drugi predmeti koji bi bili podesni za počinjenje opisanog ili nekog drugog kaznenog djela. Prema osumnjičenom maloljetniku podnijet će se kaznena prijava nadležnom državnom odvjetniku - kažu u PU međimurskoj, koja je nakon prošlotjednog ubojstva u Piškorovcu zaprimila niz dojava. - Provedenim kriminalističkim istraživanjima nije potvrđena istinitost tih dojava. Upozoravamo građane kako su svi oblici širenja mržnje i pozivanja na nasilje, neprimjereni i podliježu prekršajnoj, odnosno kaznenoj odgovornosti. Sve dojave o takvim sukobima temeljito provjeravamo. Ako se utvrdi da je dojavitelj postupao s namjerom da lažno obavijesti policiju ili neku drugu javnu službu koja osigurava red ili pruža pomoć, o događaju koji iziskuje njeno hitno djelovanje, čini kazneno djelo te će se protiv njega podnijeti kaznena prijava - ističu u PU međimurskoj. >> Pomoćnik ministra Tolušića sijao mržnju na Facebooku >> Uhićeni jer su poveli navijanje: Ubij Srbina 