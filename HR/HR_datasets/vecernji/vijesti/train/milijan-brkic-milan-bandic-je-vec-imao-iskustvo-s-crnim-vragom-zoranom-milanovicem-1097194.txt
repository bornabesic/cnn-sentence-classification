Zamjenik predsjednika HDZ-a Milijan Brkić večeras je u Dnevniku Nove TV potvrdio da je HDZ pozajmljivao novac za kampanju te da je to bilo u skladu sa zakonom. HDZ je ranije danas potvrdio da je tijekom 2014. i 2015. godine uzimao kratkoročne pozajmice od Prvog plinarskog društva u skladu s pozitivnim zakonskim propisima i financijskim statutom HDZ-a, sasvim transparentno i uz znanje bivšeg predsjednika stranke Tomislava Karamarka. Brkić je na Novoj TV rekao da je točan podatak da je HDZ 2014. "odradio određene aktivnosti što se tiče pozajmica s pravnom osobom", ali da je to bilo potpuno transparentno i u skladu sa zakonom. Dodao je da su se sredstva koristila za tekuće poslovanje, financiranje kampanje te da su Državna revizija, pa i Gong, rekli da je sve bilo u skladu sa zakonom. Ispričao se što dug još nije isplaćen te je rekao da će ga vratiti čim se stvore financijski uvjeti. – HDZ se neće baviti lažima i konstrukcijama – rekao je Brkić, dodajući da će umjesto toga građanima ponuditi program za izlazak iz krize. Poručio je da se istrage DORH-a uopće ne boji. Za kampanju za iduće izbore je rekao da neće biti bogata i ekstravagantna. Brkić je rekao da su se članicama Domoljubne koalicije zahvalili na dosadašnjoj suradnji, ali ih i zamolili za strpljenje dok traje izbor novog predsjednika. – Ne bi bilo fer da pregovarački proces završavamo bez novog predsjednika stranke – rekao je Brkić, koji je na pitanje jesu li spremni na ustupke HSS-u odgovorio: – Ako žele bajke braće Grimm, neka idu tamo gdje će im obećavati bajke braće Grimm. Komentirajući izjavu Milana Bandića, koji je rekao da bi išao "i s crnim vragom" za boljitak domovine, Brkić je rekao da je Bandić imao iskustvo s crnim vragom, Zoranom Milanovićem, te da čisto sumnja da će ponovno ići u to. Naglasio je da HDZ neće odustati od temelja koje je zacrtao Franjo Tuđman. Rekao je da je u tijeku "refresh" programa HDZ-a, za što je zadužena Ivana Maletić. – Budite sigurni da ćemo biti svoji i ponuditi građanima najbolji program – rekao je Brkić, poručujući da će HDZ biti pobjednik na jesenjim izborima u bilo kojoj kompoziciji. >> Milijan Brkić najavio novi smjer HDZ-a: Nalazimo se u turbulentnim vremenima 