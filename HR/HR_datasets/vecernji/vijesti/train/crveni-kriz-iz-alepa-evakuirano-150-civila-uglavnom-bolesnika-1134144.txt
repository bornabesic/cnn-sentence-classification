Gotovo 150 civila, osoba s invaliditetom i bolesnika evakuirano je noću na četvrtak iz bolnice u starome dijelu Alepa, što je prva veća evakuacija iz istočnog sektora koji je sirijska vojska osvojila iz ruku pobunjenika, objavio je danas Crveni križ. Istodobno je Rusija objavila da je sa Sjedinjenim Državama blizu postizanja sporazuma o razumijevanja o Alepu, izvijestila je novinska agencija Interfax prenoseći izjavu zamjenika ruskog ministra vanjskih poslova Sergeja Rjabkova. Agencija Reuters javlja da su evakuirana i tijela 11 osoba koje su umrle u bolnici zahvaćene unakrsnom vatrom ili zbog nepružanja medicinske skrbi. Sirijska vojska osvojila je oko 80 posto istočnog Alepa, bivšeg uporišta pobunjenika u ofenzivi početoj u studenome zbog koje je više desetaka tisuća civila raseljeno. Međunarodni odbor Crvenog križa (ICRC) objavio je u četvrtak da je operaciju evakuacije ranjenih i bolesnih proveo noću u suradnji sa sirijskim Crvenim polumjesecom iz klinike Dar al‐Safaa u Starome gradu Alepu. – Ti pacijenti i civili bili su zarobljeni danima zbog silovitih sukoba – rekla je čelnica sirijske delegacije Crvenog križa Marianne Gasser. – Mnogi od njih nisu se mogli kretati i trebala im je posebna skrb. To je za njih moralo biti užasno – rekla je. Dvije organizacije od utorka su pokušavale evakuirati civile, no morale su odgoditi operaciju zbog teških borbi. – Tragično, za neke je evakuacija stigla prekasno: 11 osoba umrlo je prije nego su timovi Crvenog polumjeseca i Crvenog križa stigli do centra – rekla je. Sirijska vlada u trotjednoj je ofenzivi osvojila istočni Alep koji je bio uporište pobunjenika od 2011. godine. Sada vojska drži 80 posto bivšeg oporbenog uporišta. U toj ofenzivi u vatri sirijske vojske režima predsjednika Bashara al-Assada ubijeno je najmanje 384 civila, uključujući 45 djece, navodi Sirijski opservatorij za ljudska prava (SOHR). Još 105 civila, među njima 35 djece, ubijeno je u vatri pobunjenika na zapadni Alep, sektor koji je u rukama sirijske vlade, navodi SOHR, koji ima sjedište u Velikoj Britaniji. Ruski dužnosnik Rjabkov kazao je da su Washington i Moskva zadnjih dana aktivno pregovarali o Alepu kako bi se omogućila dostava humanitarne pomoći i evakuacija. – Zadnjih nekoliko dana odvijala se intenzivna razmjena dokumenata o stanju u Alepu – rekao je Rjabkov i dodao: – Blizu smo postizanju razumijevanja, ali želim upozoriti da se ne očekuje previše – dodao je. Kremlj je priopćio u srijedu da je i dalje na dnevnom redu mogući američko-ruski sporazum koji bi omogućio sirijskim pobunjenicima da sigurno napuste Alep. Šef ruske diplomacije Sergej Lavrov trebao bi se sastati s američkim državnim tajnikom Johnom Kerryjem u Hamburgu kasnije u četvrtak nakon što su već razgovarali u srijedu i kako su prenijele agencije, nisu postigli nikakav napredak o planu prekida sukoba i evakuaciji pobunjenika i civila. >> Pad Mosula i Alepa ne znači i kraj ratova 