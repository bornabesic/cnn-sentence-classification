Prema svemu sudeći, NATO će u sljedećem razdoblju biti više posvećeniji borbi protiv terorizma nego geopolitičkim vojnim igrama kojima je cilj ostvariti teoretsku premoć na Starom kontinentu. Naime, sljedećeg tjedna ministri obrane zemalja članica postići će, vrlo je izgledno, dogovor kojim bi se ustrojilo NATO-ovo zapovjedništvo za protuterorističku borbu, i to u Napulju u Italiji. Pretpostavlja se kako će većinu operacija ovog novog taktičkog zapovjedništva izvršavati postrojbe SAD-a i zemalja članica južnog dijela Europe. Napulj je izabran zbog svog zemljopisnog položaja i činjenice da je iz Italije u kratko vrijeme moguće stići do Gibraltara na zapadu, kao i do obala Grčke, Turske ili Sirije na istoku Sredozemlja. Borbe na tlu Iako detalji još nisu poznati, prilično je izvjesno da će centar u Napulju upravljati i vojnim operacijama protiv terorista u Siriji, Iraku ili Libiji. Do sada je NATO bio uključen u davanje zračne potpore i obuku iračkih vojnika za borbu protiv ISIL-a, no situacija se sada ponešto mijenja jer će pripadnici NATO-a biti uključeni i u borbe na tlu. Odluka o formiranju posebne grane NATO-a dolazi samo mjesec dana nakon što je u Bijelu kuću ušao Donald Trump. Iako vojni savez tvrdi kako osnivanje zapovjedništva za protuteroristički borbu nema veze s političkim promjenama u Washingtonu, prilično je jasno kako su ove inicijative na neki način “iznuđene” Trumpovim ocjenama da je NATO zastario i da se ne bori protiv terorizma. U vrijeme dok se još borio na izborima, Trump je najavljivao da će tražiti veći angažman saveznika u NATO-u u borbi protiv terorizma, ali i ozbiljnije sudjelovanje u financiranju vojnog saveza. Nakon što je Trump preuzeo dužnost, a pogotovo nakon što je pokazao da svoje ideje i najave iz predizborne kampanje doista planira provesti u djelo, saveznici su počeli prilagođavati svoje planove. Berlin je oprezan Ipak, promjena strateškog smjera NATO-a neće ići baš tako lako niti će zbog Trumpa ostali saveznici pretjerano povijati leđa. Pogotovo ne Njemačka koja se i do sada u jednu ruku protivila ulozi NATO-a u Siriji držeći kako bi žešća vojna intervencija mogla potkopati mirovne pregovore. Čak je i odluka o izviđačkim letovima kojima je glavni cilj nadzor ISIL-a bila kompromis između Njemačke i SAD kojim je dogovoreno da Awacsi ne zalaze nad teritorij Sirije i Iraka, već da snimanja obavljaju iz turskog ili međunarodnog zračnog prostora. Prema procjenama, zapovjedništvo za borbu protiv terorizma u Napulju imat će u prvo vrijeme oko 90 članova, koji će raditi na prikupljanju informacija i procjenama stanja, dok bi formiranje aktivne vojne postrojbe za borbe na terenu bio drugi korak. Riječ bi bila o visoko obučenim specijalnim postrojbama za brza djelovanja koje bi u slučaju potrebe za nekoliko sati stizale na krizno područje u Europi ili na Bliskom istoku. U okviru novih geopolitičkih okolnosti, kao i činjenice da Trumpov SAD više ne vidi ni NATO ni Europu kao svoj strateški cilj, sve su češća mišljenja kako bi Njemačka kao vodeća zemlja Europe trebala razviti svoj nuklearni arsenal kako bi mogla održati vojnu protutežu Europe u odnosu prema Rusiji. To je zatražio ugledni britanski list Financial Times , ali i Roderich Kiesewetter, nekad pukovnik, a sada glasnogovornik njemačkog parlamenta u pitanjima vanjske politike koji se na tom položaju nalazi kao predstavnik CDU. Stavovi stručnjaka u Njemačkoj o nuklearnom naoružavanju zemlje u najmanju su ruku podijeljeni. Dio eksperata tvrdi kako je to logičan korak nakon povećavanja razine opasnosti koja Njemačkoj i Europi prijeti iz okruženja, dok drugi drže kako je neoprezno čak i razgovarati o takvoj mogućnosti. U svakom slučaju, većina Nijemaca protivi se nuklearnom naoružanju, no očito je da se nešto valja iza brda. 