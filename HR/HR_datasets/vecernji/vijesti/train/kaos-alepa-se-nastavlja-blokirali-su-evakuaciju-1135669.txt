Planirana evakuacija područja koja su bila pod kontrolom pobunjenika u Alepu odgođena je u srijedu nakon što je Iran postavio nove uvjete, a grad je ponovno na udaru zračnih i topničkih napada. Iran, jedan od glavnih pristaša sirijskog predsjednika Bašara al-Asada u borbi za Alep, želi istodobnu evakuaciju ranjenih iz sela Foue i Kefraje koja su pod opsadom pobunjenika, rekli su izvori u UN-u i među pobunjenicima. Pobunjeničke skupine navode da je to samo izlika kako bi se odgodila evakuacija. Oporbena televizijska postaja je izvijestila da će odgoda vjerojatno trajati do četvrtka. Primirje u čijem su sklapanju u utorak posredovale Rusija, Asadova najmoćnija saveznica, i Turska, trebalo je okončati sukobe u Alepu. Međutim, zračni udari, granatiranje i pucnjava ponovno su pogodili grad u srijedu ujutro i jedna promatračka skupina je priopćila da izgleda da je primirje propalo. Sirijska državna televizija je javila da je u pobunjeničkom granatiranju područja Bustan al-Kasra, koje je vojska nedavno osvojila, ubijeno šest osoba. Rusija navodi da su vladine snage odgovorile na napade pobunjenika. Šef ruske diplomacije Sergej Lavrov kazao je kako će otpor pobunjenika vjerojatno biti slomljen u iduća dva ili tri dana.  Dužnosnici u vojnom savezu koji se bori na Asadovoj strani nisu bili dostupni za komentar zašto je odgođena evakuacija koja je trebala početi u srijedu rano ujutro. Do zore nitko nije izašao, rekao je Reutersov očevidac koji je čekao na dogovorenoj lokaciji za odlazak. Čekalo je i dvadeset autobusa s upaljenim motorima, ali nisu krenuli u pobunjenička područja. Ljudi u istočnom Alepu spakirali su svoje torbe i zapalili osobne stvari strahujući od pljački sirijske vojske i milicija koje podržava Iran. Rusko ministarstvo obrane priopćilo je da je 6000 civila i 366 boraca napustilo pobunjenička područja u posljednja 24 sata, ali njihov odlazak očito nema veze s planiranom evakuacijom. Brzo napredovanje Plan evakuacije bio je kulminacija dva tjedna brzog napredovanja sirijske vojske i njezinih saveznika koje je natjeralo pobunjenike da se povuku pod intenzivnim zračnim udarima i topničkom vatrom. Preuzimanjem pune kontrole nad Alepom, Asad je dokazao moć svoje vojne koalicije potpomognute ruskim zračnim snagama i šijitskim milicijama iz cijele regije. Sjedinjene Države, Turska i monarhije u Perzijskom zaljevu podržavale su pobunjeničke skupine, ali ta potpora pokazala se nedovoljnom budući da su Rusija i Iran pružili Asadu izravnu vojnu pomoć. Odluka Rusije da pošalje svoje zračne snage u Siriju prije 18 mjeseci preokrenula je rat u Asadovu korist nakon napredovanja pobunjenika diljem zapadne Sirije. Osim Alepa, povratio je i pobunjenička uporišta nedaleko od prijestolnice Damaska ove godine. Vlada i njezini saveznici usredotočili su se na borbu protiv pobunjenika u zapadnoj Siriji, a ne na Islamsku državu (IS) koja je ovaj tjedan uspjela povratiti drevni grad Palmiru, još jednom ilustrirajući izazov s kojim je Asad suočen u ponovnoj uspostavi kontrole nad cijelom zemljom. Rusija smatra pad Alepa velikom pobjedom u borbi protiv terorista, kojima Moskva i Asad smatraju sve pobunjeničke skupine koje se bore za njegovo svrgavanje s vlasti. Međutim, Sjedinjene Države su izjavile u Ujedinjenim narodima da nasilje u tom gradu, mjesecima pod opsadom i bombardiranjem, predstavlja "moderno zlo". Nekoć rastuće gospodarsko središte s glasovitim drevnim lokacijama pretvoreno je u prah u petogodišnjem ratu, u kojemu su ubijene stotine tisuća ljudi i koji je izazvao najgoru svjetsku izbjegličku krizu te dopustio uspon IS-a. Dok je trajala žestoka bitka za Alep, svijet je izrazio zabrinutost za sudbinu 250.000 civila, koliko ih je prema procjenama ostalo u istočnom, pobunjeničkom sektoru grada prije iznenadnog napredovanja vojske krajem studenoga. Deseci tisuća njih pobjegli su u dijelove grada pod vladinom kontrolom ili pod kontrolom kurdske milicije, a deseci tisuća su se povukli dublje u pobunjeničku enklavu koja se počela brzo smanjivati u napredovanju vojske. Istjerivanje pobunjenika u Alepu izazvalo je masovni bijeg prestrašenih civila i pobunjenika, krizu koju je UN nazvao "potpunim krahom humanosti". Na pobunjeničkim područjima nedostaje hrane i vode i sve su bolnice zatvorene. "Ubijeni u svojim domovina" U utorak su Ujedinjeni narodi izrazili duboku zabrinutost zbog izvješća koja su dobili da su prosirijske snage pogubile najmanje 82 civila, među kojima žene i djecu u četvrtima istočnog Alepa koje su preuzele od pobunjenika. Optužili su ih za "pokolj". "Obaviješteni smo da su provladine snage prodrle u domove i usmrtile civile koji su se ondje nalazili, uključujući žene i djecu", kazao je glasnogovornik Visokog povjerenstva UN-a za ljudska prava Rupert Colville . Sirijska vojska je demantirala ubojstva i mučenja, a Rusija je priopćila u utorak da su pobunjenici "zadržali više od 100.000 ljudi u istočnom Alepu kao ljudski štit". Unicef javlja kako je u jednoj zgradi u Alepu navodno zarobljeno više od 100 djece. – Prema alarmantnim izvješćima doktora iz grada, puno djece, moguće više od 100, nalazi se u istočnom Alepu koji se nalazi pod teškim udarom - stoji u priopćenju Unicefa. Pozivaju sve strane uključene u konflikt da dopuste sigurnu i hitnu evakuaciju djece, prenosi Guardian. >> Bashar al-Assad: Zapadne sile žele spasiti teroriste, Palmira je reakcija na Alep >> Krik iz Alepa: Pomozite nam, Assadova vojska sve će nas pobiti! 