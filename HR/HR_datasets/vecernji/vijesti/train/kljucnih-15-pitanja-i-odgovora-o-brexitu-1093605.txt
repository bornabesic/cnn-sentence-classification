Još su samo dva dana ostala do sudbonosnog referenduma za Europu – u četvrtak Britanci glasuju jesu li za izlazak iz Europske unije. Bez obzira na rezultat referenduma – pobijedila opcija za izlazak (brexit) ili se pak Britanci odluče za ostanak u EU, jedno je sigurno – od petka 24. lipnja, kada se prebroje svi glasovi, Velika Britanija, ali i Europa više neće biti iste. Donosimo vam 15 ključnih pitanja i odgovora o utjecaju brexita na živote ljudi i budućnost Britanije, Europe, Amerike... 1. Zašto se Europljani toliko boje brexita? Izlazak jedne ovako velike države bio bi najveći udarac u povijesti Europske unije. Već 60 godina EU raste geografski, a istovremeno je sve tješnja ekonomska i politička suradnja između zemalja članica. Izlazak Velike Britanije sve bi ove procese prvi put u povijesti EU vratio unatrag. 2. Je li već netko napustio EU? Grenland je na referendumu 1982., s 52 posto za, izglasao izlazak iz tadašnje Europske ekonomske zajednice. Formalni izlazak uslijedio je 1985. godine. 3. Koliko je brexit opasan za europsku i hrvatsku ekonomiju? Hrvatska je u Veliku Britaniju lani izvezla roba i usluga u vrijednosti od 204 milijuna eura. Uvoz iz Velike Britanije iznosio je 208 milijuna eura. Izlaskom V. Britanije iz EU očekuje se značajan pad funte u odnosu na euro pa bi svi europski (i hrvatski) izvoznici na Otok pretrpjeli gubitke jer bi izvezena roba u Veliku Britaniju poskupjela. Njemački Ifo institut izračunao je da bi njemački BDP zbog brexita godišnje padao između 0,1 i 0,3 postotna boda. 4. Koliko bi ekonomski izgubila Velika Britanija izlaskom iz EU? Britanski ministar financija George Osborne najavio je da bi brexitom državni proračun izgubio 37 milijardi eura u iduće četiri godine. Da bi se taj minus pokrio, Osborne je već najavio podizanje poreza na dohodak za 2 do 3 postotna boda. Najavljeni su i veći porezi na nasljedstvo, porezi na gorivo, alkohol... Procjenjuje se da bi svaki Britanac zbog brexita godišnje izgubio oko 3000 eura – BDP po stanovniku pao bi sa 38.000 na 35.000 eura. 5. Koliko je tržište EU bitno za Veliku Britaniju? Veoma je bitno! Čak 45 posto britanskog izvoza ide u zemlje EU. S druge strane, preostalih 27 zemalja ukupno izvozi 10 posto svih svojih roba i usluga u Veliku Britaniju. 6. Što bi brexit donio turistima i poslovnim ljudima koji putuju u Veliku Britaniju? Izlaskom Velike Britanije iz EU funta bi znatno devalvirala, što bi pojeftinilo putovanja na Otok. Što se tiče ulaska u Veliku Britaniju nakon brexita neće se dogoditi ništa – naime, pregovori o izlasku iz EU trajat će najmanje dvije godine. Tek nakon toga Velika Britanija odlučit će hoće li državljanima svih zemalja EU ili samo nekima i dalje dopuštati ulazak bez viza. 7. Tko bi bili najveći dobitnici brexita? Švicarska i grad Frankfurt. Europsko plemstvo, poduzetnici iz Azije i ruski oligarsi već traže novu lokaciju za život budući da bi brexit izmijenio poreznu politiku i London više ne bi bio sigurna oaza. Većina svjetskih bogataša već polako traži odstupnicu prema Švicarskoj, gdje je najstabilniji financijski sustav. Grad Frankfurt mogao bi nakon brexita umjesto Londona postati europsko financijsko središte. 8. Što Sjedinjene Države misle o brexitu? Uz Veliku Britaniju jedan od najvećih gubitnika svakako bi bila Amerika. Velika Britanija američka je ulaznica u Europu i u političkom i ekonomskom smislu. Brexitom bi SAD izgubio na utjecaju u Europi, čega je svjestan i američki predsjednik Obama koji već mjesecima poziva Britance da glasuju protiv izlaska iz EU. 9. Tko bi mogao slijediti Veliku Britaniju i napustiti EU? Protivnici EU najjači su u Danskoj i Nizozemskoj. To bi moglo ojačati i desne snage u Francuskoj i drugim zemljama članicama. 10. Hoće li nakon brexita itko više željeti ući u Europsku uniju? Da. Sve balkanske države (Srbija, Makedonija, Crna Gora, BiH, Kosovo, Albanija) kao svoj prioritet postavile su ulazak u EU. 11. Može li Velika Britanija ponovno ući u EU ako se naknadno predomisle? Da. Europski ugovor prihvaća takvu mogućnost ako građani neke zemlje uvide da im izlazak iz EU nije donio onoliko koristi koliko su očekivali. 12. Hoće li nakon brexita ponovno biti uvedena kontrola granice između Irske i Sjeverne Irske? Da. Kroz Irsku će u slučaju brexita prolaziti dio vanjske granice Europske unije. 13. Kako je uopće došlo do referenduma o Brexitu? U izbornoj kampanji 2015. David Cameron obećao je referendum ako ostane premijer. Cameron je nagađao da će koalicijski partneri tražiti izbacivanje referenduma iz koalicijskog ugovora. No Cameron se preračunao – osvojio je apsolutnu većinu, formirao vlast bez liberala i, da bi ostao vjerodostojan, morao je raspisati referendum. 14. Zašto se kraljica ne izjašnjava o brexitu? Kraljica ne smije sudjelovati u političkoj kampanji. Tabloid Sun objavio je 8. ožujka da kraljica Elizabetha podržava izlazak iz EU. Uslijedio je žestoki demanti iz kraljičine palače. 15. Što kažu ankete uoči referenduma? Zagovornici ostanka Velike Britanije u EU malo su porasli u anketama nakon prošlotjednog ubojstva laburističke političarke Jo Cox. Po nekim anketama zagovornici ostanka u EU (bremain) dva do tri posto su ispred zagovornika izlaska (brexit). No, kada se zbroje sve ankete, odnos je gotovo izjednačen – 50:50.      