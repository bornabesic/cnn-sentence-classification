Neki džentlmeni na večeru kod neke londonske dame nose cvijeće, neki bocu vina, ali predsjednik Jean-Claude Juncker prošle je srijede na večeru s britanskom premijerkom Theresom May ponio - ugovor o pristupanju Hrvatske Europskoj uniji. Zajedno s još jednim ugovorom, onim o slobodnoj trgovini između EU i Kanade, što sve skupa ima oko 2000 stranica gusto tipkanog i teško prohodnog teksta, Juncker se pojavio u premijerkinoj rezidenciji u ulici Downing Street 10 kako bi ostavio dojam o nevjerojatnoj kompleksnosti pregovora o Brexitu, u koji se upušta britanska premijerka. No, Juncker je tijekom večere stekao dojam da Britanci “podcjenjuju tehničke poteškoće” koje se neminovno pojavljuju u takvim pregovorima. - Napuštam Downing Street deset puta skeptičniji nego što sam bio - rekao je Juncker svojim suradnicima, citiran prema nedjeljnom izdanju njemačkog lista Frankfurter Allgemeine Zeitung (FAZ). U četvrtak ujutro nazvao je njemačku kancelarku Angelu Merkel i prenio joj je kako premijerka May i njezini najbliži suradnici uopće ne razumiju što ih čeka u pregovorima o Brexitu. - Bilo je vrlo loše. Ona živi u nekoj drugoj galaksiji - rekao je Juncker kancelarki Merkel, citiran prema neimenovanom izvoru londonskog lista Sunday Time. Izvori koji su, nakon subotnjeg summita EU27 o Brexitu u Bruxellesu, brifirali novinare o ovim detaljima očito su svjesno željeli da šira europska javnost sazna koliko iluzija britanska vlada gaji o tome da može vrlo brzo ispregovarati uvjete izlaska iz EU i novi trgovinski odnos s EU27. Čim joj je Juncker u četvrtak ujutro prenio dojmove s večere s premijerkom May, Angela Merkel dodala je male izmjene u govor koji je već bila pripremila i koji je kasnije toga dana držala pred Bundestagom. - Države koje imaju status trećih zemalja, a to je status koji će imati Velika Britanija, ne mogu niti će imati ista ili čak još veća prava nego države članice EU. Svih 27 članica i europske institucije slažu se oko toga - rekla je Merkel i zatim naglasila ono što je dodala nakon razgovora s Junckerom: - Dame i gospodo, možda mislite da se to razumije samo po sebi. Ali moram to tako jasno reći jer imam dojam da neki u Velikoj Britaniji gaje iluzije o tome, a to je gubitak vremena - zaključila je. Istoga dana, premijerka May se na skupu u Leedsu požalila kako se “ostalih 27 europskih država ujedinjuje protiv nas”, što je pomalo neobična izjava koja također može odražavati njezino nerazumijevanje Europske unije: May se, naime, čudi da su članice Unije ujedinjene oko nečega, iako zdrav razum nalaže da je jedinstven stav čitava poanta postojanja neke unije. Prema pisanju FAZ-a, jedan od detalja koji je zapanjio Junckera i njegove suradnike, među kojima je bio i glavni europski pregovarač o Brexitu Michel Barnier, bila je tvrdnja premijerke May da se važno i kompleksno pitanje prava državljana EU u Velikoj Britaniji i britanskih državljana u EU može riješiti do kraja lipnja, na sljedećem sastanku Europskog vijeća. Takav rok je nerealan jer pregovori tek počinju nakon izvanrednih britanskih izbora koje je May raspisala za 8. lipnja, a pitanje prava europskih radnika u UK-u jedno je od najvažnijih za EU27. Dok se ne ispregovara to pitanje, kao i pitanje računa koji UK mora platiti na izlasku (mogao bi iznositi do 60 milijardi eura) i pitanje očuvanja meke granice između Irske i Sjeverne Irske, EU27 uopće ne želi početi pregovarati o onome što je Britancima najvažnije - budućem trgovinskom odnosu. Kad je glavni britanski pregovarač David Davis rekao da nitko ne može prisiliti Veliku Britaniju da plati račun na izlasku, Juncker je uzvratio: ok, onda nema trgovinskog sporazuma. Premijerka May je također, prema izvorima FAZ-a, na večeri tražila da svi dokumenti iz pregovora o Brexitu budu tajni, na što joj je Juncker odgovorio da je to nemoguće jer u svakom trenutku u pregovorima sudjeluju i vlade svih 27 članica i Europski parlament, pa većina sadržaja mora biti javna. - Neka Brexit bude uspjeh - rekla je premijerka May tijekom večere. Juncker joj je odgovorio da, s ovako postavljenim britanskim zahtjevima, Velika Britanija ide prema statusu koji EU ima s trećim zemljama, čak ne ide ni prema statusu Turske koja je u carinskoj uniji s EU. - Brexit ne može biti uspjeh - odgovorio joj je Juncker.  