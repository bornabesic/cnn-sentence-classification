Policija još nikoga nije osumnjičila za teško ranjavanje 20-godišnjeg M. M. Iz Kaštela koji je u subotu pronađen s više prostrijelnih rana u napuštenom bunaru u Vrsinama, u trogirskoj Zagori. – Još uvijek nikoga ne dovodimo u svezu s događajem. Provodimo intenzivno istraživanje, s obzirom na to kako su postupci u tijeku, ne komentiramo ih – kažu u PU Splitsko-dalmatinskoj. Hici promašili vitalne organe Neslužbeno doznajemo kako policajci razgovaraju s prijateljima i poznanicima ranjenog mladića, provjeravaju njegove kontakte u mobitelu i posljednje razgovore. Provjeravaju ima li pokušaj njegove likvidacije veze s drogom, s obzirom na to da je i ranjeni mladić imao veze s kriminalnim miljeom. Navodno su razgovarali s više desetaka osoba, uglavnom u Kaštelima. Za to vrijeme se 20-godišnjak, kojega je pukom srećom spasio mještanin koji je napusti predio kod suhog bunara došao prošetati psa i čuo njegovo zapomaganje, oporavlja u splitskom KBC-u, a pred njegovom bolničkom sobom dežura policija. Unatoč tome što je imao 10-ak rana od hitaca na rukama i nogama te jednu u predjelu prsišta te što je vrlo hladnu zimsku noć proveo ranjen, na otvorenom, život mu nije ugrožen. Prestao je dolaziti na trening Županijsko državno odvjetništvo u Splitu je objavilo kako u suradnji s policijom provodi kriminalističko istraživanje radi utvrđenja identiteta više počinitelja ovog kaznenog djela. Ujedno, izdali su nalog Centru za forenzična ispitivanja, istraživanja i vještačenja “Ivan Vučetić” u Zagrebu za kombinirano biološko-kontaktno, daktiloskopsko, balističko i toksikološko vještačenje izuzetih tragova s mjesta događaja i uzoraka mikro tragova izuzetih očevidom na tijelu oštećenika. Naime, na mjestu događaja, odnosno nedaleko od bunara, pronađene su dvije čahure. Ranjeni mladić ispričao je policiji kako su ga dvojica nepoznatih muškaraca otela u Kaštelima, večer prije no što je pronađen, stavili mu vreću na glavu i u prtljažniku ga vozili do 20-ak kilometara udaljenog pustog mjesta gdje su u njega pucali i potom ga bacili u bunar. Osim rana od metaka, na tijelu nije imao drugih ozljeda nastalih prije pada u bunar dubok tri metra. Otimači su, po njegovim riječima, bili maskirani i ne može ih prepoznati, a ne zna ni marku vozila u kojeg su ga ubacili. U Kaštelima, ljudi ga poznaju kažu kako je bio perspektivan sportaš. – Trenirao je odbojku, moglo je nešto biti od njega, ali prestao je dolaziti na trening kada je upao u loše društvo. Grozno je to što mu se dogodilo, ali mlad je, bitno da je spasio živu glavu. Možda se izvuče i iz kruga ljudi s kojima se druži, a imaju veze s provalama, krađama i drogom – ispričali su nam u Kaštel Lukšiću gdje ozlijeđeni mladić živi. 