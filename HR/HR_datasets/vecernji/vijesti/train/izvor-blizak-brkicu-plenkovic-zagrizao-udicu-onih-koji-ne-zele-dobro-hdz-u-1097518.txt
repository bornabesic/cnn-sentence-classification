Umjesto da se, u trenutku dok je predavao impozantnih 35.000 potpisa koje je skupio za svoju službenu kandidaturu za novog predsjednika HDZ-a, usredotoči na izvanredne parlamentarne izbore i dizanje rejtinga stranke, Andrej Plenković našao se usred sukoba zaraćenih HDZ-ovih frakcija. Nakon afere Konzultantica, zbog koje je s čelnog mjesta morao otići Tomislav Karamarko, lansirana je afera Pozajmica, čiji je izravni cilj sadašnji v. d. predsjednika HDZ-a Milijan Brkić, ali očito i sam Andrej Plenković, kojem afera već u startu umanjuje šanse da na izborima oporavi HDZ. U vrhu stranke mogu se čuti različita mišljenja o tome tko je krivac za unutarstranački sukob, no svi se izvori slažu da se odvija rat “starih struktura” koje su ili ostale naklonjene Karamarku ili se plaše za svoje tek stečene pozicije, sa strukturom okupljenom oko v. d. predsjednika stranke Milijana Brkića. U tu unakrsnu vatru, procjenjuju u HDZ-u, uletjela je i struja Tomislava Čuljka, čiji odnosi s Brkićem već dugo nisu dobri i koja također priželjkuje Brkićevu eliminaciju i bolju poziciju za Čuljka. Afera Pozajmica već se tri tjedna nudi medijima, a gledajući je u kontekstu tog vremena, ona je očito trebala biti osveta Karamarkovih ljudi Brkiću jer je Karamarko svom zamjeniku jako zamjerio što je zatražio da se u jeku afere Konzultantica povuče iz Vlade. U Karamarkovu krugu smatraju da je Brkić time destabilizirao Karamarka koji je u tom trenutku imao navodno pripremljenu priču za novu saborsku većinu. ”Energetske” afere Ostavka i prepuštanje zaboravu bivšeg šefa stranke Tomislava Karamarka nije bila dovoljna “žrtva”. Pogotovu ako su njegovi protivnici u pravu kada tvrde da njegovi ljudi stoje iza zadnjeg napada na Brkića. U kojemu je on, kao potpisnik pozajmice HDZ-u od moćne energetske tvrtke PPD-a, optužen da je taj financijski aranžman od više od 5 milijuna kuna poduzeo na svoju ruku. Iz Brkićeva tabora, naravno, odmah stižu objašnjenja kako je ta priča nemoguća jer Brkić, kao glavni tajnik, a pogotovu 2013. i 2014., kada su odnosi Brkića i Karamarka još bili “idealni”, sigurno ne bi radio ovakve aranžmane bez Karamarkova znanja. Naprotiv, Brkićevi tvrde da je ta pozajmica i uzeta na inicijativu Karamarka. Štoviše, takva je formulacija, doznajemo, navodno trebala izaći u priopćenju koje je HDZ poslao nakon objave afere Pozajmica, ali je navodno Brkić inzistirao da se ide samo s formulacijom da je Karamarko znao za pozajmicu. Kako je Karamarko stradao u “energetskoj” aferi, gdje su repovi priče vodili do mađarskog MOL-a, u vrhu HDZ-a smatraju da je ovdje riječ o pokušaju zamračivanja te problematične afere, lansiranjem “slične, energetske”. – Te dvije su stvari neusporedive, kod afere Konzultantica radi se o pokušaju odustajanja od arbitraže, dakle o ugrožavanju nacionalnih interesa, a u priči s pozajmicom PPD-a nema nezakonitosti i riječ je o hrvatskoj tvrtki koja s Rusima ima veze jedino jer kupuje njihov plin – tumači sugovornik. No, bez obzira na to, jasno je da je ova pozajmica od jake energetske tvrtke politički vrlo sporna. Tako sada sasvim drukčije izgleda činjenica da je za zamjenika ministra gospodarstva (i energetike) pri sastavljanju vlade HDZ “gurnuo” Lea Preleca, koji je do tada bio izvršni direktor u PPD-u. Spoj PPD-ove pozajmice HDZ-u i postavljanje čovjeka iz te tvrtke u Vladu, istina, nije dosad neviđena kombinacija, ali dobra je platforma za izazivanje sukoba interesa. Prva očita posljedica ovog rata među strukturama i klanovima u HDZ-u poljuljana je pozicija A. Plenkovića, ali i poljuljani odnos njega i Brkića. On jednostavno ne može s ovakvom “popudbinom” u izbornu kampanju. Izvori bliski Plenkoviću kažu kako ga svakog dana očekuje novi kostur iz ormara i da će inzistirati na raščišćavanju ove situacije jer pred birače ne može opterećen aferom Pozajmica. Uranio s kritikom Nezgodno jer Plenković i Brkić dio su iste priče i dogovora o mirnoj tranziciji HDZ-a od Karamarkova k “europejskom”. Plenković je jučer jasno poručio da se ne radi se samo o zakonitosti pozajmice, nego je stvar političkog odabira od koga se ona uzima. – Nije normalno da članovi Predsjedništva nisu obaviješteni. Ako je bilo tako, tražit ću političku odgovornost tadašnjeg vodstva stranke o tome – rekao je Plenković i time odmah izazvao reakciju Brkićevih. – Možda Plenković ne shvaća da mu konstruiranjem ove tzv. afere izravno onemogućuju konsolidiranje stranke. Naprotiv, proizvode se podjele koje će dovesti do pasivizacije dijela HDZ-a. Zagrizao je udicu, zaigrao opasnu igru s igračima koji ne žele dobro HDZ-u – rekao je izvor blizak Brkiću. Strukture koje je instalirao Karamarko na neke od glavnih pozicija u HDZ-u očekuju da će u ovoj situaciji Plenković morati “rezati glave”, a najvrednija i prva na pladnju bi trebala biti Brkićeva. U njegovu pak krugu kažu da on na ostavku i ne pomišlja. Utjecajni članovi Predsjedništva jednako bliski i Plenkoviću i Brkiću smatraju da se Plenković “istrčao” s izjavama o trenutačnom traženju političke odgovornosti. – Trebalo je prvo s Brkićem sjesti i detaljno istražiti okolnosti pozajmice, a onda donositi odluke. Pa ako se utvrdi Brkićeva politička odgovornost, jer kršenja zakona tu nema, tražiti i njegovu ostavku, a ako odgovornosti nema, poštedjeti ga kritika – rekao je izvor iz vrha stranke. Ovakvo mišljenje dominira u vrhu HDZ-a koji shvaća da se događa nešto još neviđeno u HDZ-u, a to je da se zbog partikularnih interesa pojedinih klanova svjesno šteti stranci kojoj je ionako loša startna pozicija uoči izbora. – Taktiku “što gore, to bolje” ovdje stare strukture rabe svjesno jer, nakon Brkića, glavni je cilj Plenković koji će, prođe li loše na izborima, biti suočen s pritiscima da i on ode – rekao je naš izvor. >>Plenković: HDZ se mora financirati transparentno, tražit ću političku odgovornost tadašnjeg vodstva Andrej Plenković, osim što je jučer predao 35.000 potpisa (5000 više nego Karamarko) i time postao i formalno jedini kandidat za novog šefa HDZ-a, u središnjici je nastupio s dvije jake poruke. Rekao je da će tražiti političku odgovornost ako se pokaže točnim da u vrhu HDZ-a nisu znali za pozajmicu od PPD-a, ali i jasno je poručio da neće biti ništa od izmjena Stauta HDZ-a koje je Milijan Brkić nedavno najavio kao jačanje stranačkih tijela i umanjivanje moći predsjednika stranke. Plenković smatra da izmjene Statuta uoči izvanrednih izbora nisu prioritet. 