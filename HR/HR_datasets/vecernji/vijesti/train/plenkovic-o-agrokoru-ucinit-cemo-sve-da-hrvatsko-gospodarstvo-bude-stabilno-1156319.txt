Premijer Andrej Plenković osvrnuo se na problem Agrokora te poručio kako je interes njega i Vlade da ta priča nema negativnih reperkusija na stabilnost hrvatskog gospodarstva i financijskog sustava. - Apeliram na sve da malo smire loptu. To što mi danas raspravljamo o sastancima koji su se odvili prije nekoliko tjedana nije nikakav razlog za bilo kakvu dramu ili bilo kakvu uznemirenost. Agrokor je velika hrvatska kompanija, za njeno vođenje odgovoran je prije svega vlasnik, odgovorna je uprava i očekujemo da upravljanje poslovima Agrokor bude na razini koju očekuju i njegovi zaposlenici, te njegovi partneri i dobavljači. Ono što je interes mene kao predsjednika Vlade i interes države je da sve što je vezano za Agrokor na bilo koji način nema negativnih reperkusija na stabilnost, cjelovito gledano, hrvatskoga gospodarstva i hrvatskog financijskog sustava – poručio je premijer.  Upitan što točno Vlada može napraviti ako situacija s Agrokorom ipak ugrozi stabilnost gospodarstva i financijskog sustava, upozorava kako se ne smije zaboraviti da je riječ o privatnoj kompaniji. - Prije svega, mi u ovom trenutku temeljito pratimo situaciju, podsjećam da je riječ o privatnoj kompaniji, nemojte to zaboraviti, mi ćemo učiniti sve da hrvatsko gospodarstvo i naš financijski sustav bude stabilan, vodimo dijalog u mjeri koliko je to potrebno, u ovom trenutku očekujem da uprava Agrokora donosi mudre i korisne odluke i za kompaniju i sve njene partnere – kazao je Andrej Plenković. Osvrnuo se i na kritike da je zbog Ine sazivao izvanrednu konferenciju za medije, a o Agrokoru šuti. - Predstavnici hrvatske Vlade, ministri i ja osobno sastajemo se često s brojnim čelnim ljudima iz hrvatskog gospodarstva, iz međunarodnih kompanija i nije uvijek sve nužno objavljeno na internetu, ni na web stranici niti treba biti – ustvrdio je Andrej Plenković. Ministar financija Zdravko Marić osvrnuo se i na priče o velikim poreznim dugovanjima Agrokora. - Postoji institut porezne tajne koji niti mene kao ministra financija niti bilo kojeg drugog dužnosnika ne isključuje iz tog samog instituta. Kako s Agrokorom tako i s pojedinim kompanijama iz sustava koncerna i svim ostalim poreznim obveznicima, porezna uprava ima intenzivnu suradnju i prati razvoj događaja kroz svoje službe i na tom tragu mogu reći da mi u Vladi pratimo razvoj događanja u Agrokoru. Ali i da po pitanju poreznih odnosa, za sada, nisu uočeni nikakvi pojavni oblici koji bi ukazivali na neko izvanredno stanje, nekakve situacije koje su neuobičajene ili sežu u sferu nečega što treba odmah alarmantno djelovati, ponavljam za sada – kaže Marić. Sve procedure i zakonski propisi, dodaje, kako za Agrokor, tako i za sve druge porezne obveznike su jednaki, odnosno, naglašava, prema svima se na isti način postupa. - Iako postoji porezna tajna, mislim da ipak imam tu slobodu da kažem kako ove spekulacije koje su se pojavile po pitanju iznosa visine poreznog duga ne stoje, odnosno da ih moram demantirati – tvrdi ministar Marić. Kako je u Vladu došao iz Agrokora, upitan je planira se izuzeti iz bilo kakvog odlučivanja o sudbini Agrokora. ­ Sigurno i kao ministar u Vladi, ne želim biti nikome na teret, moja odgovornost u području koje pokrivam naravno da ime veze i sa samim Agrokorom, sigurno da ću u određenim segmentima ili elementima izuzimati se, ali u ovom slučaju govorimo o jednom pitanju koje se tiče cijelog gospodarstva Hrvatske i sigurno da će Vlada zauzeti adekvatan stav – odgovorio je Marić. Na direktno pitanje kakvo je trenutačno stanje u Agrokoru, Marić odgovara kako, što se tiče njegovih saznanja, treba "u svim tim stvarima biti poprilično oprezan i odgovoran". - To znači da i Agrokor i neke od njenih kompanija su javno izlistane na burzi, postoje i domaći i inozemni kreditori, kao što postoje i u slučaju državnih obveznica. Dakle, bez punih saznanja i bez punog uvida, treba biti oprezan i odgovaran s iznošenjem stavova javno, a tako ću i ja postupati kao ministar financija – objašnjava Marić te dodaje kako gospodarstvo, radna mjesta i svi koji spadaju u tu sferu spadaju u zaštitu nacionalnih interesa. Nije želio komentirati izjavu čelnika Mosta Bože Petrova kako država ne treba spašavati osobno Ivicu Todorića. - Ja to ne bih komentirao, ja ponavljam stav Vlade da pratimo razvoj situacije i uzimamo u obzir sve što je vezano uz tu kompaniju. Jako je važno da se donose odluke u toj kompaniji, i fokus treba biti na zaposlenima i svima koji su vezani uz firmu, posebice dobavljači – zaključio je Marić koji nije želio komentirati jesu li bankari bili na sastanku u Vladi vezano uz situaciju u Agrokoru.    >> Ove su brojke ključni razlozi situacije u kojoj se našao Agrokor >> HUP: Budućnost Agrokora i njegovih kompanija nije ugrožena Iz Agrokora su se danas oglasili izjavom oko situacije u toj tvrtki, poručujući da analiziraju opcije te da imaju podršku investitora. "S obzirom na brojne upite, želimo kazati da Agrokor zajedno sa svojim partnerima analizira sve moguće opcije stabilizacije poslovanja društva, posebno vodeći računa o zaposlenicima, dobavljačima, investitorima, potrošačima i ostalim partnerima. Imamo izrazitu podršku naših investitora koji aktivno sudjeluju u procesu i javnost ćemo pravodobno izvijestiti o postignutim rezultatima", navodi se u izjavi. 