Mandatar Aleksandar Vučić podnio je danas predsjednici parlamenta Maji Gojković prijedlog za izbor članova srpske vlade. – Buduća vlada bit će vlada napretka – rekao je Vučić. Poručio je i da će sutra biti službeno predstavljena nova vlada i građani će moći čuti ozbiljan program te vlade za stvaranje novog životnog standarda, javlja RTS. – Nova vlada je kombinacija uspjeha, iskustva i svježine – poručio je Vučić. – Vlada Srbije imat će i jednu ministricu koja se javno izjašnjava kao osoba homoseksualne orijentacije – rekao je Vučić, javlja Blic. 'Znam koliko je stručna i vrijedna' – Ana Brnabić, koja će biti ministrica državne uprave i lokalne samouprave pripadnica je gay populacije. Ona to ne krije i s ponosom govori. Ona je toliko fina i ljupka, rekla mi je: "Predsjedniče, ako vam to smeta, sigurna sam da će o tome sada govoriti...", a ja sam odgovorio: "Ne, mene zanima samo tvoj rezultat, a znam koliko si stručna i vrijedna" – rekao je Vučić. – Baš me briga, to je njezino pravo, mene zanima njezin rezultat. Ako mi možete reći nešto loše iz njezine biografije, u njoj nema mrlja – to je žena koja je mnogo učinila za sve nas i veoma se radujem našem zajedničkom radu. Ona ima izvanrednu energiju, a mene samo zanima šta će biti njezin rezultat u teškom poslu koji je pred njom –dodao je Vučić na konferenciji za novinare. 