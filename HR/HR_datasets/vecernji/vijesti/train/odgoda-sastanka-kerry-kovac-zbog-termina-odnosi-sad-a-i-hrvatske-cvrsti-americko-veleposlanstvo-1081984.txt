Američko veleposlanstvo u Hrvatskoj objavilo je da su poteškoće u pronalaženju odgovarajućeg termina jedini razlog odgode sastanka šefova diplomacije dviju zemalja, Johna Kerryja i Mire Kovača.  – Veleposlanstvo Sjedinjenih Država potvrđuje da jedini razlog odgode sastanka između državnog tajnika Johna Kerryja i ministra vanjskih i europskih poslova Mire Kovača leži u poteškoći obiju strana u pronalaženju odgovarajućeg termina – navodi se u priopćenju. – Odnosi između Sjedinjenih Država i Hrvatske i dalje su čvrsti – stoji u priopćenju američkog veleposlanstva. Sjedinjene Američke Države i Hrvatska dogovorile su se da će ugovoriti novi termin za ovaj bilateralni posjet, dodaje se u tekstu. Neki hrvatski mediji pišu da je Kerry otkazao za srijedu planirani sastanak s ministrom Kovačem koji je u Washington putovao kako bi se sastao s američkim kolegom nagađajući da je razlog američka reakcija na navodnu obnovu ustaške simbolike i stanje medijskih sloboda i ljudskih prava u Hrvatskoj. Obavijest o odgodi sastanka Kerryja i Kovača popodne je stigla i iz Ministarstva vanjskih i europskih poslova. – Sastanak između ministra vanjskih i europskih poslova Mire Kovača i državnog tajnika Johna Kerryja odgođen je zbog neodgodivih obveza obiju strana. U tijeku su razgovori za novi termin sastanka. Odnosi između Republike Hrvatske i SAD-a su prijateljski i vrlo bliski – stoji u priopćenju. >>Svjetski političari u Muenchenu o rješenju sirijske krize i egzodusu iz Alepa 