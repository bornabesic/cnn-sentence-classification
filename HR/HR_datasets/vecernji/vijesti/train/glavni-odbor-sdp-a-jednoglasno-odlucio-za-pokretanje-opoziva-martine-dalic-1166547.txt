Glavni odbor SDP-a jednoglasno je prihvatio zaključak stranačkog predsjedništva vezano uz pokretanje opoziva Martine Dalić s mjesta potpredsjednice Vlade i ministrice gospodarstva zbog, kako tvrde, sukoba interesa u slučaju Agrokor. Zaključak predsjedništva da SDP kreće u opoziv ministrice Dalić zbog evidentnog sukoba interesa jer odvjetnička društva Vladi pišu zakone, jednoglasno je prihvatio Glavni odbor, najviše tijelo SDP-a između dviju stranačkih konvencija, potvrdio je novinarima predsjednik Glavnog odbora SDP-a Erik Fabijanić. Za političku situaciju u zemlji rekao je da "strmoglavo evoluira" te da u SDP-u donose odluke o svom budućem djelovanju u kontekstu sraza među vladajućima.  Povodom 10. obljetnice smrti prvog predsjednika SDP-a Ivice Račana, Glavni je odbor jednoglasno usvojio i načela djelovanja koja se, po Fabijanićevim riječima, temelje na Račanovim Tezama za raspravu u SDP-u iz 2006.  "Glavni odbor je odlučio jednoglasno, po drugi put, osnažiti te odluke koje imaju 29 točaka i koje su aktualne i nakon deset godina", istaknuo je predsjednik Glavnoga odbora. Rekao je i da stranka neće ograničiti komuniciranje svojih članova preko društvenih mreža. "Nije u pitanju ograničenje, nego sustav vrijednosti jer nam je važno da građani prepoznaju tko se drži određenih pravila koja su etične i moralne naravi", poručio je Fabijanić, odgovarajući na pitanje novinara. 