Ukoliko novoizabrani američki predsjednik Donald Trump ne ubrza pristupanje Crne Gore NATO-u, to bi moglo gurnuti Crnu Goru u ruke Rusiji koja se protivi ulasku Crnogoraca u Sjevernoatlantski savez, rekao je u nedjelju profesor Daniel Serwer sa Sveučilišta Johns Hopkins. “Ukoliko Trump, ne izvrši pritisak za pristupanje Crne Gore NATO-u, to neće pomoći Podgorici, ili njenim odnosima sa SAD-om”, kazao je Serwer, profesor upravljanja sukobima i za transatlantske odnose na Johns Hopkinsu, za podgorički list Pobjedu od nedjelje. Serwer je ustvrdio da bi to “moglo gurnuti Crnu Goru u ruske ruke". Na pitanje da li bi sadašnji komplicirani odnosi SAD-a i Rusije mogli utjecati na ulazak Crne Gore u NATO, Serwer je ocijenio da nitko u američkom Kongresu ne želi usporiti ratifikaciju zbog ruskog protivljenja, ali ostaje da se vidi šta će nova administracija učiniti. “Nadam se da će željeti poslati Rusima vrlo jasan signal da vrata NATO-a ostaju otvorena za one koji su kvalificirani i koji žele ući. Europa - cjelovita i slobodna (što znači, između ostalog i dobrovoljno pridruživanje Savezu) je dobra ideja”, kazao je Serwer. On se nada da će protokol o pristupanju Crne Gore NATO-u biti odobren u američkom Senatu u narednih nekoliko tjedana. "Ako se to ne dogodi prije 20. siječnja, sumnjam da će to biti prioritet nove administracije", rekao je Serwer. Rekao je da bi u tom slučaju ključni senatori trebali to odraditi "kako bi poslali nedvosmisleni signal potpune posvećenosti Savezu, što je ujedno i poruka i Donaldu Trampu i Vladimiru Putinu". >>Europu treba podijeliti na megaregije? Evo kojoj prema 'izvornim europskim identitima' pripada Hrvatska >>Vujanović: Zašto bi bili jedina država Jadrana i europske obale Mediterana izvan NATO-a? 