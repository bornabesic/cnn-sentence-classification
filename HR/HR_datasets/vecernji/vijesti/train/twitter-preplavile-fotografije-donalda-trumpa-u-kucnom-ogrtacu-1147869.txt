Twitter su preplavile fotografije američkog predsjednika Donalda Trumpa u kućnom ogrtaču nakon što je glasnogovornik Bijele kuće Sean Spicer rekao da ga Trump ne posjeduje. Spicerova izjava zapravo je reakcija na članak New York Timesa u kojemu se navodi da Trump u Bijeloj kući gleda televiziju u kućnom ogrtaču. Timesov članak navodi kako se Trumpovi pomoćnici sastaju u mraku jer ne mogu shvatiti kako rade prekidači za svjetlo te da Trump tumara neistraženim dijelovima Bijele kuće kada ne gleda TV u kućnom ogrtaču ili ne telefonira. Trumpu se članak nije baš svidio pa je napao novine na Twitteru. - Propadajući New York Times morao se ispričati svojim pretplatnicima zbog lošeg izvještavanja o mojoj pobjedi na izborima. Sad su gori! - napisao je Trump na svojoj omiljenoj društvenoj mreži.   Reagirao je i Spicer, koji je zatražio ispriku od novina zbog članak koji je, kako kaže, prepun pogrešaka i laži. - Mislim da predsjednik ne posjeduje kućni ogrtač; definitivno ga ne nosi - rekao je Spicer. Na njegove riječi reagirali su tviteraši objavom starih fotografija na kojima Trump pozira u bijelom kućnom ogrtaču. - Trump ima hotele. Svaka soba ima kućni ogrtač. Vjerojatno postoji skladište puno kućnih ogrtača. Definitivno ima kućni ogrtač - napisao je jedan korisnik.   >> Trump optužio medije da prešućuju terorističke napade >> Trump ima poruku za 'radikalne islamske teroriste': 'Amerika i njezini saveznici će vas pobijediti' 