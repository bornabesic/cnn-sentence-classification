Hrvatski sabor danas je zasjedanje ponovno započeo stankom koju je po više tema zatražilo tri saborska kluba. SDP je stanku tražio zbog, kako su rekli, neprimjerenog odnosa prema žrtvama rata, Živi zid zbog kašnjenja stipendija za učenike koji se školuju za deficitarna zanimanja dok je Most svoj zahtjev obrazložio "monopolom telekomunikacijskih korporacija i moguće korupcije hrvatskih institucija". Saborski zastupnik Mosta Nikola Grmoja rekao je kako Hrvatska postaje zarobljenikom međunarodnih interesnih skupina, navodeći primjer monopola jedne telekomunikacijske korporacije koju nije htio imenovati. – Nitko normalan neće raditi ozbiljne investicije u Hrvatskoj jer ne može očekivati pravnu sigurnost i predvidljivost. Konkretan primjer je na području telekomunikacija gdje se po dokumentiranim tvrdnjama sudionika ostvaruje potpuna nezakonita vladavina velike telekom kompanije, za koju se tvrdi kako naši sudovi u konkretnim sudovima pronalaze vrlo sporna pa i apsurdna stajališta kako bi zataškali ponašanje koje narušava temeljne vrijednosti ovog društva – upozorio je Grmoja nakon stanke u Saboru.  Mostov zastupnik tvrdi kako u jednom pravnom konfliktu jednog koncesionara sa spomenutom velikom kompanijom sudovi posve izokreću smisao tadašnjeg zakona o telekomunikacijama i njegovih pravilnika, proglašavajući propise kojim se uređuje tržišno natjecanje u telekomunikacijama potpuno neobvezujućim za tu veliku kompaniju. Takva apsurdna stajališta naših sudova oprečna su ranijim presudama i stajalištima i Vrhovnog i Ustavnog suda, istaknuo je Grmoja. – Hrvatska polako postaje zarobljenikom međunarodnih interesnih skupina – ocijenio je. Dodatno svjetlo na tu korporaciju, kaže, daju dokumenti američkih istražnih organa o načinu poslovanja međunarodne grupacije kojoj pripada ta velika telekom korporacija koja uživa bezrezervnu naklonost naših sudova. – Iz javno dostupnih dokumenata neosporno je kako je spomenuta međunarodna grupacija koja je prisutna u Hrvatskoj, u nama susjednim zemljama korumpirala političke stranke i pojedince s ciljem nelegalnih utjecaja na tržišnu utakmicu u tim zemljama –  poručio je Grmoja. Saborski zastupnik SDP-a Arsen Bauk upozorio je na, kako je rekao, neprimjeren odnos prema žrtvama rata, a podsjećajući na uništenu izložbu o Vukovaru u Novom Sadu rekao je da s druge strane u Srbiji ima ljudi koji imaju svijest o zločinima koji su počinjeni u ime njihove države. - Klub SDP-a zatražio je stanku da bi upozorio na neprimjeren odnos prema žrtvama rata. To je tema koja je u Hrvatskoj ova zadnja dva dana aktualna, a i bit će još neko vrijeme, ako Vlada ne reagira. Nepoznati počinitelj uništio je izložbu "Vukovar - Ubijanje jednog grada", koju je u Novom Sadu povodom 25. obljetnice uništenja tog grada postavila organizacija za ljudska prava Žene u crnom u suradnji s aktivističkom umjetničkom trupom Artklinika - rekao je Bauk nakon stanke. Autor izložbe fotograf Srđan Veljović kazao je, naveo je Bauk, da ga uništavanje nije iznenadilo. - 'Kako sam imao određeni strah da će izložba završiti ovako, postoji strah da će moja i tuđa djeca doći u situaciju da se takvo nešto ponovi', kazao je aludirajući na razaranje Vukovara. Opet nasuprot tome postoji paradoks da s teritorija za koji se moja generacija, citat, tako zdušno klala, svi žele otići. Ta energija u nedosanjanim teritorijama je dovela do toga da 25 godina kasnije ljudi ne žele živjeti na ovim prostorima - navodio je Bauk. Iz toga je kaže, razvidno da i s druge strane u Srbiji ima ljudi koji imaju svijest o zločinima koji su počinjeni u ime njihove države. - Takva svijest postoji i u Hrvatskoj. I zato svima onima koji mi ovih dana šalju prijeteće poruke u Inbox, potpisani: Za dom spremni, i dijele se na vaše i naše, mogu samo poručiti, oni ljudi u Srbiji koji su organizirali ovu izložbu su moji, a oni koji su ovu izložbu su uništili su vaši - poručio je Bauk. >> Pernar: Ignorirate me. Dalić: Ne ignoriram vas, nego ste bili za mobitelom dok sam ja odgovarala Saborski Odbor za ratne veterane nije u srijedu, zbog nedostatka kvoruma, održao sjednicu, pa ni raspravio točke koje su mu bile na dnevnom redu, jer od 12 članova Odbora došlo ih je šest.  Nemamo kvorum, sjednicu ćemo održati u idućem slobodnom terminu, rekao je predsjednik Odbora Ivan Anušić (HDZ). Na traženje Nenada Stazića (SDP), Anušić je konstatirao kako su nazočni svi SDP-ovi članovi: Stazić, Željko Jovanović, Zdravko Ronko i Franko Vidović te Branimir Bunjac iz Živog zida. Nisu došli HDZ-ovi i Mostovi zastupnici Milijan Brkić, Miro Bulj, Josip Đakić i Hrvoje Runtić kao ni nezavisni Željko Lacković i Bruna Esih, koja je, doduše, kratko navratila na sjednicu, ali je nije bilo kad je Anušić utvrđivao kvorum.    Saborski Odbor za ratne veterane je trebao raspraviti predložene izmjene Zakona o mirovinskom osiguranju, po kojima se braniteljske mirovine više ne bi razdvajale na dio ostvaren po općem i na dio ostvaren po posebnom propisu, već bi činile cjelinu, te utvrditi prijedlog imenovanja za člana Upravnog odbora Fonda hrvatskih branitelja iz Domovinskog rata. Radi tih tema na Odbor je u srijedu došao ministar branitelja Tomo Medved.  