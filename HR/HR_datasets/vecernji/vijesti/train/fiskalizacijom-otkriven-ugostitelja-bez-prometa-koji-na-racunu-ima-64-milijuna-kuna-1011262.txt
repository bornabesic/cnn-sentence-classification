Na konferenciji u Pragu hrvatsko izaslanstvo pridonijelo je govoreći o iskustvima provođenja fiskalizacije, temi o kojoj se u Češkoj trenutačno raspravlja. Ministar financija Boris Lalovac prezentirao je učinke fiskalizacije u Hrvatskoj te je uz podatke naveo i primjere pokušaja prijevare koji se, zahvaljujući fiskalizaciji, lako uočavaju uz pomoć OIB-a. Iznio je slučaj ugostiteljskog poduzetnika koji je u godišnjoj prijavi istaknuo da nema prometa osam mjeseci jer radi samo u siječnju, veljači, kolovozu i rujnu. U "papirnatoj" prijavi navedena je osnovica za izračun PDV-a od 217 tisuća kuna, dok je fiskalizacija pokazala da spomenuti poduzetnik radi cijelu godinu i da mu je osnovica za izračun poreza bila 525 tisuća kuna. U fiskalizaciji je uočen i novi način pokušaja prijevare, a to je storniranje računa što se uvijek događa sat-dva prije kraja radnog vremena. Elektronički sustav uočio je restoran u kojem su jedan cijeli tjedan stornirali svaki račun dva sata prije kraja radnog vremena. Uz pomoć OIB-a, porezna je ustanovila da poduzetniku ipak ne ide loše jer je na poslovnom žiroračunu imao više od 64 milijuna kuna zbog čega su ih posjetili porezni inspektori, piše Novi list. Storniranje računa u kafićima i restoranima praksa je u još nekoliko slučajeva. U drugom restoranu, uočena je praksa da se stornira dnevno i po 90 posto računa u iznosu do 30 tisuća kuna. Poduzetnik je zanemario činjenicu da porezna uprava može uz pomoć OIB-a provjeriti žiroračun restorana i na njemu pronaći značajan iznos novca, za koji je vlasnik morao objasniti kako je sjeo na račun, ako je dnevna zarada bila tek tisuću-dvije kuna. U 2013. godini, kad se fiskalizacija postupno uvodila u plaćanju gotovinom, ukupan promet bio gotovo 149 milijardi kuna, dok je već sljedeće godine narastao na 160 milijardi kuna. Porezna je osnovica u 2013. bila 123 milijarde kuna, a godinu dana poslije 135,6 milijardi kuna. Kako se radi o različitim stopama PDV-a, od pet, deset i 25 posto, teško je izračunati koliko je u konačnici država više zaradila na fiskalizaciji. >> Porezna uprava kreće s pojačanim nadzorom obveznika fiskalizacije 