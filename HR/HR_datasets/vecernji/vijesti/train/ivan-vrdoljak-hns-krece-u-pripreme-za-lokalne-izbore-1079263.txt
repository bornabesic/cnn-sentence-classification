Ministar gospodarstva i član Središnjeg odbora HNS-a Ivan Vrdoljak uz novo vodstvo stranke danas je krenuo u obilazak županijskih organizacija. Hrvatska narodna stranka priprema se za lokalne izbore, a za vrijeme obilaska razgovarat će s predsjednicima stranačkih podružnica i članovima HNS-a diljem Hrvatske.  – Nekoliko smo puta rekli da je HNS stranka rezultata, stranka posla, stranka zdravog razuma i stranka građanskog centra, kojoj je jedan od prioriteta isporučiti rezultat građanima. Kako bismo to ostvarili, krećemo u pripreme za lokalne izbore – poručio je s konferencije za medije iz Varaždina predsjednik HNS-a i saborski zastupnik Ivan Vrdoljak. – Želimo s kolegama razgovarati o tome što su ciljevi i programi HNS-a, a kako smo mi učeća organizacija, na ovaj način razmjenjujemo iskustva da vidimo kako jedni drugima u različitim dijelovima zemlje možemo pomoći – poručio je Ivan Vrdoljak. Govoreći o rezultatima Varaždinske županije, Vrdoljak je izdvojio rast zaposlenosti od 2,5 posto u 2015. u odnosu na 2014. godinu, što, zaključio je, samo dodatno potvrđuje da su dva najbolja župana u Hrvatskoj upravo varaždinski i međimurski, iz redova HNS-a. – Pred nama su novi zadaci. Zadatak više nije kako povećati zaposlenost, nego kako podići plaću ljudima ove županije, rasteretiti poslodavce represija, kako bi novac završio u džepovima građana. Ne spavamo, idemo raditi. Sedam dana nakon HNS-ova Sabora radimo pripremu za lokalne izbore – poručio je predsjednik HNS-a. – Nama su bitni rezultati i upravo su rezultati ti koji HNS-u donose prevagu. Na lokalnim izborima prije tri godine u Varaždinskoj županiji osvojili smo 15 od 28 gradova i općina, a sad smo taj cilj i pojačali. Siguran sam da ćemo s ekipom koju imamo u ovoj županiji, općinama i gradovima, i podrškom na nivou države biti još jači i kvalitetniji – poručio je zamjenik predsjednika HNS-a, predsjednik Županijske organizacije HNS-a Varaždinske županije i župan Varaždinske županije Predrag Štromar.  – U idućih mjesec i pol dana obići ćemo sve županijske organizacije i pripremati se za lokalne izbore. Siguran sam da ćemo i u drugim dijelovima Hrvatske polučiti kvalitetne rezultate jer mislim da imamo dobre programe i dobre ljude – zaključio je Predrag Štromar. >> HNS želi uvesti preferencijalno glasovanje i na lokalne izbore 