Vodstvo Hrvatske radiotelevizije (HRT) zatražilo je od bivšeg glavnog ravnatelja HRT-a Gorana Radmana povrat 104.068 kuna za troškove parničnih postupaka za njegova 23 privatna spora koja je tijekom svojega mandata pokrenuo na trošak HRT-a. Kako Hina saznaje, zahtjev za povrat novca od Radmana podnesen je na preporuku interne revizije koja provodi nadzor nad poslovanjem i odlukama bivše uprave javne radiotelevizije, među kojima je bila i odluka o pokrivanju parničnih troškova glavnog ravnatelja. – Pokrivanje troškova Radmanovih privatnih sudskih sporova temeljilo se na odluci koju je bivši glavni ravnatelj HRT-a sam o sebi donio. Riječ je o službenome dokumentu pod nazivom "Odluka o sudskim troškovima odgovornih osoba i radnika HRT-a" od 14. svibnja 2015., odnosno o dokumentu "Izmjena i dopuna Odluke o sudskim troškovima odgovornih osoba i radnika HRT-a "od 9. srpnja 2015. – navodi se u HRT-ovu odgovoru Hini. Vodstvo HRT-a ističe da je ta odluka stavljena izvan snage sredinom ožujka, nakon Radmanove smjene. Također navodi da je Radman potpisao i odluku o svojevrsnoj podjeli troškova nakon pravomoćne presude u tim privatnim sporovima. – Bivši glavni ravnatelj HRT-a sam sebi je potpisao izjavu kojom se utvrđuje da će u slučaju da pravomoćno uspije u sporu dosuđeni trošak sudskoga postupka uplatiti na žiroračun HRT-a. U slučaju da pravomoćno izgubi spor, obvezao se samo drugoj strani nadoknaditi trošak sudskoga postupka –  ističu s HRT-a. Osim povrata troškova za privatne sporove od Radmana, HRT traži i povrat novca od bivšeg ravnatelja poslovanja Borisa Sruka, koji je pokrenuo četiri sudska postupka u kojima je 13.900 kuna troška platio HRT. – Ni gospodin Goran Radman ni gospodin Sruk do ovoga trenutka nisu podmirili spomenute troškove – poručuju s HRT-a. Radman nije htio komentirati tvrdnje novog vodstava HRT-a, a Sruk je bio nedostupan. Među novijim sudskim sporovima koje je pokrenuo Radman je i onaj na temelju privatne tužbe protiv bivše urednice HTV-a Hloverke Novak Srzić zbog njezina autorskog članka "Labrador s HRT-a donio mi je turiste", u kojem je prvo ročište održano prošlog tjedna na zagrebačkom Općinskom kaznenom sudu. Prvo ročište očekuje se i u Radmanovu sporu protiv nakladnika "Bujice" na osječkom sudu u kojem bivši ravnatelj HRT-a traži naknadu štete od 90.000 kuna zbog, kako se navodi, niza neprovjerenih i neistinitih informacija i uvredljivih objeda kojima su mu povrijeđeni dostojanstvo, čast i ugled. 