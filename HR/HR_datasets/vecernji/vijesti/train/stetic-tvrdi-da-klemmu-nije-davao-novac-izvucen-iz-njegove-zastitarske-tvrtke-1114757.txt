Radovan Štetić, jedan od suoptuženika Josipa Klemma, u ponedjeljak je suprotno navodima iz optužncie rekao da Klemmu nikada nije davao novac koji su, po tvrdnjama tužiteljstva, prethodno izvlačili iz Klemmove zaštitarske tvrtke preko ugovora za nepostojeće usluge. Klemm je ranije porekao da je od 2005. do 2007. iz svoje tvrtke, uz pomoć još nekih optuženika koji su priznali krivnju i nagodili se s tužiteljstvom, a među kojima je i Štetić, izvukao gotovo tri milijuna kuna i utajio čak 593 tisuće kuna poreza. Štetić koji je ispitan kao prvi svjedok ispričao je da je jedini novac koji je dao Klemmu bio namijenjen povratu dviju pozajmica koje je od njega uzeo zajedno s Hrvojem Zorovićem. "Sve smo uredno vratili, novac mu je odnio Zorović i to je jedini konkakt koji sam imao s Klemmom", rekao je Štetić. Inače, riječ je o jednom od osumnjičenih pripadnika tzv. zagrebačke zločinačke organizacije iz 90-tih, koji je kasnije odgovarao i zbog prevare, osnosno izvlačenja novca u slučaju u kojem je jedan od osumnjičenih bio sin šefa zagrebačke policije Saša Burušić. Na suđenje je doveden iz zatvora u Glini. Kazao je da je kod Zorovića s kojim je imao tvrtku vidio račune za iznajmljivanje automobila izdane Klemm securityju, no tvrdi da ne zna jesu li naplaćene usluge zaista i obavljene ili je bila riječ o fiktivnim računima. Na pitanje je li Zorović bio u dobrim odnosima s Klemmom Štetić je kazao da "najvjerojatnije jesu kada mu je posuđivao novac na riječ". Tužiteljstvo je na početku suđenja najavilo da će dokazati kako je Klemm izvlačio novac iz svoje tvrtke preko fiktivnih ugovora za oglašavanje i 'rent a car' usluge koje nikada nisu izvršene. U optužnici tvrde da su mu u tome pomagali Štetić i Zorović, ali i Tomislav Matanić, Silvio Golubovac i Leonard Valent, koji su ranije sporazumno osuđeni nakon priznanja nedjela i nagodbe s tužiteljstvom. Istraga navodnih Klemmovih "financijskih malverzacija" pokrenuta je još 2014. no on tada nije uhićen jer je u tužiteljstvu iznio tzv. aktivnu obranu, tvrdeći da se može osjećati krivim ako je svoju tvrtku oštetio neznanjem, ali da nikada ne bi oštetio državu. Nakon podizanja optužnice u svibnju 2015. Klemm, tada jedan vođa prosvjeda hrvatskih branitelja u Savskoj ulici 66, Hini je kratko rekao da se "raduje optužnici". U lipnju ove godine zajedno s pročelnikom zagrebačkog Gradskog ureda za obrazovanje, kulturu i sport Ivicom Lovrićem i voditeljem Holdingove podružnice Sportski objekti Dragutinom Kosićem optužen je za lihvarski ugovor u vezi transfera košarkaša Darija Šarića te zapošljavanja u Ciboni na račun Zagrebačkog holdinga. >> Klemm stigao na suđenje: 'Sve poreze sam platio i ništa nisam utajio' 