Mladić iz Kaštela (20) na kojeg su u subotu oko 13 sati u Vrsinama kod Trogira nepoznati muškarci ispalili nekoliko hitaca i bacili ga u prazni bunar, zbog teških tjelesnih ozljeda zadržan je na Odjelu trauma KBC-a Split. Stanje mu je nepromijenjeno, no izvan je životne opasnosti, doznaje se u ponedjeljak iz KBC-a. Prema neslužbenim izvorima u splitskoj bolnici, mladić (20) je zadobio više ustrjelnih rana od vatrenog oružja i od pada u bunar, no iako je riječ o teškim tjelesnim ozljedama i brojnim lomovima, njegov život nije u opasnosti. – Vikao je da ga spasim i da su ga manijaci propucali te bacili u bunar. Bio je krvav. Otišao sam po oca – rekao je mještanin koji je našao mladića. – Nisam ni znala za bunar. Vjerojatno je nekada davno služio za sakupljanje kišnice i pojenje stoke – kaže mještanka za 24sata. Prema navodima iz policije, 20-godišnji Kaštelanin nakon primitka u bolnicu istražiteljima je rekao kako je šetao Vrsinama kada su ga u jednom momentu napali nepoznati zamaskirani muškarci, pucali na njega i bacili ga u bunar.  Ozlijeđenog mladića iz suhog tzv. rimskog bunara, dubokog oko tri metra, spasio je jedan mještanin koji je šetajući psa čuo zapomaganje. O tome je obavijestio nadležne službe nakon čega su mladog Kaštelanina s teškim ozljedama iz bunara izvukli vatrogasci. U policiji kažu da o slučaju ne mogu govoriti ništa detaljnije jer je kriminalističko istraživanje u tijeku, kao i potraga za nepoznatim napadačima. 