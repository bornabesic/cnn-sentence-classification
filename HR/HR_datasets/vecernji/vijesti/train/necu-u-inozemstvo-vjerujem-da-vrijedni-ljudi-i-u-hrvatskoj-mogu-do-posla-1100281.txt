U cijelom nizu važnih i znakovitih podataka o rezultatima netom završene državne mature jedan podatak iskače zbog svoje izvrsnosti i, rekli bismo, unikatnosti. Odnosi se on na učenika zagrebačke XV. gimnazije Nikolu Jalšenjaka koji je ispite A razine iz matematike i fizike riješio sto posto, dok je i od mogućih 160 bodova za ispit A razine iz hrvatskog jezika ostvario čak 153 boda. Zbog takvih sjajnih rezultata jučer je proglašen i dobitnikom nagrade “Marin Soljačić”, koja iznosi 5000 dolara, i bit će mu svečano uručena 22. kolovoza. – Iznenadio sam se kada sam doznao rezultate ispita jer nisam znao da sam tako dobro riješio i matematiku i fiziku. No, matematika mi je uvijek dobro išla i uvijek mi je bila jedan od najzanimljivijih predmeta. Stoga sam i očekivao da ću upisati željeni fakultet, a to je Prirodoslovno-matematički fakultet (PMF), istraživački smjer matematike. Za sada znam samo to, jer u ovom trenutku još nisam siguran čime bih se ubuduće zapravo htio baviti. Više je opcija, ili financijska matematika ili nešto više vezano uz informatiku. A za uspjeh na ispitu iz hrvatskog jezika rekao bih da je to više rezultat učenja sve četiri godine. Naravno, bitno je i čitanje lektire te pisanje eseja. Meni čitanje lektire nikada nije bilo mrsko. Svu sam lektiru rado čitao – kazao je Nikola Jalšenjak priznavši da mu ipak nije bilo svejedno pri pisanju mature kao ni dok je čekao rezultate iako je, kako je rekao, ispit iz matematike riješio za dva sata pa je preostalih sat vremena provjeravao napisano, a s ispitom iz fizike bio je gotov i prije. Riješio ga je za sat i pol. – U srednjoj školi bio sam na županijskim natjecanjima iz matematike i geografije, a najbolji rezultat bio mi je drugo mjesto na natjecanju iz geografije – mirnim glasom kazao je naš najuspješniji maturant kojem će biti uručena i nagrada “Marin Soljačić”. – Ta mi nagrada puno znači jer je potvrda mog rada protekle četiri godine. Sretan sam i ponosan što sam je dobio. I taj je uspjeh vredniji od novca koji se daje. Za sada ću taj novac staviti na štednju pa ću kasnije vidjeti na što ću ga potrošiti. Volim putovanja, upoznavanje novih krajeva... Možda bih mogao dio novca potrošiti na neko zanimljivo putovanje. No, puno mi znači što ću moći upoznati gospodina Soljačića jer nikada nisam mogao ni pretpostaviti da ću biti toliko uspješan da ga upoznam – posve iskreno kaže nam mladi Nikola koji se sad veseli i odlasku na more gdje se planira dobro odmoriti i provesti s prijateljima. A planovi za dalje? – Za sada ne planiram ići u inozemstvo. Nadam se da za to neće biti ni potrebe. Radije bih se ovdje dalje školovao i našao posao. Teško je reći vjerujem li da će to biti tako, no želim vjerovati da vrijedni ljudi mogu naći posao i u Hrvatskoj – kaže Nikola Jalšenjak. >> Najviše je 100% riješenih ispita iz matematike. Goran iz Pete gimnazije: Definitivno ću upisati FER Državnoj maturi pristupilo je 35.527 učenika. Čak su 43 učenika iz ispita više razine i izbornih ispita jedan ispit riješila 100%, a četiri su učenika sa stopostotnim rezultatom riješila dva ispita. Rezultati pokazuju da su učenici gimnazija od obveznih ispita prosječno najbolje riješili ispit B razine njemačkog jezika (80%), zatim ispit A razine engleskog jezika (77%), A razine njemačkog i B razine engleskog jezika (75%), B razine matematike i A razine hrvatskog (71%) te B razine hrvatskog (66%), a najslabije su riješili A razinu matematike (63%). Od izbornih ispita prosječno su najbolje rezultate postigli iz biologije i psihologije (62%), fizike, politike i gospodarstva, informatike i povijesti (57%)... Učenici strukovnih škola od obveznih su ispita prosječno najbolje riješili ispite A razine njemačkog i engleskog (67% i 65%), B razine njemačkog i engleskog (61% i 60%), ..., a najviše im je muke zadavala A razina matematike (43%). Od izbornih predmeta najbolje su im išle politika i gospodarstvo (47%). Znači, naši učenici bolje znaju engleski i njemački jezik nego hrvatski. 