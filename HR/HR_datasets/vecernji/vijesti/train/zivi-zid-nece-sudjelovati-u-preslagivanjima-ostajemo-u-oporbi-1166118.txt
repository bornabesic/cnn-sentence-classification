Ivan Vilibor Sinčić iz Živog zida rekao je da njegova stranke neće sudjelovati u eventualnim preslagivanjima nakon što je na sjednici Vlade premijer Andrej Plenković pokrenuo smjenu trojice ministara iz Mosta. Sinčić je također rekao da će Živi zid u Saboru glasati za smjenu trojice ministara. Sinčić je rekao da mu je žao što se Vlada ne bavi pravim problemima, već se opet bavi sama sobom. Optužio je Most da dvije godine destabilizira hrvatsku politiku, da su podupirali ministra financija Zdravka Marića, a sada su protiv njega pred izbore jer im pada rejting. - To je jedna naknadna pamet od koje neće biti ništa. Živi zid neće sudjelovati ni u kakvim preslagivanjima ni s HDZ-om ni s SDP-om. Držat ćemo se stavova i programa koje smo iznijeli prije izbora. Ostajemo pri svome, ostajemo u oporbi, bit ćemo konstruktivna oporba - rekao je Sinčić. - Marić je došao iz Agrokora po zadatku, progurao je lex Agrokor da spasi ratni plijen obitelji Todorić. Tko zna što bi napravio i što će još napraviti, nikada nije imao našu podršku. Most je to sve znao, dvije godine su to tolerirali, a sad ponavljaju tragediju - rekao je Sinčić. Dodao je da bi bilo loše i veliki trošak da se opet ide na izbore, ali da Živi zid, ako do njih dođe, nije bio nikada jači i spremniji. Sinčić je rekao da ih nitko nije kontaktirao oko preslagivanja. Rekao je da su po njegovoj procjeni šanse za preslagivanje 60 posto, a za nove izbore 40 posto. 