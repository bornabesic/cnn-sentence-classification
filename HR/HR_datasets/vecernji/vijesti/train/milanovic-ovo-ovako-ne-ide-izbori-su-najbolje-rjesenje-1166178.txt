Nakon obilježavanja 10. obljetnice smrti Ivice Račana bivši predsjednik SDP-a Zoran Milanović komentirao je najnoviji političku situaciju i tom prigodom poručio premijeru Andreju Plenkoviću da smjeni ministra financija Zdravka Marića. - Ja bih pozvao premijera da smijeni ministra, jer ovo što on radi je neobranjivo, ovo nema smisla, on radi ono što se ne radi, brani ministra koji se ogriješio o moral - kazao je Milanović.  "Ovo je velika kriza" Mariću je nabrojao potom sve krimene koje mu zamjera - povezanost s odlučivanjem u slučaju Agrokor, povezanosti sa regulatornim državnim tijelima, a zamjera mu i povlašteni kredit koji je dobio od HPB-a. Kazao je da to možda nije kriminal, ali i da je "puno stvari u povijesti, neke od najnevjerojatnijih svinjarija, bilo pokriveno propisima". -  Ovo se ne radi, ovo je velika kriza, to je praksa koju treba iskorijeniti jednom zasvagda - kazao je. Novi izbori najbolje rješenje Novi izbori za Milanovića su najbolje rješenje. - Neka premijer smijeni ministra, neka ministar sam da ostavku, ali ovo ovako ne ide. Pa mi smo takve, politički oštećene, ministre uklanjali. Ovo je prag koji se ne prelazi. Ovo je pravljenje budala od naših ljudi - rekao je Milanović. Kaže i da ga odnos HDZ-Most "ne zanima", a nije želio kazati ni što bi on učinio da je šef SDP-a.  - Ne znam hoće li biti novi izbori, nemam dovoljno informacija, a ne zanima me ni taj Most, to je grupa ljudi koja je obećava reforme, ali i taj dim i magla su se podigli, sad već svi sve vide. Zato ipak mislim da premijer nema što drugo nego raspisati izbore, ne može dvaput braniti istog oštećenog ministra- zaključio je Milanović. 