Od tri poskupljenja koje slijede uskoro u Hrvatskoj – plina, struje i cestarine – hrvatska bi javnost trebala imati najmanje otpora prema skupljoj vožnji autocestama jer većina građana ne tako davno jasno je rekla da se protivi davanju autocesta u koncesiju. Skupljeno je tada bilo i više nego dovoljno potpisa za referendum o koncesiji, sve ankete su govorile da golema većina građana ne želi dati autoceste u ruke privatnicima. Argumenti protivnika koncesiji bili su, među ostalim, da će koncesionari povećati cijenu cestarine i smanjiti ulaganja u odražavanje autocesta. Koncesija je pak bila rješenje tadašnje Vlade za problem prezaduženih cestarskih tvrtki koje sve teže i teže otplaćuju svoje dugove. Alternativa tome je bilo zadržavanje autocesta pod upravljanjem državnih tvrtki, ali i restrukturiranje tih tvrtki te refinanciranje dugova. Oni koji su bili protiv koncesije de facto su bili za restrukturiranje i refinanciranje. I plan za to je napokon izrađen. Svjetska banka spremna je dati jamstva za 1,8 milijardi eura kredita kojim bi se refinancirali skupi cestarski krediti i to uvjetuje restrukturiranjem tvrtki, a dio kojeg je i povećanje prihoda od cestarine. Dogovor oko povećanja cijena cestarine na HAC-ovim autocestama od pet posto, čime bi se one uskladile s cijenama ARZ-a, i dodatno povećanje cijene cestarine ljeti od 10 posto nije tako velika cijena aranžmana s tom bankom. Pogotovo što će se glavnina tog poskupljenja prevaliti preko leđa stranih turista koji autocestama idu prema hrvatskom Jadranu. Šteta je što nije bilo malo više hrabrosti pa se nije išlo i na uvođenje skuplje vikend tarife cestarine pa i jeftinije noćne i skuplje dnevne. Doduše, restrukturiranje će značiti i smanjenje popriličnog broja zaposlenih u cestarskim tvrtkama i manja sredstava za održavanje autocesta kroz racionalizaciju poslovanja. Stoga i oni koji su bili za koncesiju protiv ovog plana ne bi smjeli imati ništa. To je sve nužno napraviti kako bi se HAC i ARZ izvukli iz dužničkog ropstva i da država ne bi morala plaćati njihove kredite. >> Poskupljuju plin i struja, a evo koliko ćemo više plaćati cestarine na autocestama 