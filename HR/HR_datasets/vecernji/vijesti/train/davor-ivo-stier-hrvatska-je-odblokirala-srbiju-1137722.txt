Hrvatska je odblokirala, odnosno podigla rezerve oko otvaranja poglavlja 26 koje se tiče obrazovanje i kulture u pregovorima Srbije i EU. Potvrdio je to ministar vanjskih poslova Davor Ivo Stier. – Stekli su se uvjeti da možemo podići rezervu oko poglavlja 26 – rekao je Stier. Dodao je da će u okviru poglavlja 23 pratiti ispunjavanje svih obaveza što se tiče nacionalnih manjina, s naglaskom na hrvatsku manjinu. Deblokada je došla nakon što je Srbija ispunila ono što je Hrvatska tražila. Danas je u Beogradu ministar obrazovanja Republike Srbije potpisao aneks sporazuma kojim se regulira pitanje udžbenika s predstavnicima hrvatske manjine. Hrvatska je dobila i dodatna pojašnjenja od Europske komisije, a povjerenika za proširenje Johannes Hahn zajamčio je  da će osobno nadgledati provođenje sporazuma. Na ceremoniji potpisivanja aneksa sporazuma bio je hrvatski veleposlanik u Srbiji, ali i veleposlanik Bugarske, države koja je također tražila dodatna jamstva u poglavlju 26, te veleposlanik EU. Aneks ugovora, potpisan danas u 12.30 sati, regulira ne samo prijevod udžbenika sa srpskog na hrvatski, nego i posebni sadržaji za udžbenike za hrvatsku nacionalnu manjinu, za one koji pohađaju nastavu na hrvatskom jeziku. Za učenike hrvatske nacionalnosti koji pohađaju nastavu na srpskom jeziku osiguran je hrvatski kao izborni jezik te distribucija udžbenika. – Ovo je dobar dan za hrvatsku manjinu u Srbiji – kazao je Stier. – Orijentirani smo na rezultate. To je naš pristup od početka i to daje vjerodostojnost procesu. Nismo se u upuštali u ping-pong razmjenu sa Srbijom, već smo rješavali problem. Rezervu smo podigli ne nakon obećanja da će se riješiti problem, već nakon što smo dobili apsolutnu potvrdu da je aneks potpisan – kaže Stier. Zbog hrvatske blokade iz Srbije su u posljednje vrijeme dolazili vrlo oštri komentari. Premijer Srbije Aleksandar Vučić tako je Hrvatsku nazvao "falsifikatom Europe i europskih vrijednosti", ustvrdivši da je samo Zagreb imao primjedbe kojima je onemogućeno otvaranje tog poglavlja, iako je primjedbe imala i Bugarska. Deblokada dolazi i nakon razgovora predsjednika Vlade RH Andreja Plenkovića s američkim potpredsjednikom Josephom Bidenom. – Srbija je u procesu pristupnih pregovora, postoji niz poglavlja, niz kriterija koje treba ispuniti, mi smatramo da je Srbija na putu da to ispuni – rekao je Plenković prije desetak dana. >> 'Sitničava politika Hrvatske prema susjedstvu' >> Gura li EU Hrvatsku i Srbiju u novu napetost ili smirivanje odnosa? 