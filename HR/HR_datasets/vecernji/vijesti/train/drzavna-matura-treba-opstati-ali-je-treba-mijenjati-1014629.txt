Objavom privremenih rezultata državne mature, koje je za sebe mogao vidjeti svaki maturant i njegovi roditelji ako im je dao šifru za ulazak u podatke, te ispitni koordinatori za svoje škole, jučer je konačno završen ljetni ispitni rok državne mature. Konačno, reći će mnogi, jer im je ovogodišnje ljetno testiranje za državnu maturu bilo traumatično, jer nikada nije bilo sigurno hoće li se ispit odgoditi ili ponoviti zato što su pitanja procurila. Krađa eseja, koja se dogodila prvi put od uvođenja državne mature 2010. godine, curenje tema iz eseja iz hrvatskog i engleskog jezika, čega, također, do ove godine nije bilo, skrenulo je pozornost javnosti, čak i onih koje školstvo pretjerano ne zanima i koji nemaju djecu maturante, na državnu maturu i pitanja – je li dobro organizirana, ima li smisla, treba li opstati ili je možda, kao što neki tvrde, treba ukinuti. Mišljenja o tim pitanjima su podijeljena, odgovori još i više. Ono u čemu se većina maturanata, njihovih roditelja i srednjoškolskih profesora slaže jest da je pod hitno treba reorganizirati. Jedni bi je podijelili po područjima, drugi smatraju da je treba polagati elektroničkim putem, a treći da se mora smanjiti broj lokacija na kojima se piše. Sve te ideje pojavile su se nakon niza kikseva koji su pratili ovogodišnju državnu maturu. A državna matura je, kako je na početku bilo zamišljeno, trebala onemogućiti korupciju u školstvu. No, od onog što je trebala biti i što danas jest put je bio kratak i strmoglav. “Ono što imamo danas samo su ostaci ostataka onoga što je projekt bio i predstavljao za vrijeme mog mandata”, komentirao je nedavno i bivši ministar obrazovanja prof. dr. Dragan Primorac koji ju je uveo 2010. godine. Od aktualnog ministra prof. dr. Vedrana Mornara više ne možemo očekivati da će išta poduzeti kako bi se državnoj maturi vratila vjerodostojnost, ali nekom budućem ministru obrazovanja, došao on s ljevice ili desnice, mora biti jasno da je državna matura postala jedan od većih problema koji će trebati riješiti. 