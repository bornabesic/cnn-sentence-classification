Dvije osobe ozlijeđene su u pucnjavi koja se danas oko 12 sati dogodila u Osječkoj ulici ispred riječkog grilla Adria, priopćila je PU primorsko - goranska. Pucnjavi je prethodio sukob više osoba, a nakon pucnjave ozlijeđene osobe prevezene su u riječku bolnicu. - Sa svojim šestogodišnjim djetetom sam sjedila na terasi kafića Adria u trenutku kad je došlo do pucnjave. Sva sreća da se sve brzo odvilo, iako se meni činilo kao da je trajalo čitavu vječnost. Još se tresem, pogotovo jer je dijete bilo uz mene. Tek što smo kćer i ja naručili sok, odjednom se čulo par ispaljenih metaka. Pogledala sam prema cesti i vidjela dva automobila. Jedna osoba je stajala pored auta s pištoljem, drugi je izlazio iz auta također naoružan i počeo je pucati u smjeru kafića. Uzela sam dijete što sam prije mogla i bježala sam prema doma. Policija je stigla jako brzo. U sjećanju mi je ostao tek plavi auto i naoružani ljudi - ispričala je za Fiuman.hr majka koja se s djetetom našla na terasi ugostiteljskog objekta. Očevidom na mjestu događaja rukovodi županijski državni odvjetnik u Rijeci. Sve okolnosti događaja trebale bi bi biti utvrđene očevidom, a Novi list piše da je pucnjava počela na benzinskoj pumpi, nakon čega je uslijedila automobilska jurnjava po Rijeci do kafića u Osječkoj ulici te da je nakon pucnjave više osoba privedeno. >> Ubojstvo u Baru: Na motoru prišao automobilu i smaknuo navijača Crvene zvezde 