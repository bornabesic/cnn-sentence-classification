Predsjednik Sabora i Mosta Božo Petrov u utorak je putem svoga Facebook profila poručio kako je najavljeno poskupljenje plina spriječio Most, odnosno njegovi ministar zaštite okoliša i energetike Slaven Dobrović te državni tajnik za energetiku Ante Čikotić, koji su "nakon mjeseci napornog rada uspjeli spriječiti značajno poskupljenje plina".  "Problematika plinskog poslovanja godinama opterećuje hrvatske građane. Ministar zaštite okoliša i energetike Slaven Dobrović i državni tajnik za energetiku Ante Čikotić, nakon mjeseci napornog rada, uspjeli su spriječiti značajno poskupljenje plina", ističe Petrov.  Naglašava kako je najvažniji cilj bio spriječiti udar na standard građana, a istovremeno ne naštetiti poslovanju hrvatskih energetskih kompanija poput HEP-a i Plinacroa.  "Nakon povučene gotovo milijarde kuna bespovratnih sredstava za LNG terminal, ovo je još jedan veliki uspjeh Mostovog tima u Ministarstvu energetike. To dokazuje da se rješenje uvijek može pronaći te da nam je interes svih građana Republike Hrvatske na prvom mjestu. Imate moju punu podršku, nastavimo dalje s predanim radom", zaključuje Petrov u objavi na svom Facebook profilu. >> U kasnim noćnim satima u Vladi se sastali Plenković, Petrov i Marić 