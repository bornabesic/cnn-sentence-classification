– Most neće sudjelovati u preslagivanju Vlade. Ako gospodin Karamarko odluči rušiti Vladu, Most neće sudjelovati u preslagivanju i za nas su opcija izbori – poručio je potpredsjednik Vlade i čelnik Mosta Božo Petrov. – Most ima svoj stav od samoga početka, uvijek je isti, mi zaista pozivamo na političku odgovornost sve one osobe koje sudjeluju u izvršnoj vlasti i nadamo se da će u ovom kratkom vremenu koje je ostalo pokazati se da je svima stalo da se održi Vlada i da na kraju povjerenje koje su dobili od svojih birača ispune – rekao je Petrov. – Nama je iskreno žao zbog svega ovoga što se događa, zaista se nadam da će se i s druge strane pokazati razum i odgovornost – zaključio je. Podsjetimo, Petrov je jučer rekao da je Most donio odluku i da će je danas prezentirati predstavnicima u Vladi, a nakon toga i javnosti. – Ono što sigurno možemo reći jest da nećemo dopustiti da se netko igra državom i nacionalnim interesima – rekao je Božo Petrov. Miroslav Šimić (Most) rekao je da Most ne namjerava sudjelovati u preslagivanjima, prenosi N1. – Imamo više opcija, ali razmišljamo i o raspuštanju Sabora. Samo nam vrijeme diktira tempo i morat ćemo odluku relativno brzo donijeti, možda za dan ili dva – naveo je. Na izravan upit hoće li podržati inicijativu koja je već u Saboru, odgovorio je: "To je jedna od opcija o kojoj razmišljamo. Nije nemoguće". Šimić je rekao da nikako ne bi htjeli raskol u HDZ-u te da se nadaju promjeni stajališta. – Ne postoji mogućnost da ne glasamo protiv Karamarka, ali mislimo da Vlada mora opstati – rekao je Šimić. Prvi potpredsjednik Vlade i šef HDZ-a jučer je na konferenciji za medije objavio da HDZ kreće u Oreškovićev opoziv, dok je premijer rekao da je spreman ponovno zatražiti povjerenje u Saboru te da je Karamarko veliki teret i za Vladu i za HDZ. >> Sjednica Vlade bez komentara o političkoj situaciji. Premijer Orešković: 'Lijepo vas je vidjeti' >> Reiner uvrstio prijedlog pokretanja povjerenja premijeru Oreškoviću na dnevni red 