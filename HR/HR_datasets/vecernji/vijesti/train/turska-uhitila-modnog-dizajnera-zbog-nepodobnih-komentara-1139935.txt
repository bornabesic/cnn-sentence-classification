Turska je uhitila modnog dizajnera Barbarosa Sansala pod optužbom da je širio mržnju na društvenim mrežama, dan nakon što ga je napalo osoblje na aerodromu u Istanbulu, objavili su mediji u utorak. Na društvenim mrežama objavljena je snimka kako radnici zaduženi za prtljagu u ponedjeljak navečer tuku Sansala dok ga policajci vode iz zrakoplova do policijskog vozila nakon što je protjeran iz sjevernog Cipra. Dizajner je protjeran nakon što je na društvenoj mreži objavio satirički video u kojem poziva ljude da nastave s proslavom Nove Godine "u vrijeme tolike prljavštine, podlosti i siromaštva" u zemlji, nedugo nakon što je napadač ubio 39 ljudi u noćnom klubu u Istanbulu. Odgovornost za napad preuzela je Islamska država. Dizajner je otvoreni kritičar vladajuće stranke Pravde i napretka (AKP) i u svom je videu govorio o "desecima zatvorenih novinara" te o "mitu i korupciji" u Turskoj. Turska je po slobodi govora među najnazadnijim državama s 81 novinarom u zatvoru, prema podacima Povjerenstva za zaštitu novinara iz New Yorka. Više od 130 medija zatvoreno je u zemlji nakon propalog puča u srpnju 2016. >> Kirgistanac osumnjičen za napad u Istanbulu oslobođen sumnji 