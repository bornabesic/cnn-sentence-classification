Šesnaest helikoptera Kiowa Warrior, tri simulatora te pričuvni dijelovi i oprema, nabavljeni u sklopu projekta opremanja Oružanih snaga RH izvidničko-borbenim helikopterima potporom Vlade i Oružanih snaga SAD-a, predstavljeni su u četvrtak u 93. zrakoplovnoj bazi Hrvatskoga ratnog zrakoplovstva i protuzračne obrane u vojarni Zemuniku. Uspješna priča koja je počela prije dvije godine između partnera i saveznika realizirana je na obostrano zadovoljstvo te potvrđuje izvrsnu suradnju, rekao je u Zemuniku ministar obrane Damir Krstičević. Dodao je da se donacija nastavlja kroz program obuke i održavanja.  "Američka pomoć u unaprjeđenju naših helikopterskih sposobnosti jača hrvatske obrambene sposobnosti, ali što je još značajnije, jača zajedničke sposobnosti Sjevernoatlantskog saveza u ovom dijelu Europe. Sa zadovoljstvom ističem odlučnost nove hrvatske Vlade u povećanju ulaganja u sigurnost", rekao je ministar Krstičević. Projekt uvođenja helikoptera u operativnu uporabu, uključujući i obuku osoblja, trajat će pet godina, a vrijednost mu je oko 455 milijuna kuna. Načelnik Glavnog stožera Oružanih snaga, general zbora Mirko Šundov rekao je kako će opremanje tom vrstom helikoptera osnažiti obrambene sposobnosti. "To je prvi borbeni helikopter zapadne proizvodnje u Hrvatskome ratnom zrakoplovstvu i protuzračnoj obrani. Time naglašavamo svoje nastojanje da cjelokupnu vojnu tehniku istočne proizvodnje zamijenimo suvremenim zapadnim sredstvima", dodao je Šundov. Šesnaest helikoptera OH-58D Kiowa Warrior dopremljeni su u srpnju i prosincu ove godine. >> Moćnih 16 helikoptera Kiowa Warrior dopremljeno u bazu Zemunik 