Najmanje je deset ljudi ozlijeđeno od kojih dvoje teško, u kalifornijskome glavnom gradu Sacramentu u nedjelju kad su se pripadnici neonacističke skupine sukobili s antifašističkim prosvjednicima, objavili su mediji. Skupina od oko 25 neonacista dobila je dopuštenje za održavanje skupa u Sacramentu, a jedan od neonacističkih vođa rekao je da su htjeli održati prosvjed protiv nasilja koje je pratilo skupove Donalda Trumpa. Na neonacističkom skupu  izbilo je nasilje kad se pojavilo više od 150 anarhista i antifašista te se suprotstavilo neonacistima, navode mediji. Antifašistički prosvjednici uzvikivali su "Fašisti idite kući" i nekoliko je nacista otjerano. Na svojoj internetskoj stranici skupina Antifašistička akcija Sacramenta je rekla da ima moralnu dužnost odbaciti platformu nacista. U sukobu dviju skupina neki su izbodeni nožem, a žrtve su na objema stranama, rekao je šef policije u Sacramentu Sam Somers, kako navodi list Sacramento Bee. Dvoje ljudi ima ozljede opasne za život, objavila je televizijska postaja KCRA. Somers je rekao da su se u Sacramentu već događali neonacistički skupovi, ali "ovaj put su anarhisti poduzeli agresivniji način da izazovu kaos u gradu". On je kazao da neonacisti, unatoč poruci koju šire, imaju pravo održavati skupove prema prvom amandmanu američkog ustava.   