Neslužbeno se doznaje da istražitelje zanima i transfer Darija Šarića iz Zagreba u Cibonu, za što je Josip Klemm, vlasnik zaštitarske tvrtke, dao 550.000 eura. Josip Klemm danas je u Savskoj izjavio da s njim nitko od istražitelja nije kontaktirao te da je on dostupan jer je cijelo vrijeme na prosvjedu branitelja u Savskoj.  – Ono što mogu odgovorno reći jest da je u vezi s pozajmicom Dariju Šariću sve bilo po zakonu. Ovo što se događa Ivici Lovriću nema veze s time. Znam da bi me mnogi željeli vidjeti u zatvoru, ali neće moći – rekao je Klemm. Na pitanje je li trenutačna situacija povezana s pritiskom na branitelje, odgovorio je: – Pritisak na branitelje vrši se stalno pa i na mene osobno. Jučer smo čuli da se prisluškuje, a ono što Đuro nije želio reći jest da mu se svakodnevno prijeti te da ga maltretiraju. Mi ne želimo javnost maltretirati time, hrvatski branitelji ostat će ovdje dok ne dođe do ostavke ili smjene ovih triju ljudi – rekao je Klemm i dodao da mu je novac od pozajmice Ciboni vraćen. – Klemm security završio je transakciju s njima. Jedino što se Klemm security odrekao nekih stvari, no ne želim promicati sebe – rekao je Klemm rekavši da je to učinio za dobrobit Cibone. – Malo je onih koji će se odreći 300.000 eura – rekao je ponovivši da je s pozajmicom sve zakonski čisto. >> Priveden Ivica Lovrić, pretražili mu stan i ured. Krsnik: To je sve limunada >> Branitelji prekidaju štrajk glađu i pozivaju ministra Matića da časno odstupi 