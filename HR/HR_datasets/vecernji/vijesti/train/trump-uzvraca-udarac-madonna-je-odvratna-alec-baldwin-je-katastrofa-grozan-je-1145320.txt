Novi američki predsjednik Donald Trump u novom je intervju za televizijsku kuću Fox uzvratio na kritike na svoj račun i napao celebrityje kao što su Madonna i Alec Baldwin. Madonna je, podsjetimo, napala Trumpa u svom govoru na nedavnom maršu žena u Washingtonu te sugerirala da bi Bijelu kuću trebalo dići u zrak. Slavna pjevačica poslije je rekla da je to izvučeno iz konteksta. – Iskreno, ona je odvratna. Mislim da si je jako naškodila. Mislim da je naškodila cijelom tom pokretu – rekao je Trump u razgovoru s voditeljem Seanom Hannityjem, svojim simpatizerom. Osvrnuo se i na objavu jedne od autorica skečeva za popularnu emisiju Saturday Night Live na Twitteru. Katie Rich napisala je na privatnom računu na dan inauguracije da će Trumpov sin Barron biti prvi američki školski napadač koji se školuje kod kuće. Trump je pritom napao i poznatog glumca Aleca Baldwina, koji ga je glumio u SNL-u. – Osoba iz Saturday Night Livea bila je grozna. To je show koji propada, nije smiješan. Alec Baldwin je katastrofa. Grozan je u tom showu, ne smeta mi malo humora, ali to je grozno. Ali da NBC napada mog 10-godišnjeg sina... To je sramota – rekao je Trump. – On je sjajan dječak. I nije mu to lako. Vjerujte mi – dodao je. >> Kreće zatopljenje odnosa? Trump i Putin u subotu će razgovarati >> Steinmeier o Trumpu: On je propovjednik mržnje, bujanje nacionalizma velik je problem 