Vodstvo HRT-a izvijestilo je da, osim dugovanja Hrvatske narodne stranke (HNS) od 109.800 kuna, dug za predizborne promidžbene spotove od 1360 kuna ima i Hrvatsko kršćanska-demokratska unija (HKDU) te da su u oba slučaja pokrenute sudske tužbe za naplatom potraživanja. Iako HRT sudske sporove s političkim strankama oko naplate duga vode godinama, konkretno s HNS-om za predizborne spotove još iz kampanje 2005., s javne radiotelevizije naglašavaju kako "brzina" naplate tih dugovanja, za razliku od sudskog postupka naplate pristojbe od građana, ovisi o pravnom statusu subjekta. Rok za naplatu je dulji kad su u pitanju poslovni subjekti "Hrvatska radiotelevizija nema opći model naplate za sva svoja potraživanja, a taj proces uvelike ovisi i o rokovima zastare. Naime, kad je riječ o ovrhama za mjesečnu pristojbu, zastara nastupa nakon dvanaest mjeseci i u tom je roku potrebno pokrenuti postupak naplate dugovanja. Rok je dulji kad su u pitanju poslovni subjekti", ističu s HRT-a. Pritom su naveli da ne mogu komentirati upit o sankcijama za odgovorne za sporna potraživanja od HNS-a nastala zbog emitiranja njihovih predizbornih spotova iz 2005. iako se, prema i sada važećim odredbama HRT-a, ti spotovi nisu smjeli "puštati" prije prethodnog plaćanja. Nepravomoćna presuda u korist HRT-a Općinski građanski sud u Zagrebu krajem prošlog mjeseca nepravomoćno je presudio da HNS treba HRT-u platiti 109.800 kuna uvećanih za zatezne kamate od rujna 2007. zbog neplaćanja emitiranih predizbornih spotova "Izaberimo grad" uoči lokalnih izbora održanih još u svibnju 2005. Nepravomoćna presuda uslijedila je nakon što je HRT podnijela prijedlog za ovrhu nad HNS-om, no sud je u ožujku 2008. rješenje o ovrsi stavio izvan snage u dijelu u kojem se određuje ovrha te je odredio da će se, nakon HNS-ova odgovora na tužbu, taj postupak nastaviti kao povodom prigovora protiv platnog naloga. Kako se ističe u obrazloženju presude, tadašnji glasnogovornik HNS-a i sadašnji voditelj Političke akademije te stranke Boris Blažeković je krajem travnja 2005. u dopisu molio "puštanje" tv spota "Izaberimo grad" u promidžbenim blokovima nekoliko dana prije i poslije središnjeg dnevnika HRT-a uz "napomenu da će se za ostala emitiranja dogovoriti naknadno". HNS ipak nije uplatio naručena emitiranja S druge strane, tadašnji voditelj marketinga HRT-a Stjepan Rožanković posvjedočio je da je od HNS-a primio narudžbenicu za emitiranje šest tridesetsekundnih spotova te je toj stranci poslan predračun. Nakon provjere svih uplata utvrđeno je da HNS ipak nije uplatio naručena emitiranja," no u duhu dobre suradnje s tuženikom odlučeno je da se pusti emitiranje spotova očekujući da će isti biti plaćeni naknadno idući tjedan, no ista nisu do danas plaćena". HNS neće komentirati postupke u tijeku HNS je u odgovoru Hini o tom slučaju istaknuo da ne mogu i ne smiju komentirati sudske postupke u tijeku, ali su i poručili kako se ne smatraju krivima. "Ono što možemo reći je da spotovi o kojima govorite nikada nisu bili emitirani na HRT-u. HNS nije ništa dužan i vjerujemo da će konačna sudska presuda to i pokazati", isticalo se u odgovoru HNS-a. 