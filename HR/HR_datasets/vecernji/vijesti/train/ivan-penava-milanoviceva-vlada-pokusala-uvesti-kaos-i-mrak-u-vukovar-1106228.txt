- Vukovar treba mir i stabilnost koju smo transparentnim radom i pristupom uspjeli postići u posljednje dvije godine, što je rezultiralo investicijama u gradu vrijednim preko 600 milijuna kuna, porastu broja zaposlenih u Vukovaru, dolasku pet proizvođačkih tvrtki - rekao je gradonačelnik Vukovara Ivan Penava na današnjoj konferenciji za novinare kojoj je povod bio subotnji intervju za Večernji list ministra unutarnjih poslova Vlahe Orepića u tehničkoj Vladi RH. Podsjećamo kako je Orepić u intervjuu progovorio o provjerama i odjavama prebivališta u Vukovaru rekavši kako nakon što se izbrišu lažna prebivališta da u Vukovaru više neće biti uporišta za ćirilicu.  Penava je podsjetio i kako su nekadašnjoj Vladi RH, na čelu s Zoranom Milanovićem, predočili podatke o 400 osoba s lažnim prebivalištem i adresama koji žive u Republici Srbiji i BIH ali da nikad ništa nije napravljeno. - Ukazali smo i na lažne adrese i fiktivne kućne brojeve, podatke iz osnovnih škola koje su po zakonu obavezne i besplatne, a govore o 20 posto djece pripadnika srpske nacionalne manjine, gotovo identičnim brojkama iz vukovarskih vrtića kao i podacima Državne uprave koji govore kako je od 420 djece čiji je upis u prvi razred OŠ predviđen u isti upisano samo njih 240. Ni oko toga ništa nije napravljeno ali su zato kreatori kaosa, Zoran Milanović, Ranko Ostojić i Milorad Pupovac, protivno interesima građana i Grada Vukovara pod parolom praznika demokracije uveli kaos u Vukovar čiji su rezultati poznat - rekao je Penava. Kreatori kaosa Kazao je kako se na brojne apele vukovarske vlasti da se konačno utvrdi pravi broj stanovnika Vukovara odazvao samo ministar Vlaho Orepić koji je, kako je kazao Penava, u tišini počeo raditi na sređivanju stanja u Vukovaru. - To očito ne odgovara kreatorima kaosa koji su koristili nerealne i lažne podatke u svrhu ostvarivanja svojih sebičnih političkih ciljeva, zanemarujući dobrobit građana grada Vukovara - rekao je Penava pitajući se i tko će odgovarati za posljedice kaosa koji je napravljen. - Hoće li kreatori kaosa u Vukovaru odgovarati za sudske procese koji se provode nad braniteljima, hoće li iste te osobe odgovarati za otkaz koji je dobio policajac Igor Gilja te za pokojnog Darka Pajičića koji leži na Memorijalnom groblju žrtava iz Domovinskog rata u Vukovaru - pita se Penava. >>Vlaho Orepić odgovorio na otvoreno pismo Milorada Pupovca >> Srbijanski ministar kritizirao Orepića zbog izjave o ćirilici u Vukovaru 