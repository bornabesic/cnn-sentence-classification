Saborske rasprava o povjerenju ministru znanosti i obrazovanja Pavi Barišiću je potrajala do iza ponoći. Kao što se i moglo i očekivati prema broju prijavljenih za raspravu sjednica trajati do ranih jutarnjih sati. "Prema broju prijavljenih za raspravu sjednica će trajati do ponoći bez replika, a s replikama do četiri ujutro. Mi smo ovdje od četiri ujutro", kazao je nakon stanke Branimir Bunjac (Živi zid), predloživši da se pojedinačna rasprava prebaci za sutra. Dodao je da su zastupnici prije dva tjedna svjedočili proceduralnom nasilju koje je na koncu rezultiralo nemilim scenama. "Vodstvo Sabora nije ništa naučilo jer ponovno svjedočimo proceduralnom nasilju gdje se smišljeno želi prisiliti zastupnike da odustanu od govora", smatra Bunjac. "Je li ovo neki Big Brother ili Survivor", zapitao je Bunjac. "Ovo pokazuje strah vladajućih da ljudi kažu svoje mišljenje. I građani žele čuti raspravu", rekao je. Iz istog razloga stanku je zatražio i Klub SDP-a, u čije ime je Arsen Bauk rekao: "Tko preživi pričat će, bolje od one tko prepiše preživjet će". Predsjedavajući Gordan Jandroković odbacio je njihove zahtjeve i rekao da će se raditi dok se ne završi i da se mnogo puta u Saboru radilo do kasnih noćnih sati. Naglasio je i da nikome nije zabranjeno govoriti. Premijer branio ministra Barišića, Stazić mu poručio: 'Vama se gadi Nikola Tesla' Predsjednik SDP-a Davor Bernardić pozvao je u četvrtak premijera Andreja Plenkovića da smjeni ministra obrazovanja i znanosti Pavu Barišića, te da bude "reformator, a ne falsifikator" i pošalje poruku da se takve stvari ne mogu tolerirati. Raspravu i glasovanje o povjerenju Barišiću iniciralo je 45 oporbenih zastupnika, a u sabornici je prate Plenković i Barišić. Važno je igrati po pravilima Bernardić, noseći bedž s natpisom "Djeci znanje, a ne prepisivanje", uvodno je kazao da nije bitan ministar i kako se zove, već kakav primjer želimo dati djeci jer je iz svega očito da je ministar varao. "Upotrijebite razum i budite reformator, a ne falsifikator. Sustav počinje danas i ovdje u Saboru, građani očekuju da ispravljamo nepravde", poručio je Plenkoviću. Podsjetio je kako je saborski Odbor za etiku u znanosti i visokom obrazovanju presudio da je Barišić varao, a da su se tome u prilog izjasnili i mnogi kredibilni znanstvenici. Dodao je kako falsificiranjem društvo ne može krenuti naprijed. "U rujnu je 40.000 prvašića krenulo u osnovnu školu i uče kako je važno igrati po pravilima", kaže Bernardić, zato je važno da se u sustavu obrazovanja poštuju pravila i stvori atmosfera u kojoj je vrijedno raditi. Potkrijepio je to primjerom prepisivanja na državnoj maturi zbog čega se učenika automatski isključuje. "Barišić nije ni trebao postati ministar, izglasavanje povjerenja ne može promijeniti sustav, ali može poslati poruku upozorenja da se ovakve stvari ne mogu tolerirati". Po Bernardićevu mišljenju, Plenković brani Barišića "zbog ega ili pojedinačnih interesa". Svatko posjeduje onoliko taštine koliko mu nedostaje razuma, citirao je Nietzschea, poručivši da je Barišić opterećenje cijelom obrazovnom sustavu. Prljavo kazalište i "alternativne činjenice" "Želeći dobro Hrvatskoj trebate sami inicirati promjenu ministra. Želite li da vas ljudi pamte kao reformatora ili samo kao predsjednika Vlade", rekao je Bernardić premijeru, te pozvao Most da bude dosljedan. Za kraj je citirao stihove Prljavog kazališta "'Danas učim sina hodati, prvi korak je najvažniji, pobjede su porazi, kad se obraz pogazi". Ivan Vrdoljak (HNS) poručio je da krajnji cilj nije smjena Barišića već braniti Hrvatsku kakvu želimo i u kakvoj želimo odgajati i obrazovati našu djecu. Dodao je da treba poštovati odluku saborskog Odbora za etiku, koji je zaključio da je u pitanju plagijat. "Ako plagijat prvog čovjeka obrazovnog sustava u Hrvatskoj prođe nekažnjeno, s kojim legitimitetom i autoritetom će učitelji i profesori kažnjavati prepisivanje učenika u školama", upitao je Vrdoljak. Želimo Hrvatsku koja poštuje vlastite institucije i koja ne prihvaća "alternativne činjenice" umjesto istine, dodao je. 'Cijela priča svodi se na fusnotu' Premijer Andrej Plenković je, braneći u četvrtak ministra znanosti i obrazovanja Pavu Barišića u Saboru, kazao da je rasprava promašila "meritum" problema jer nije riječ o plagijatu, već o tehničkom propustu. "Cijela priča svodi se na fusnotu u kojoj fali referenca. Je li plagijat ne staviti referencu u fusnotu i je li to razlog za smjenu ministra?", upitao je Plenković, dodavši da bi bilo dobro cijelu priču svesti u realne, zakonske, institucionalne okvire i da Barišić dobije šansu. Nabrojio je također institucije koje su utvrdile da nije riječ o plagijatu, Sveučilište u Zagrebu i Sveučilište u Splitu, nakon čega se čuo pljesak u sabornici. Premijer je kritizirao oporbu rekavši da se nije baš dobro pripremila za raspravu i nije govorila o meritumu problema. "Ponavljali ste uporno iste teze, lijepili etikete, prozivali ministra plagijatorom, mene falsifikatorom, kao da ste imali trening u sound biteu", kazao je Plenković. Spočitnuo im je i to da su sve argumente gradili uz pomoć profesora Ivana Đikića, kojega je nazvao "eksternaliziranim savjetnikom preko Atlantika". Plenković je istaknuo da su znanost i obrazovanje temelj društva, da o tome Vlada želi konsenzus, te da je zato imenovao novo stručno povjerenstvo za provedbu strategije obrazovanja u kojemu su i predstavnici oporbe. Replicirajući zastupniku Živog zida Ivanu Pernaru, koji je ustvrdio da zaključak kako ministar nije kriv u velikoj mjeri i da zato ne bi trebao dati ostavku, a kada bi bio kriv u velikoj mjeri bi trebao dati ostavku, Plenković je naglasio da nije riječ o plagijatu već propustu i pogrešci. "Ovo nije plagijat, već je riječ o tehničkom propustu. Točka. To je bit", rekao je Plenković. Ministar znanosti i obrazovanja Pavo Barišić obrativši se zastupnicima utvrdio je da oporba nema ideja i program i da je zato pokrenuta hajka na njega. "Kada ideja i programa nema, onda preostaje metoda hajka... Riječi izrečene o meni u ovom visokom domu pokazale su se prozirnim konstrukcijama i zato mnoge ubrzo iščeznule iz javne upotrebe", kazao je Barišić. "Ne preostaje mi ništa drugo nego braniti se kao da se borim protiv sjena i oporeći optužbe", dodao je Barišić ponovivši da nema ni govora o plagijatu. Maras Plenkoviću uručio Đikićev rad Izlaganja Plenkovića i Barišića izazvale su brojne replike zastupnika. Gordan Maras (SDP) zamjerio je Plenkoviću spominjanje profesora Đikića poručivši da bi bilo dobro da ima više takvih stručnjaka i da Vlada ima takve suradnike. Uručio je Plenkoviću Đikićev rad da ga prouči, ocijenivši da bi onda možda promijenio mišljenje. Plenković je odgovorio da nije sporan Đikić, te da je s njim razgovarao i telefonski, ali da je pravo pitanje je li to ključ rasprave ili nešto drugo." Bit je politička utakmica, stabilnost i nestabilnost Vlade, funkcioniranje Vlade, ministarstava..", kazao je. Sabina Glasovac (SDP) prozvala je ministra Barišića za niz drugih propusta, na što je Plenković ustvrdio kako je očito došlo do faze "visoke iziritiranosti i da što god on napravi neće biti dobro". Željko Jovanović (SDP) upitao je je li premijer upoznat s novim slučajem autoplagijata doktorata ministra Barišića. "Je li problem u samo jednoj fusnoti ili je kasnije ispravljao i druge dijelove svog rada", upitao je, na što je Plenković rekao da je tu riječ o promocijskim pravilima sveučilišta u Augsburgu. Arsen Bauk (SDP) zaključio je da u raspravi upadljivo nedostaju predstavnici jednog kluba, referirajući se na odluku Kluba Mosta da ne sudjeluje u raspravi. "To pokazuje da ih u mjesec dana niste uspjeli uvjeriti u to što govorite, nijedan se nije javio na replike ili raspravu, ni u pojedinačnoj raspravi", kazao je Bauk, dobacivši Plenkovići koji se u nekoliko navrata šetao po sabornici " Počeli ste prakticirati hodanje kad ste izbjegli stupanje". Mirando Mrsić (SDP) je kazao da odluku o tome je li nešto plagijat može donijeti samo etičko povjerenstvo  jer ono ima mandat Sabora i Vlade, na što je Plenković uzvratio da se ne može oteti dojmu o "orkestriranoj vježbi s jasnim političkim ciljevima" te dodao da su četiri člana napustila to povjerenstvo. Zamjerio je također oporbi zašto nije napravili vlastitu analizu slučaja Barišić. Odgovorio mu je Davor Bernardić (SDP) istaknuvši da političke stranke nisu tu da rade analize, a nadovezao se Saša Đujić (SDP) ustvrdivši da se želi minimalizirati problem. "Šaljete poruku da vam nije bitno mišljenje akademske zajendice, etičkog povjerenstva, da ste Vi meritum, da ste jedino Vi u pravu. Nakon Vašeg igrokaza šetanjem po sabornici, dobacivanjem, bahatim držanjem, Vi niste falsifikator, Vi ste imitator", rekao je Đujić. Rasprava o povjerenju Barišiću nastavlja se po klubovima zastupnika i mogla bi potrajati do dugo u noć, a glasovanje o ovoj točci najavljeno je za sutra. Barišić: Žrtva sam medijskog linča "Moj slučaj dokaz da svatko može biti žrtva medijskog linča u političkom obračunu", kazao je Barišić. Ponovio je da nije plagijator i istaknuo da će se zalagati protiv prakse plagiranja i prepisivanja. "Ovo što me prati od prvog dana, afera fusnota, nije me omelo u obavljanju poslova u resoru. To me još više učvrstilo u nastojanjima zauzimati se za reformu i modernizaciju obrazovanja, unapređenje sustava znanosti i tehnologije i da ću u tom duhu truditi se i dalje dovesti učenike u središte procesa obrazovanja", kazao je. Poručio je da će se posebice zauzimati za podizanje ugleda i poboljšanje statusa u društvu učitelja, nastavnika, profesora, znanstvenika kao i svih djelatnika u cjelokupnom obrazovnom procesu i znanosti. "Smatram da je to primarno područje na kojemu bih molio da se prosuđuje moj rad. A raspravu o akademskim pitanjima ostavimo za tijela koja se time bave", rekao je. Podršku mu je dao Željko Reiner (HDZ) koja je naglasio da je jasno da nema plagijata i da je sad počela priča o "svemu i svačemu". "Nema smisla više raspravljati jer kristalno jasno je razjašnjeno da niti je što plagirano niti prepisano", rekao je Reiner. Na stranu Barišiča stao je i Ivica Mišić (PH) ustvrdivši da ima pravo biti u stolici ministra jer ga je podržala znanstvena zajednica na što je Barišić rekao da je ponosan na reakciju akademske zajednice. Bojan Glavašević (SDP) poručio je ministru da je predmet javnog interesa, a ne žrtva medijskog linča. "Nitko vas nije napadao kao čovjeka, već kao ministra", kazao je. S njim se složila i Sabina Glasovac (SDP) ustvrdivši da se želi ubiti glasnika, ali se, kazala je, ne može ubiti istina. U nastavku pratite tijek događaja: 0.10 - Tek malo iza ponoći završila je rasprava. Predsjednik Sabora Božo Petrov najavio je da će glasovanje o povjerenju ministru Barišiću biti u petak oko podneva 23.30 Zastupnik Živog zida Ivan Pernar i danas je jedan od najaktivnijih zastupnika pa se redovito javlja za replike zastupnicima. U jednom trenutku večeras je o ministru Barišiću i ovako govorio: "Možete li vi zamisliti Aristotela da naplaćuje dvaput istu stvar?" 21.30 - Rasprava o Pavi Barišiću i dalje traje. Iako se sada rasprava odvija u polupraznoj sabornici, 30-tak zastupnika još drže ministra u Saboru i očito imaju još puno toga za izreći 18.11 - Žao mi je da trošimo energiju na ovo. Pitanje je trebalo biti riješeno na znanstvenoj razini - objasnio je Ivan Vilibor Sinčić i dodao da bi se trebali znati standardi što je plagijat, a što nije. - Barišiću, ako ste stvarno plagirali, pogledajte u sebe i dajte ostavku. Ako ne, branite svoje stavove - rekao je Vilibor Sinčić i dodao da bi znanstvena zajednica to riješila brzo. Rekao je i kako neće poduprijeti Barišića jer je dio Vlade koju ne podržava. 17.55 - Ako su vam ovo jedini argumenti, jadni su i površni - kazala je Sabina Glasovac i dodala kako se Plenković odlučio "poslužiti alternativnim činjenicama". - Sveučilište u Zagrebu nikad nije raspravljalo o plagijatu Barišića - rekla je Glasovac. 17.47 - Glasovanje će biti sutra, a rasprava će trajati do kada će se ljudi javljati, odogovrio je Reiner na pitanje Bauka. 17.41 - Vezano uz optužbu da sam dobio povlašteni kredi na Sveučilištu u Splitu, opovrgnuo je rektor kada je prvi put to objavljeno. Nikada nikakav povlašteni kredit od bilo koga nisam dobio - odgovorio je Barišić na upit Hajdukovića. 17.35 - Možete li komentirati činjenice, ima ih 10-ak, tu postoji čitav niz stvari koje vas optužuju da ste kopirali od drugih autora - rekao je Maras koji je dodao da ima i onih s Wikipedije. - Velika većina hrvatske javnosti smatra da morate otići - rekao je Maras kojeg je Petrov upozorio zbog prekoračenog vremena. - Drago mi je da se raspravlja danas i o mom znanstvenom opusu - rekao je Barišić i doda da ponosno stoji za svog znanstvenog opusa. Nakon njega za riječ se javio Peđa Grbin koji je spomenuo njemačkog ministra koji je zbog plagijata dao ostavku. - Ovo što smo mi danas rekli je kamilica prema onome što se dogodilo u Njemačkoj - rekao je Grbin i spomenuo njemačku ministricu obrazovanja koja je morala otići zbog plagijata koji se dogodio 1980. godine. Barišić mu je kazao kako poznaje ministricu i da nema osnove da se uspoređuju ova dva slučaja jer u njeogovm slučaj "nije plagijat". 17.22 - Vi ste imitator - poručio je SDP-ovac Saša Đujić premijeru i dodao da se nada kako neće završiti kao njegov prethodnik. 17.14 - Treba javnost čuti. Tražite slabu točku, ne nakon 100 dana, nakon nultog dana. Tražite, to je bit. Cijela rasprava se svodi na to - oštro je odgovorio Plenković Bernardiću koji mu je rekao kako Etičko povjerenstvo nije bilo nadležno za utvrđivanje plagijata. 17.12 - Političke stranke nisu tu da rade analizu - odgovorio je Bernardić Plenkoviću na prigovor kako oporba nije napravila analizu već je koristila analizu Đikića.  Rekao je i kako o utvrđivanju plagijata odlučuju institucije. 17.05 - Arsen Bauk spomenuo je činjenicu kako se Most drži po strani tijekom rasprave. Pitao je Plenkovića kako očekuje da mu oni vjeruju a nije "uspio uvjeriti partnere". - To mi je znakovito - rekao je Bauk i dodao da još imaju sat vremena i "možda progovore". 16.45 - Vama se gadi Nikola Tesla, to je vaš odnos prema znanosti - poručio je Stazić Plenkoviću i naveo kako je Teslin spomenik bio miniran te da je prebačen u muzej. Rekao je i kako nikada nije vraćen u Gospić jer je tamo na vlasti HDZ. - Vi ste to sve zaključili iz mog izlaganja? Sjajno - rekao je premijer u odgovoru. 16.41 - Vi štitite svakog plagijatora - poručio je Pernar premijeru Plenkoviću spomenuvši i slučaj Milijana Brkića. Plenković mu je kazao kako ovo nije plagijat već da se radi o tehničkom propustu. 16.38 - Ja jako cijenim gospodina Đikića, on ima sva prava kao i svaki drugi građanin. Nije on sporan, ja sam s njim razgovarao telefonski. U jednom trenutku kazao je kako sam mu ja ponudio mjesto savjetnika, no nisam - rekao je Plenković i upitao Marasa zašto su se oni u zahtjevu Saboru referirao na Đikića? - Zašto ga vi niste analizirali - upitao je Plenković. 16.34 - Poslije Plenkovića Saboru se obratio i ministar Pavo Barišić. - Koliko je meni poznato, negdje još od vremena Mažuranića i Starčevića nije bilo silovitih i grubih napada kao što sam ja to doživio od prvoga dana u ovoj saborskoj vijećnici. Čini se da je to postala metoda borbe oporbe. No, kada ideja i programa nema, onda preostaje metoda hajke - rekao je Barišić. - S obzirom da je nemoguće dovesti ovamo sve tužitelje koji su širili klevete i huškali protiv mene, ne preostaje mi ništa drugo nego da se branim kao protiv sijena i opovrgnem optužbe. Izjavljujem da nema krivnje - poručio je Barišić. 16.27 - Sve je to dobro, sve je to demokracija - rekao je na početku izlaganja premijer Plenković. Ministar Barišić i ja imenovali smo novo stručno povjerenstvo za izradu strategije. Barišić i ja želimo poslati signal da imamo društveni konsenzus - rekao je Plenković. - Ono što je bitno, to da sam slušao pažljivo Bernardića i Vrdoljaka i vi niste govorili o meritumu problema niti u jednoj rečenici - rekao je Plenković i dodao da nisu iznijeli niti jedan problem. - Ovo je članak. Ne znam jeste li vi to čitali - rekao je Plenković i dodao da protivnici uz pomoć Đikića plasiraju stvari u javnost.  Plenković je rekao kako na 'stranici 301 nedostaje referenca' te je kasnije kazao kako je ministar godinu dana kasnije ispravio to pa je od Barišića uzeo mišljenje Povjerenstva koje je navelo kako se ne radi o plagijatu te je Sabini Glasovac dao to rješenje. - Javnost mora znati o čemu mi govorimo. Strana 301, fusnota 4, nedostaje referenca - rekao je Plenković. - Da slučajno gospodin Barišić nije bio ministar, mislite li da bi etičko povjerenstvo stavilo tu točku na dnevni red? Ja mislim da ne bi - rekao je Plenković. - Žao mi je da se vi niste bolje pripremili za ovu priču. Žao mi je da ministar ima neugodnosti da se svaki dan suočava s tim - rekao je Plenković. 16.16 - Danas moramo razmišljati o tome da danas šaljemo poruku u kakvoj ćemo zemlji živjeti idućih godina - rekao je Gordan Maras i dodao da će i dalje biti onih koji će plagirati i krasti te da vjeruje kako svi ovdje u Saboru žele da institucije ne toleriraju takvo ponašanje. 16.13 - Ne vidim rješenje osim ostavke Barišića - rekao je Ivan Vrdoljak. Nakon njega je riječ dobio Bojan Glavašević i rekao kako je manji problem to što je Barišić plagirao već što je odlučio biti uteg vladi. 16.03 - Nenad Stazić (SDP) rekao je da je Barišić izgubio vjerodostojnost kad nije dao ostavku, a Plenković kad ga nije smijenio. Podsjetio je kako je bivšeg premijera Tihomira Oreškovića pozivao da smijeni ministra Zlatka Hasanbegovića, a da nas Orešković nije premijer, a Hasanbegović ministar. Mostovim zastupnicima rekao je da će se ovdje raditi o njihovoj vjerodostojnosti, o onome što svaki dan govore u Saboru - da nisu obična stranka, da su ovdje da učvrstite moral i poprave politiku. 16.01 - Domagoj Hajduković (SDP) rekao je da je plagiranje smrtni grijeh u znanosti pa se retorički zapitao kako osoba koja je plagijator može biti uzor našim znanstvenicima i kakva je to poruka mladima. Bernardić je rekao se hrvatsko društvu u zadnjih 25 godina promijenilo - izborili smo se za nezavisnost, NATO i EU, a dalje više nemamo cilj. - Nemamo plan kuda i kako dalje, ali ono što imamo u zadnjih 25 godina je viši standard i viši kriterij za određene stvari. Nije moguće raditi stvari u Hrvatskoj koje su se mogle raditi prije 10, 20 ili 30 godina. I hrvatsko društvo, nadam se, da je evoluiralo. I mi ćemo kroz ovu raspravu pokazati je li do zaista tako - rekao je Bernardić. 15.51 - Ivan Pernar (Živi zid) rekao je da se apsolutno slaže s Bernardićevim izlaganjem te da je Barišić priznao da je plagirao te se ispričao zbog toga. - Da HDZ ima srama, oni bi 24 milijuna kuna koje su ukrali iz kase državnih poduzeća i kanalizirali u svoju firmu HDZ, oni bi to vratili - rekao je Pernar. Predsjedavajući Gordan Jandroković ga je opomenuo zbog iznošenja insinuacija. - Imali ste i vi žutih kuverti - rekao mu je Jandroković. - Vrhovni sud vas je spasio - odgovorio mu je Pernar. 15.46 - Bernardić je, odgovarajući na repliku Branka Bačića (HDZ), rekao da mu je ovdje nelagodno te da vjeruje da se tako osjećaju i zastupnici. - Odbor za etiku je tijelo koje je izabrao Sabor. Usvojio izvješća. To je Odbor za etiku. Situacija je takva da, ako ne smijenite ministra, morate smijeniti Odbor za etiku. I to će biti zadnji čavao u lijes da se pokuša reformirati znanosti i obrazovanje u Hrvatskoj - rekao je Bernardić. 15.43 - Dražen Bošnjaković (HDZ) napao je bivšeg člana odbora Vlatka Silobrčića zbog vođenja Imunološkog zavoda. - Pa vi ste za te ljude dignuli ruku, između ostalog - odgovorio je Bernardić. Dodao je da su, ako ne smijeni ministra, de facto optužili Odbor za etiku u znanosti i obrazovanju da su postupili neetično. - Vi morate smijeniti taj odbor. Ako ne smijeniti ministra, morate smijeniti taj odbor. Ja očekujem taj prijedlog - rekao je Bernardić. 15.40 - Željko Reiner (HDZ) kritizirao je Bernardića jer je upotrijebio izraze kao što su falsifikator i plagijator. - Silno bi me zanimalo da kažete koji dio članka je plagiran i što je to plagirano - rekao je Reiner. - Imate u ovom obrazloženju, možda da pročitate. Ne bi bilo loše. Evo, to vam predlažem - odgovorio mu je Bernardić, što je dočekano posprdnim smijehom u redovima oporbe. 15.38 - Miroslav Tuđman (HDZ) pitao je Bernardića kada će početi igrati po pravilima. Rekao je da je više institucija dalo svoj iskaz da nije riječ o plagijatu. - Ali te institucije očigledno u vašem razmišljanju nemaju nikakvu težinu ni važnost. A odbor koji je dao ovo stajalište se raspao jer se išao politički instrumentalizirati od oporbe - rekao je Tuđman. - Vi ste pametan čovjek i ja vas poštujem. Ali moram reći da dolazite s istog fakulteta kao dotični ministar. I to nije dobra poruka - odgovorio mu je Bernardić, dodajući da su i SDP i HDZ izglasali članove odbora. - I sad želite reći da su ti ljudi problem? Dočim smo došli do toga da raspravljamo o tome, mi smo kao društvo izgubili - rekao je Bernardić. 15.35 - Stevo Culej (HDZ) citirao je mišljenje akademika Vladimira Paara, a Bernardić je rekao da je Paar bio njegov profesor s PMF-a.  - Nije problem priznati pogrešku, problem je na pogrešci inzistirati - rekao je Bernardić. 15.32 - Bernardić je rekao da s predsjednicom Kolindom Grabar-Kitarović nije razgovarao o ministru Barišiću te da su "mediji to prenijeli kako su prenijeli". - Djelovala je zabrinuto i da joj je stalo do provedbe kurikularne reforme. Vjerujem da je - rekao je Bernardić. Rekao je da se ovdje ne radi o imenu ministra Barišića, već o principima i želji za provedbom reforme. - A to se može samo ako oni koji je provode nisu ni na koji način pod opterećenjem - rekao je Bernardić. 15.29 - Josip Borić (HDZ) replicirao je na Bernardićevu izjavu navodeći kritike na njegov račun iz samog SDP-a, uključujući Ranka Ostojića. Bernardiću je poručio da bi, ako ne promijeni svoju stranku, brzo mogao postati "Bero gubitnik". Ostojić je reagirao rekavši Boriću da mu ne stavlja riječi u usta i vadi izjave iz konteksta. 15.25 - Predsjednik HNS-a Ivan Vrdoljak rekao je da na primjeru Barišića branimo Hrvatsku kakvu želimo i u kakvoj Hrvatskoj želimo odgajati i obrazovati našu djecu.  - Ako su prepisivanje i laganje javnosti reference najmoćnijih, kako ćemo djecu poticati na učenje? - pitao je Vrdoljak. Rekao je da je struka kroz saborski odbor dala svoje mišljenje. - Želimo Hrvatsku u kojoj premijer ne može ignorirati ovlašteno i službeno tijelo - poručio je. - Ne smijemo se vraćati nazad. Premijer je imao pravo, to nije pitanje osobe, ja kolegu Barišića ni ne poznajem. To nije pitanje je li to ime ili prezime. To je pitanje standarda i ugleda nečega što nam je najvažnije za budućnost. A to je znanje i obrazovanje - zaključio je Vrdoljak. 15.17 - Bernardić je pozvao zastupnike da budu dosljedni svom stavu otprije godinu dana kada je, kako je rekao, slična stvar bila na dnevnom redu. - Imamo kolonije u Dublinu, Kanadi... Mladi ljudi odlaze jer ne vide perspektivu, njihovi roditelji ne vide cilj zbog kojeg se vrijedi boriti - rekao je Bernardić, dodajući da mladi ljudi ne vjeruju da se nešto može promijeniti. - Nemojte im uzeti taj tračak nade da postoji red, odgovornost i da se nešto u ovoj zemlji može promijeniti. Apeliram na vas. Kako kaže Prljavo kazalište, "Danas učim sina hodati, prvi koraci su najvažniji, pobjede su porazi, kad se obraz pogazi" - rekao je Bernardić. 15.13 - Bernardić je rekao da premijer Andrej Plenković ima dva razloga da brani ovu situaciju - ego i pojedinačni interesi. - Bilo bi iznimno važno da premijeru pošaljete snažnu poruku i završite ovu priču - rekao je Bernardić. Obratio se i premijeru Plenkoviću. - Želite li da vas ljudi pamte kao reformatora ili samo jednog predsjednika Vlade kojem će to stajati u CV-u? Volio bih da imamo puno predsjednika Vlade koji su zaista reformatori. Dobili ste podršku Mosta, zalagali ste se za reforme, apeliram na kolege iz Mosta u interesu sve djece da jasno pošalju poruku da su reforme važne i da su važni standardi u hrvatskom društvu ispod kojih se ne smije prijeći - rekao je Bernardić, dodajući da će neprovođenje obrazovne reforme stajati budućnost. - Pozivam vas da ovdje upotrijebite razum i da budete reformator, a ne falsifikator - rekao je Bernardić. 15.05 sati - Predsjednik SDP-a Davor Bernardić je rekao da nažalost danas imamo priliku razgovarati o krajnje neugodnoj temi za obrazovni sustav, ali prije svega Vladu i institucije koje ona predstavlja. - Nije bitan ministar ni kako se zove, nego kakvu zemlju ostavljamo djeci. Ako varate, morate snositi posljedice, a iz svega je očito da je ministar varao - rekao je Bernardić. - Institucija hrvatske države zadužena za etiku u znanosti je presudila da je ministar varao. Tome u prilog progovorili su mnogi ugledni znanstvenici koji ne samo da su podijelili akademsku zajednicu nego su stisnuli velik pečat ovoj aferi - rekao je Bernardić. 14.45 sati - Stanje u Hrvatskim željeznicama, "kriza u filmskoj hrvatskoj industriji" te Centar za gospodarenje otpadom Lećevica teme su zbog kojih je u četvrtak, već tradicionalno, više zastupničkih klubova zatražilo stanku na početku saborskog zasjedanja. Tako zastupnik iz stranke Promijenimo Hrvatsku želi progovoriti o HŽ-u, Most o Lećevici, dok o filmskoj industriji žele govoriti i SDP i HDZ.  Maras je pozvao Petrova da primi predstavnike filmaša Saborski zastupnik SDP-a Gordan Maras pozvao je predsjednika Hrvatskog sabora Božu Petrova da primi predstavnike Koordinacije društva hrvatskih filmskih redatelja i Hrvatske udruge producenata te da ih "zaštiti od neosnovanog linča i harange koju provodi dio zastupnika HDZ-a uime uske i ograničene ideologije". Maras je to rekao nakon stanke koju je zatražio kako bi dao podršku Koordinaciji društva hrvatskih filmskih redatelja i Hrvatske udruge producenata, koji su se našli izloženi zbog sukoba unutar HDZ-a u jednoj državnoj instituciji. "Našli su se izloženi linču i harangi od nekoliko saborskih zastupnika koji generaliziraju i sve svrstavaju u isti koš i tvrde da su hrvatski filmski djelatnici, koji su stvarali javnim sredstvima svoja umjetnička djela, klijentelistička interesna mreža", rekao je Maras. SDP, kaže, smatra da je naša filmska industrija izuzetno vrijedna i zadnjih godina postiže vrhunske rezultate, a kao primjer je naveo film "Zvizdan". "Teme i ideje koje ti zastupnici guraju zanima jako mali broj ljudi u našem društvu, a riječ je o temama koje su ostale 70 ili 80 godina iza nas. Kada bi javnim novcem snimali filmove o mučenicima gospodina Hasanbegovića iz 40-tih godina prošlog stoljeća, vjerujem da ni gospodin Hasanbegović ne bi digao glas protiv te institucije, no kako se snima ''Zvizdan'' i drugi, to gospodin Hasanbegović ne razumije", zaključio je Maras. HDZ-ov Jasen Mesić prozvao je SDP-ovce da prikupljaju političke bodove rekavši kako je "dirljiva briga SDP-a za audiovizualnu djelatnost". "Toliko je bila dirljiva 2012. da su uopće zaboravili upisati u proračun i rezervirati sredstva za povrat od PDV-a vezano za snimanje stranih koprodukcija. Kada su kolege iz koalicijske Vlade preuzimale Ministarstvo kulture masnim debelim slovima u dokumentaciji je pisalo 'otvoriti stavku kako bi se strane koprodukcije u Hrvatskoj mogle realizirati'", rekao je Mesić. HDZ, kazao je, ne odlazi na brzopotezne sastanke već se drži analiza i strategija. "Pratit ćemo i rješavati kroz institucije i to što se rješava u audiovizualnoj industriji, razmotrit će se dobro nalaz revizije i pritužbe. Mi u HDZ-u ne uzimamo sebi za pravo određivati kakvi bi filmovi trebali biti, ali ono što znamo jest kakvi ne bi trebali biti. Mi u HDZ-u znamo da neki filmovi kao što je '15 minuta masakra u Dvoru' nisu korektni i o tome se treba voditi stručna, društvena i politička rasprava", rekao je Mesić. Rasprava o Barišiću Raspravu o listi kandidata za Programsko vijeće HRT-a prekinuo je SDP-ov Arsen Bauk kako bi zatražio stanku i prigovorio jer je rasprava o povjerenju ministru obrazovanja Pavi Barišiću odgođena tek za poslijepodne, odnosno za 15 sati. Predsjednik SDP-a Davor Bernardić ustvrdio je kako je potpuno neprihvatljivo odugovlačenje rasprave oko povjerenja Barišiću. – Ne znam što je razlog, možda činjenice koje su se jutros pojavile na portalima, ne znam što je razlog da premijer Andrej Plenković ne dolazi, a da se tako važno pitanje pokušava gurnuti kasno u noć, kao što ste gurnuli i obrazovnu reformu koja je urodila situacijom da je eksperimentalna primjena kurikularne reforme još uvijek upitna – primijetio je Bernardić. Djecu u školama, dodaje, uče da je znanje i rad nešto što se isplati, a poruka da se tolerira plagijatorstvo poruka je da obrazovanje, znanje, rad i trud nisu važni – kazao je on. – Ovdje smo izabrali Odbor za etiku koji je rekao svoje, ali nije bitan ministar imenom i prezimenom, nego princip. Živimo u zemlji gdje prodavačica dobiva otkaz zbog dvije fete pršuta, a plagijatorstvo se tolerira – kritizira Bernardić te dodaje kako je rasprava o Barišiću bila zakazana za jutro, pa odgođena za 11.30 sati, pa sada u 15 sati, vjerojatno zbog novih činjenica objavljenih po portalima. Pozovite premijera da odmah dođe, inače smo prisiljeni napustiti sabornicu dok se on ne pojavi u Saboru i nećemo raspravljati – kazao je Bernardić. Predsjedavajući Željko Reiner kazao je kako Bernardić očito nije bio u Saboru, jer je točka o kojoj raspravljaju bila zakazana za jutros, na što je SDP-ov Gordan Maras doviknuo kako to nije istina. HDZ-ov Jasen Mesić kazao je kako ne može premijer dotrčati u sabornicu kad bilo kome padne na pamet. – U petak je utvrđen dnevni red, tako da nema nikakvih odgoda. Jutros je raspravljalo dva puta više kolega iz SDP-a i oporbe nego iz vladajuće većine, dakle vi zavlačite raspravu i prekidate sjednicu stankama i replikama. Arsen Bauk koji je zatražio stanku, kao vrlo dobar matematičar lako će utvrditi koliku su minutažu potrošile kolege iz SDP-a. Rasprava će biti u 15 sati i imat ćete priliku sve reći. Ne možete očekivati da mi prešutimo i ne kažemo ništa na rasprave Pernara koji tvrdi da je maltretiran od HRT-a, a kad ga pozovu, pobjegne iz etera – kazao je Mesić te zaključio kako će rasprava o Barišiću biti u planirano vrijeme te kako će svatko od zastupnika u njoj moći sudjelovati. Potpuno neprimjereno i namjerno zavlačenje rasprave o ministru Barišiću. Nikola Grmoja iz Mosta poručio je kako Most neće sudjelovati u današnjoj raspravi o smjeni ministra obrazovanja Pave Barišića. - Smatramo da inicijativa koju su pokrenuli zastupnici SDP-a i HNS-a je apsolutno moralno dvojbena jer moralne lekcije idu držati oni koji su glasovali za dokazanu plagijatoricu u Ustavni sud. Kada smo mi prosvjedovali protiv toga, tada im to nije smetalo. Nećemo sudjelovati, a naš stav o ministru Barišiću i daljnjem funkcioniranju Vlade ćemo iznijeti kod glasovanja – kazao je Grmoja te dodaje kako se isto može reći I za HDZ jer su I oni birali iste Ustavne suce. Kaže da ne zna kada će se glasovati o smjeni Barišića. Upitan koji je točno stav Mosta, odgovara kako Most ima svoj stav i s njime su upoznali i svoje partnere u Vladi, odnosno HDZ. – Ne želimo sada iznositi stav zbog funkcioniranja Vlade i činjenica koje su izašle, stav imamo, ali ćemo ga javno prezentirati kod glasovanja – rekao je Grmoja koji nije želio odgovoriti na pitanje smatra li Most da Barišić treba podnijeti ostavku. >> Sabor odbio skinuti zastupničke imunitete Petrovu, Bulju i Pupovcu  