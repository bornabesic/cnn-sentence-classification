Ministarstvo financija objavilo je danas kako poduzima sve zakonom propisane mjere radi utvrđivanja mogućih nezakonitih postupanja u slučaju "Panamski dokumenti", a kao jednu od važnih mjera u borbi protiv poreznih utaja najavljuje uspostavu Registra stvarnih vlasnika.   Međunarodni konzorcij istraživačkih novinara (ICIJ) objavio je u ponedjeljak cijelu bazu informacija o tzv. "Panamskim dokumentima", koji su pripadali panamskoj odvjetničkoj tvrtki Mossack Fonseca, a povezani su s više od 200 tisuća offshore računa u više od 20 poreznih rajeva diljem svijeta. U objavljenim dokumentima nalazi se i četrdesetak imena osoba, 20 entiteta te 27 adresa povezanih s Hrvatskom. Među entitetima u dokumentima su Jadran Maritime Services S.A., SGSB Company Limited, Keymore Property Asset Inc., Greenfield Group Inc, Apwind Limited, Thillay Limited, Adnil Limited, Apache Sky Limited, Aviva Trading Ltd. Central European Property Company Corp., Regent 4 Ltd., Vapi Business Group Ltd., Norsford Ltd., Denevian Ltd., Cosico Ltd., I Consulting Inc. Bolisford Ltd., Genex International Ltd., Bauwood Limited, BL Media Group Ltd. Spominje se i 14 adresa u Zagrebu, dvije u Kaštel Lukšiću te po jedna u Rijeci, Splitu, Lovranu, Matuljima, Sv. Filipu i Jakovu, Karlovcu, Puli, Sukošanu i Zadru. Iz Ministarstva financija, dan nakon objave tih podataka, ističu da "mjerodavne službe Ministarstva poduzimaju sve zakonom propisane mjere i radnje radi utvrđivanja mogućih nezakonitih postupanja pojedinih hrvatskih tvrtki odnosno građana u slučaju 'Panama dokumenti'". Dodaju i da su hrvatske službe "zatražile određene podatke i informacije od srodnih inozemnih službi, koje bi mogle pomoći u utvrđivanju mogućih protupravnih ponašanja domaćih pravnih i fizičkih osoba koje se spominju u ovom slučaju". Iz Ministarstva financija napominju da brzina i opseg dobivanja pojedinih informacija i podataka iz inozemstva ne ovisi dalje o hrvatskih službama, već o zakonodavstvu stranih država od kojih su zatražene određene informacije te dodaju da, sukladno hrvatskim zakonima i međunarodnim standardima, nije moguće javnosti prezentirati koje su mjere i radnje poduzete, jer se radi o prikupljaju i analiziranju podataka koji imaju tajni karakter. "Jedna od važnih mjera koju će Ministarstvo financija, odnosno Vlada Republike Hrvatske poduzeti s ciljem borbe protiv poreznih utaja i prijevara te porezne evazije i s time povezanog pranja novca i financiranja terorizma, je i uspostava Registra stvarnih vlasnika", zaključuje se u priopćenju Ministarstva financija. 