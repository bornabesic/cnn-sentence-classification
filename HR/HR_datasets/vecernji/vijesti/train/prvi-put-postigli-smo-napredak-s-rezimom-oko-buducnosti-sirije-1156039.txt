Abdulelah Fahed, glavni tajnik Sirijske nacionalne koalicije, političke grupacije koja predstavlja sekularnu oporbu režimu Bashara al-Assada, s pregovora iz Ženeve došao je u Zagreb. Kako su završili pregovori u Ženevi, je li bilo pomaka? Ima nekih sitnih približavanja, no nismo otvorili konkretna pitanja. Ali prvi put u povijesti došlo je do toga da Bashar al-Assad pristaje na neki oblik prijelaznog razdoblja. Kako bi to razdoblje izgledalo? Mi smo još prije pola godine dali svoje viđenje političke tranzicije. No kako stvari u Ženevi stoje, ide se prema tome da će u tranzitnom razdoblju morati biti suradnje između oporbe i režima. Što su bile konkretno teme razgovora u Ženevi? Tri su važna pitanja – prijelazna vlada, sirijski ustav i izbori. No kada smo došli do Ženeve, organizatori konferencije su tražili da oporbu, osim nas, predstavlja još nekoliko frakcija, što je bilo prilično iznenađenje. Prvog dana sastanka sjedili smo i svađali se. Posrednik Staffan de Mistura morao je posredovati kako bismo uopće mogli postaviti dnevni red. Na žalost, još uvijek ova tri osnovna pitanja koja sam nabrojio nisu došla na red. Režim je zahtijevao da se razgovara samo o ratu protiv terorizma, a mi smo u čudu govorili: pa to je naš zahtjev! Jer režim je teroristički. Mi se borimo protiv ISIL-a, Al-Qa’ide i režima, dakle protiv svih terorista. Tako da na kraju nisu počeli intenzivni pregovori o ozbiljnim temama, ali obje strane imaju volju otvoriti taj proces. Hoće li Sirija ostati sekularna? Sirija je bila i ostat će primjer sekularne države na Bliskom istoku. Može li doći do prijepora zbog zastave? Režim ima zelenu, vi crvenu boju? Ne mislim da će to biti problem. Ali bit će problem ostanak ili odlazak Bashara al-Assada. Za nas je definitivno da Assad mora otići. Hoćete li tražiti da mu se sudi? Oko toga nema kompromisa, Assad, ali i svi ostali na svim stranama koji su činili zločine moraju ići pred sud. Kakav je stav oporbe prema Kurdima? Moramo razlikovati stranku PYD, ogranak PKK koji je međunarodna zločinačka organizacija, i kurdski narod. PYD je činio zločine, ali naše veze s Kurdima kao narodom su iznimno dobre. Što će biti Ininim nalazištem u Siriji? Ina će se vratiti na svoje nalazište. Nas povezuje suradnja s hrvatskim narodom i gledamo s radošću na budućnost. Hoće li Sirijska nacionalna koalicija i dalje imati ured u Zagrebu kao središnji ured za regiju? Hrvatski ured jako nam je važan jer je vrlo aktivan. Preko njega smo u stalnim kontaktima s hrvatskim vlastima.      >> Incident u Siriji! Amerikanci upozorili ruske vojnike: Prekinite bombardiranje, gađate savezničke snage >> Sirijska vlada u Ženevi zahtijeva da oporba osudi napade na Homs 