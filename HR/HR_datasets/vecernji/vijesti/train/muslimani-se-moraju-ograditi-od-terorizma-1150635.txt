– Islam nije izvor terorizma, ali očekujem od islamskih autoriteta da se jasno ograde od terorističkih akcija u ime islama. Tražim jasne riječi i poruke – kazala je njemačka kancelarka Angela Merkel na konferenciji o sigurnosti u Münchenu, a prenosi njemački Focus. Izrazila je uvjerenje da je potrebno boriti se za očuvanje multilateralnosti, pa je naglasila potrebu snaženja NATO-a, Europske unije, UN-a i struktura kakve su G20. Uključite se u borbu Dosadašnju politiku otvorenosti prema imigraciji, koja je obilježila njezin mandat, a je po nekima, dovela u opasnost sigurnost Europe, Merkel ne samo što nije odbacila već je naglasila kako je EU obvezan prihvatiti izbjeglice te kako islam nije izvor terorizma. Pozvala je sve muslimanske države da se uključe u borbu protiv terorizma. Merkel je govorila u prisutnosti više od 500 predstavnika iz 125 zemalja, među kojima je i tridesetak šefova država i vlada, kao i osamdesetak ministara vanjskih poslova i ministara obrane, uz ostale, i američkog potpredsjednika Mikea Pencea i ruskog ministra vanjskih poslova Sergeja Lavrova, naglasivši kako je multilateralni svijet pun izazova, među kojima je i islamski terorizam. Usto, govorila je i o klimatskim promjenama i masovnim izbjegličkim valovima. Poziv na zajedništvo – Ti se izazovima moramo zajednički sučeliti – kazala je Merkel pozvavši u tu bitku EU, SAD i NATO. Jedino zajedno možemo biti jači – kazala je Merkel. U tome smislu izlazak Velike Britanije iz EU znači slabljenje. Angela Merkel kazala je također kako EU proživljava teške trenutke nakon odluke Velike Britanije da izađe iz zajednice europskih zemalja. – Potrebno je pokazati građanima kako su Europska unija i jedinstveno tržište dodatna vrijednost – naglasila je njemačka kancelarka, koja je govorila kao pravi europski, a ne samo njemački lider. Kako je moguće dokazati da su EU i zajedničko tržište vrijednosti bez kojih bi sigurnost, mir i boljitak bili nemogući? – Potrebno je stvoriti nova radna mjesta, povećati zaposlenost, djelovati na jačanju zajedničke monete i na povećanju sigurnosti – objasnila je Merkel. EU bi trebao imati zajedničke mehanizme za povećanje sigurnosti i čuvanje zajedničke granice. Merkel predlaže veću integraciju oružanih snaga europskih država i uključivanje u suradnju s Atlantskim savezom. Jer, kako je naglasila, NATO je u zajedničkom interesu, a kada se djeluje ujedinjeno, učinak je veći, bolji, snažniji. Moglo se činiti i kako Merkel, na određeni način, pruža ruku ruskom predsjedniku Vladimiru Putinu kada je kazala kako su potrebni bolji odnosi s Moskvom. Merkel je posljednjih godina bila stroga prema Rusiji i inzistirala je na ekonomskim sankcijama protiv Moskve zbog aneksije Krima, ali uvijek je naglašava kako je potrebna suradnja. – Nemojmo odustati od pritisaka za uvođenje boljih odnosa s Rusijom – kazala je A. Merkel, ali je i napala Moskvu zbog aneksije Krima, izazivanja napetosti s Ukrajinom i informatičkih napada kao oružja. Na govor kancelarke Merkel nadovezao se američki potpredsjednik Mike Pence, kazavši kako je ISIL najgore zlo još od srednjeg vijeka koje je pogodilo čovječanstvo, dodavši tome i druge terorističke organizacije diljem svijeta. No i on je pozvao na zajedništvo Europe i SAD-a, kazavši kako su uvijek zajedno stajali u obrani demokratskih vrijednosti.   >>Iz Bruxellesa krenuli u rušenje kancelarskog kandidata Schulza: 'Stvorio je staljinistički sustav' >>Merkel protjerivanje odbijenih azilanata postavila za nacionalni prioritet 