Vojska sirijskog predsjednika Bašara al-Asada i njezini saveznici osvojili su u noći na subotu Tarik al-Bab, još jednu četvrt Alepa koju su preoteli pobunjenicima te nastavljaju ofenzivu kako bi osvojili cijeli grad, objavio je u subotu Sirijski opservatorij za ljudska prava (SOHR).  Osvajanjem te četvrti sirijska vlada sada drži 60 posto istočnog dijela grada koji su poubnjenici osvojili sredinom 2012., navodi SOHR. Time je sirijska vojska vratila nadzor i nad cestom koja vodi od zapadnog dijela Alepa do zračne, luke, koji je također u rukama vlade.  Osvajanje četvrti Tarik al-Bab uspjelo je nakon silovitih sukoba zbog kojih su civili masovno izbjegli u susjednu četvrt Al-Šar. Više od 300 civila ubijeno je u istočnom Alepu otkako je 15. studenoga vlada počela ofenzivu kako bi protjerala pobunjenike. Ujedinjeni narodi upozorili su da će taj sektor postati "golemo groblje" za više od 250.000 civila koji su ostali u tom dijelu grada pod opsadom. Stephen O'Brien, UN-ov koordinator za humanitarne operacije rekao je ovaj tjedan da je istočni Alep od prošle subote napustilo 25.000 civila te je izrazio zabrinutost za preostale stanovnike koji su pod opsadom gotovo 150 dana i neće moći još dugo izdržati. 