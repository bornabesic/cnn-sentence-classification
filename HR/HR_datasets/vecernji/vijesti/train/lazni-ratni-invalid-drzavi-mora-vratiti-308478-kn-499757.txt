Je li napokon došlo vrijeme da lažni invalidi Domovinskog rata koji su godinama mirno uživali financijske povlastice na štetu proračuna postanu svjesni da im ne prijeti samo kazneni progon nego da će nezakonito uzeti novac morati vratiti? Zagrebački sudac Zorislav Kaleb izrekao je nepravomoćnu uvjetnu presudu lažnom invalidu Domovinskog rata, Zagrepčaninu Anti P. (53) jer je varajući državu sedam godina i devet mjeseci nezakonito primao invalidninu i doplatak te ostvarivao porezne olakšice. No, veća kazna od uvjetne osude od dvije godine zatvora uz rok kušnje od pet godina za njega bi mogla biti to što mu je presudom sudac Kaleb naložio da mora vratiti u proračun nezakonito stečenih 308.478 kuna! Pripadnik 141 brigade Novac mora vratiti čim presuda postane pravomoćna. Presuda je upozorenje i drugim lažnim invalidima Domovinskog rata da će, ako ih se otkrije, do zadnje lipe morati državi vratiti nezakonito dobiveni novac. Ante P., inače diplomirani ekonomist, lažno je u svibnju 1996. prijavio Ministarstvu branitelja da je kao pripadnik 141. brigade HV-a stradao na ratištu ujutro 28. veljače 1994. Naveo je da se zbog neprijateljske topničke vatre, pokušavajući se skloniti, okliznuo i udario leđima i glavom o tvrdu podlogu. A toga jutra na bojišnici nije bilo ni topničke vatre, ni borbenih djelovanja, niti je stradavanje Ante P. u arhivi 141. brigade evidentirano. No, on je na temelju dokumentacije, koja nije evidentirana u bolničkim protokolima KBC-a Split, i to nalaza neurologa i psihijatra, ishodio rješenje MORH-a, kojim mu je priznat status hrvatskog ratnog vojnog invalida (HRVI) sa 60 posto invaliditeta. Stoga mu je od siječnja 2003. do listopada 2010. Ministarstvo obitelji i branitelja ukupno isplatilo na ime invalidnine i doplatka 61.963 kuna. Od veljače 2003. do veljače 2007. Poreznoj upravi u Zagrebu podnosio je prijave poreza na dohodak, pa su mu kao vojnom invalidu obračunali 200.044 kuna poreznih olakšica. Državnoj komisiji za kontrolu postupaka javne nabave dostavio je potvrdu zagrebačkog Gradskog ureda za zdravstvo, rad i branitelje da je HRVI, temeljem koje je 2009. platio poreza i prireza 27.906 kn manje, a 2010. godine 18.564 kuna manje. – U prijavi stradavanja opisan je nepostojeći događaj. Optuženi je naveo da je stradao 28. veljače 1994. ujutro, da se uslijed topničke vatre, pokušavajući se skloniti, okliznuo i udario leđima i glavom o tvrdu podlogu. Valja ukazati da u dokumentaciji koja je vođena svaki dan na ratištu ne samo da nije zabilježeno da je stradao, nego to jutro nije bilo ni neprijateljske topničke vatre – obrazložio je presudu sudac Kaleb. Ratna dokumentacija Pregledom ratnog dnevnika i druge dokumentacije, 28. veljače 1994. tek je u 21,50 sati evidentirana detonacija za koju se pretpostavlja da je riječ o jednoj minobacačkoj granati. Ujutro nije bilo borbenih djelovanja i nitko nije stradao, Štoviše, zabilježeno je da poginulih i ozlijeđenih nije bilo. >>Pitajte najteže invalide što misle o lažnjacima! Uljezi nisu dobrodošli >>'Ja sam ministar branitelja. Nisam ministar lažnih branitelja' Od lažnog stradanja do povlastica, pa do kaznenog progona Stradavanje - Lažna prijava: Opisao je da je ujutro 28. veljače 1994. nastradao na bojišnici Invalidnina - Status HRVI: Od 2003. do 2010. isplaćeno mu je ukupno 61.963 kn na ime invalidnine Olakšice - Korist: Kao HRVI okoristio se sa 246.514 kn poreznih olakšica za nekoliko godina Osuda - Raskrinkan: Na dan “stradavanja” Ante P. na bojišnici je bilo mirno, nitko nije ozlijeđen Registar branitelja - Zabilježeno je gotovo sedam milijuna ulaza na web-stranicu U prvih pola sata nakon objave Registra hrvatskih branitelja uoči Božića, server Ministarstva zabilježio je nevjerojatnu brojku od pola milijuna klikova. U danima koji su slijedili, Registar branitelja je dnevno pretraživan više od tristo tisuća puta, a 12. siječnja zabilježeno je 6,849.940 pretraga. Onaj tko ga otvori, prosječno pogleda informacije za šest osoba. Ministarstvo branitelja sa spomenutim datumom zaprimilo je 63 prijava lažnih branitelja koje su dojavili građani, mahom branitelji, uočivši sumnjive podatke, a bit će proslijeđeni DORH-u. Javilo se i više od 2000 branitelja koji na internetskoj stranici registar.branitelji.hr žele objaviti svoj ratni put. 15 tisuća mailova i pisama građana, mahom branitelja, zaprimilo je resorno ministarstvo u prva dva tjedna nakon objave Registra 63 prijave protiv lažnih branitelja zaprimilo je Ministarstvo branitelja od građana koji su u Registru uočili sumnjive branitelje 