Slovenski premijer Miro Cerar pozdravio je presudu arbitražnog suda da nastavi postupak rješavanja graničnog spora između Slovenije i Hrvatske, priopćio je u četvrtak ured premijera. Prema Cerarovim riječima, Slovenija će i dalje podupirati arbitražni postupak i arbitražni sud, te vjeruje da je on u stanju donijeti "pravednu, konačnu i obvezujuću" presudu u dugogodišnjem sporu između dviju država. "Slovenija će tu odluku poštovati, a isto očekuje i od Hrvatske", rekao je slovenski premijer u priopćenju, dodavši da neriješeni spor opterećuje odnose dviju zemalja i njihovih stanovnika sve od kako su Slovenija i Hrvatska postale samostalne države, te ga je zato "neophodno riješiti". Odluku arbitražnog suda u Den Haagu da nastavi arbitražni postupak o graničnom prijeporu Hrvatske sa Slovenijom, što je zadnjih godinu dana bilo i službeno stajalište Ljubljane koja je odluku hrvatskog Sabora i vlade o izlasku iz postupka zbog arbitražnog skandala koji je izazvala Slovenija držala neopravdanom, komentirao je i predsjednik Borut Pahor koji je njome zadovoljan. "Izražavam zadovoljstvo odlukom arbitražnog suda da nastavi sa svojim radom i ona me ohrabruje u očekivanju da će arbitri donijeti i konačnu presudu, te odrediti granicu između dvije države", navodi se u Pahorovoj kratkoj reakciji na vijest iz Den Haaga. Pahor je kao slovenski premijer 2009. s tadašnjom hrvatskom premijerkom Jadrankom Kosor potpisao sporazum o arbitraži za koji je uvijek tvrdio da je bio njegov najveći vanjskopolitički uspjeh. 