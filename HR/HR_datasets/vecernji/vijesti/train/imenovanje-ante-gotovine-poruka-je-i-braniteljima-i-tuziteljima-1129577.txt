Imenovanje generala Ante Gotovine posebnim savjetnikom potpredsjednika Vlade i ministra obrane Damira Krstičevića snažno je odjeknulo u domaćoj, ali i inozemnoj javnosti. Naime, njegovo područje savjetovanja odnosit će se formalno na sustav domovinske sigurnosti, koji razvija Krstičević, no bit će angažiran prema potrebi i za sva pitanja vezana uz sustav obrane i sigurnosti. Svojevrsni novi početak ratnog zapovjednika i haaškog uznika pozdravila je i braniteljska populacija, osobito generali. Druga karijera – Svakako podržavam izbor generala Gotovine na tu poziciju jer mislim da svojim iskustvom i sposobnostima itekako ima što doprinijeti. Uistinu mi je drago što mu je poziv upućen i što je taj poziv prihvatio – prva je reakcija ministra Tome Medveda, koji smatra da ova vijest nosi i snažnu poruku braniteljima. – Imenovanje generala Gotovine pozitivan je zaokret u odnosu društva prema hrvatskim braniteljima i umirovljenim časnicima. Na Zapadu je posve uobičajeno da vojnici razvijaju drugu karijeru u gospodarstvu, ali i obrambenom sustavu. Ukratko, zaista izuzetan potez – kaže ministar Medved. Pozitivne reakcije ovo je imenovanje izazvalo i u Hrvatskom generalskom zboru, potvrdio nam je predsjednik Zbora Pavao Miljavac. – Ministar obrane za bliskog suradnika odabrao je čovjeka koji je cijeli Domovinski rat bio na vodećim pozicijama, uključujući i završne operacije oko Knina te BiH. General Gotovina može dosta toga reći, a general Krstičević njegovo će iskustvo znati iskoristiti – kaže general Miljavac, koji se slaže s ministrom branitelja da je imenovanje Ante Gotovine priznanje generalima, pa i cijeloj braniteljskoj populaciji. Predsjednika HGZ-a pitamo je li ovaj potez hrvatske Vlade ujedno i poruka istražiteljima ratnih zločina koji našim časnicima prijete optužnicama iz BiH. – Da, to je jasna poruka da će ova Vlada stati iza hrvatskih generala i optužnice neće tako olako ići kako je to netko zamislio. Tako široko zamišljena zapovjedna odgovornost teška je kvalifikacija, a imenovanjem generala Gotovine na tako odgovornu dužnost Vlada poručuje da je također i neprihvatljiva – kazao je general Miljavac, dodajući da i samom Gotovini ovaj angažman zasigurno predstavlja i snažno priznanje za kalvariju koju je proživio u Haagu, svojevrsnu verifikaciju za sve što je učinio za Hrvatsku. Prognani Srbi Očekivano, srpski premijer Aleksandar Vučić ovu je vijest dočekao s puno manje entuzijazma. – Razumjeli smo poruku koju nosi postavljenje Ante Gotovine za savjetnika za nacionalnu sigurnost u Hrvatskoj – izjavio je premijer Vučić za posjeta Novom Sadu, dodajući kako je “sasvim izvjesno da Srbi, prije svega prognani Srbi koji su živjeli na području Krajine i Hrvatske ne mogu biti sretni zbog toga”. No u konačnici je diplomatski izjavio kako zbog toga “ne želi rušiti odnose s Hrvatskom”. >> Na današnji dan prije četiri godine oslobođeni su Gotovina i Markač 