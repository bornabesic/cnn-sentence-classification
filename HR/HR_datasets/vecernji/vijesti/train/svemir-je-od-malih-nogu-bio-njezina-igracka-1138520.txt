Svijet znanosti ostao je u ponedjeljak bez jedne od najvažnijih znanstvenica i astronomkinja modernog doba Vere Rubin. Njezin sin Allan Rubin rekao je da je Vera umrla u nedjelju navečer prirodnom smrću u 88. godini života. Njezin pionirski rad na istraživanju rotacije galaksija doveo je do teorije tamne materije. Još se ne zna što je točno tamna materija, ali zna se da ona čini 27 posto svemira, dok obična materija čini samo 5 posto svemira. Oduševljena svemirom U znanstvenim se krugovima često ističe kako znanstvenici bolje razumiju što tamna materija nije nego što ona jest. Radi se zapravo o tvari u svemiru koja ne emitira niti reflektira elektromagnetsko zračenje, zbog čega je ne možemo vidjeti. Njeno postojanje astronomija je dokazala posredno, promatranjem učinka tamne tvari na druge, lakše uočljive objekte. Vera Rubin za svoja istraživanja i znanstvena otkrića dobila je brojne nagrade i počasne titule. Bila je druga žena astronom izabrana u Nacionalnu akademiju znanosti Sjedinjenih Američkih Država, a 1993. godine dobila je Nacionalnu medalju za znanost koju joj je uručio tadašnji predsjednik SAD-a Bill Clinton. Rubin je u svojoj karijeri istražila više od 200 galaksija, a po njoj je nazvan i asteroid 5726 Rubin. Čitajući njezinu biografiju, odmah je vidljivo kako se Rubin zanimala za svemir još od najmlađih dana i bila je njime oduševljena. Vrlo važnu ulogu u njezinoj odluci da se počne baviti astronomijom i znanošću općenito odigrao je Verin otac Philip Cooper. Cooper je bio inženjer elektrotehnike koji je podržavao kćer u njezinim mladenačkim istraživanjima svemira, a upravo zahvaljujući njemu i uz njegovu pomoć izradila je svoj prvi teleskop još u osnovnoj školi. Osim što su zajedno promatrali zvijezde, Vera Rubin i njezin otac odlazili su i na skupove i sastanke lokalnih astronoma amatera, što je odigralo ključnu ulogu u njezinu odabiru budućeg profesionalnog života. Pokazalo se pak kako njezin put prema diplomi i nastavku znanstvene djelatnosti neće biti jednostavan kako je Vera zamislila. Odbijenica na Princetonu Rubin je, naime, kako piše britanski Guardian, bila jedina žena koja je završila astronomiju na Vassar Collegeu 1948. godine, a kada je htjela nastaviti školovanje na Princetonu, saznala je kako ženama na tom prestižnom sveučilištu nije dopušteno školovanje na području astronomije. Stoga je diplomu iz astronomije stekla na sveučilištu Cornell. Doktorat je Vera Rubin stekla na sveučilištu Georgetown gdje je nekoliko godina i radila, nakon čega se otkrivanju tajni svemira posvetila u Carnegie Institutionu u Washingtonu, neprofitnom znanstvenom istraživačkom središtu.   >> Znanstvenici naznačili postojanje pete sile prirode. Hoće li se iznova pisati zakoni fizike? 