Hrvatska narodna stranka oštro je osudila konzervativne stavove Ladislava Ilčića i Davora Ive Stiera koji su nedavno potvrdili da je Hrvatska na nedavnom sastanku radne skupine unutar Vijeća EU potvrdila da termin "seksualno i reproduktivno zdravlje i prava" Hrvatska tumači način da ne uključuje abortus. HNS smatra da se spomenutim izjavama krše prava žena i pravo na pobačaj te da se prije svega trebaju štiti ljudska prava.  Priopćenje stranke prenosimo u cijelosti:  "Ekstremno zadrti stavovi Ilčića i Stiera vode Hrvatsku u društvo Orbana i poljskih desničara Hrvatska narodna stranka - liberalni demokrati neugodno je iznenađena i krajnje zabrinuta zbog informacija koje su procurile u javnost iz Ministarstva vanjskih i europskih poslova, a koje ukazuju da čelni ljudi Titanik Vlade pod veliki upitnik dovode prava žena i pravo na pobačaj. To potvrđuje da Hrvatska ide nizbrdo kad je u pitanju zaštita ljudskih prava. Također, valja naglasiti da su, osim Hrvatske, samo Poljska i Mađarska poslale posebno stajalište Europskoj uniji, a HNS smatra da u 2017. godini Hrvatskoj jednostavno nije mjesto u društvu Orbana i zadrtih konzervativca iz Poljske, nego u društvu progresivnih, otvorenih i tolerantnih država Zapadne Europe. Osim imenovanja ultrakonzervativnog Ladislava Ilčića za posebnog savjetnika ministra vanjskih i europskih poslova Stiera, čiji se utjecaj već naveliko može vidjeti, zabrinjavaju i anemični pokušaji relativizacije neugodnih situacija od strane kapetana Titanik Vlade Andreja Plenkovića. Od spornih ploča u Jasenovcu, mlakih osuda napada na LGBT zajednicu u klubu Super Super, čiji krivci i dalje nisu pronađeni, pa sve do ignoriranja najviših tijela koje je imenovao Sabor u slučaju dokazanog ministra plagijatora. Za HNS je sloboda svakog pojedinca neupitna vrijednost, a državu smatramo instrumentom zaštite ljudskih prava. Hrvatska treba postati pravedno društvo u kojem će svi imati slobodu izbora životnog stila, seksualne orijentacije i pravo misliti drugačije. Sve generacije, bez obzira na dob, spol, životni stil ili pripadnost bilo kojoj manjini, zaslužuju miran suživot u progresivnom, otvorenom i tolerantnom društvu. Nitko nema pravo agresivno nametati svoju volju, niti je to, na što se često mnogi pozivaju, u skladu s kršćanskim vrijednostima. Tražimo od Titanik Vlade da stavi naglasak na borbu protiv govora mržnje i rastuće diskriminacije prema manjinskim skupinama.", stoji u priopćenju. >> Hrvatska ima svoju interpretaciju ljudskih prava, braka i abortusa 