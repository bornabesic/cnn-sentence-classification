Dvije institucije Europske unije koje će odlučivati o uvjetima izlaska Velike Britanije iz EU objavile su jučer prve nacrte svojih pregovaračkih smjernica. Iz njih proizlazi da Britancima neće biti dopušteno da ispregovaraju povoljan budući partnerski odnos s EU prije nego što se obvežu platiti sve račune – a riječ je o iznosu koji navodno doseže 60 milijardi eura – koji proizlaze iz obveza preuzetih dok su bili punopravni članovi EU. Uime Europskog vijeća, odnosno 27 država članica, prvi nacrt pregovaračke pozicije poslao je jučer predsjednik EV-a Donald Tusk. A iz Europskog parlamenta, koji suodlučuje o uvjetima Brexita što znači da bilo kakav ishod pregovora može blokirati “vetom”, iscurio je prvi nacrt rezolucije koja bi trebala upozoriti Britance da EP neće dopustiti da i nakon izlaska uživaju “slične pogodnosti kakve su imali kao članovi EU”. Predsjednik hrvatske Vlade Andrej Plenković, kao bivši europarlamentarac koji je sada kao premijer predstavlja RH u Europskom vijeću, o Brexitu osobno ima stavove koji su vrlo bliski oštrim signalima koji stižu iz EP-a. Kako prenose diplomatski izvori Večernjeg lista, Plenković je još na prvom sastanku s diplomatskim zborom u Zagrebu, nakon što je postao predsjednik HDZ-a, govorio o odluci većine britanskih birača na referendumu o izlasku iz EU kao o pogrešnoj, nerazboritoj i štetnoj odluci. Na nedavnoj konferenciji Večernjeg lista “Kakvu Hrvatsku trebamo”, Plenković je britanski referendum nazvao “nesretnim i negativnim”. Diplomati s kojima smo razgovarali iz svega toga iščitavaju da bi Plenkovićeva Vlada mogla biti u grupi onih koji će željeti da EU27 pokaže najnepopustljiviji mogući stav prema Britancima tijekom pregovora pokrenutih ovotjednim aktiviranjem članka 50. Lisabonskog ugovora. Britanci se nadaju da će u tim pregovorima moći paralelno pregovarati i o uvjetima izlaska (što uključuje i plaćanje ranije preuzetih obveza, za koje britanski pregovarač David Davis ne vjeruje da mogu iznositi čak 60 milijardi eura) i o budućem odnosu Velike Britanije kao nečlanice s ostatkom EU. No, i predsjednik Europskog vijeća Donald Tusk jučer je signalizirao da Britanci ne mogu dobiti to što žele. – Tek kad u pregovorima postignemo dovoljan napredak o povlačenju, onda i samo onda možemo raspravljati o okviru budućeg odnosa – rekao je jučer Tusk. >> Kako će Brexit utjecati na hrvatski turizam? >> 'Oni koji slave Brexit ne znaju što ih čeka – ovo je povijesna greška V. Britanije!' 