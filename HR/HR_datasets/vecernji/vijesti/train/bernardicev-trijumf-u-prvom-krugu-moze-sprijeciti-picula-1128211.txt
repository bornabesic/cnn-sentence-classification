Do prvog kruga unutarstranačkih izbora u SDP-u koji će odrediti nasljednika Zorana Milanovića preostalo je samo pet dana, a kao apsolutni favorit za ulazak u drugi krug među kandidatima se nametnuo Davor Bernardić. Nakon što je Domagoj Hajduković odustao od kandidature, a one koji su ga podržavali pozvao da glasuju upravo za Bernardića, postalo je jasno da je navodni pakt “svi protiv Bernardića” isprazna priča. Prvog zagrebačkog SDP-ovca potom je javno podržao i Gordan Maras, a može se očekivati da će njegov primjer u idućim danima slijediti i drugi istaknuti SDP-ovci, koji će se nastojati ubaciti u pobjednički šator.  Svoju kampanju Bernardić gradi na krilima stare podjele Milanović-Komadina, a može računati na dobro povezanu struju unutar SDP-a s logistikom u moćnim organizacijama, koja je Komadini na izborima za predsjednika stranke u travnju donijela glasove gotovo 40 posto SDP-ovaca. Da je Bernardić apsolutni favorit ne spore ni u stožerima njegovih protukandidata, no za zaključak da je budući predsjednik SDP-a još uvijek je prerano. Nije, naime, nevažno s kolikom će prednošću pred drugim kandidatima Bernardić ući u drugi krug, koji valja promatrati kao potpuno nove izbore. Da bi računao na sigurnu pobjedu, u prvom bi se krugu morao približiti brojci od 50 posto svih koji iziđu na izbore. Računicu bi mu u tom smislu mogao pomrsiti još jedan kandidat u, uvjetno rečeno, “antimilanovićevskoj struji”, a riječ je o potpredsjedniku SDP-a, europarlamentarcu Toninu Piculi. Kad je na društvenim mrežama najavio da će se kandidirati za trećeg po redu predsjednika SDP-a, Picula je pobrao više lajkova od svih protukandidata zajedno. Već u prvim danima susreo se, međutim, s optužbama iz drugih stožera da stranku namjerava voditi iz Bruxellesa, a njegova uvjeravanja kako u Europskom parlamentu najbolje može pomoći i SDP-u i Hrvatskoj nisu pala na plodno tlo. Mediji su ga proglasili otpisanim, a Picula se u dobrom dijelu povukao iz javnosti. Za razliku od svojih protukandidata, u pretkampanji nije obišao velik broj ogranaka pa se stjecao dojam da je “bacio koplje u trnje”. U njegovu stožeru, međutim, objašnjavaju kako je riječ o izbornoj strategiji. – Ono što Piculu razlikuje od drugih kandidata jest činjenica da nema i ne želi imati ljude koji će odrađivati za njega, agitirati i stvarati ‘bedem ljubavi’ – objašnjava šef Piculina stožera Davorko Vidović. Kao Piculinu prednost ističe upravo njegovu neagresivnu retoriku. – Mirna retorika i dosadašnji politički rad Tonina Picule jamstvo su da će stranka biti vođena na civiliziran način, bez dosadašnjih podjela – kaže Vidović. Nada se i kako će stranka “odoljeti sirenskom zovu jeftinog populizma i demagoške retorike” i izabrati čovjeka koji na nacionalnim izborima može parirati Andreju Plenkoviću. Podsjeća da je Picula jedini od SDP-ovih kandidata na ljestvici deset najpopularnijih političara u Hrvatskoj. – On nudi argumentiran, konstruktivan pristup, uz poštovanje drugoga, ne pribjegava lošoj lijevoj demagogiji, olakim obećanjima i nizu fraza o SDP-u kao stranci radnika, pri čemu se uopće ne definira što se smatra radništvom – tumači Vidović. Piculi u prilog ide i to što ga u stranci prepoznaju kao “autentičnog SDP-ovca” s dugim stranačkim stažem. Prednost mu je i rafiniranost u nastupu. Neki SDP-ovci komentiraju kako je nezamislivo da bi se Piculi dogodilo da u ekspoze o stanju socijaldemokracije “utrpa” Oktobarsku revoluciju i Mao Ce-tunga, kako je to učinio Bernardić, na sučeljavanju kandidata u zakladi Friedricha Eberta. Među kandidatima koji su u travnju podržavali Milanovića ističe se Orsat Miljenić, koji uživa najširu javnu podršku istaknutih SDP-ovaca. Ovih dana podržala ga je i Milanka Opačić, potpredsjednica stranke koja do izbora novog predsjednika vodi SDP. Njezina bi se podrška, međutim, mogla pokazati kontraproduktivnom za Miljenića, koji ionako slovi kao miljenik “starih struktura”. Zlatko Komadina požurio se, tako, komentirati kako ljudi koji su u Milanovićevo vrijeme bili u vrhu stranke i dalje žele vladati SDP-om. Miljenićeve slabosti nastoji iskoristiti Ranko Ostojić, koji je obišao ogroman broj stranačkih ogranaka.  >> 'Plenković je Hrvatskoj bio nužan, za Milanovićem će plakati mediji' 