Na zagrebačkom Županijskom sudu jutros je održan nastavak pripremnog ročišta u aferi Fimi media. Ponovljeno suđenje za aferu Fimi media počet će 6. lipnja, a tijekom tog suđenja bit će saslušano 220 svjedoka, odlučeno je na pripremnom ročištu na zagrebačkom Županijskom sudu. Riječ je o svjedocima koji su saslušavani tijekom prvog suđenja, a kako se promijenilo sudsko vijeće, obrane su tražile da se svi predloženi svjedoci neposredno saslušaju. Među predloženim svjedocima za sada nije Tomislav Karamarko.     USKOK tereti Sanadera i ostale za izvlačenje novca iz državnih tvrtki preko FIMI medije te financiranje HDZ-a preko crnih fondova. Na prvom suđenju Sanader je nepravomoćno bio osuđen na devet godina zatvora, dok je HDZ bio osuđen na plaćanje novčane kazne u iznosu od 5 milijuna kuna.  No, tu je presudu ukinuo Vrhovni sud odredivši novo suđenje, a u međuvremenu sutkinja Ivana Čalić, koja je donijela nepravomoćnu presudu, tražila je svoje izuzeće, pa se ponovljeno suđenje odvija pred izmijenjenim Vijećem kojim predsjeda sutkinja Irena Kvaternik.  Prije desetak dana, na prvom pripremnom ročištu svi optuženici zanijekali su krivnju, a to su učinili i Mladen Barišić, Nevenka Jurak i Branka Pavošević koji su na prvom suđenju priznali sve što im je USKOK stavljao na teret. Znači li to nijekanje krivnje da će spomenuti trojac izmijeniti svoje obrane, znat će se nakon što počne ponovljeno suđenje.  >>'To što nisu priznali ne znači da neće opet teretiti Ivu Sanadera' >>U ponovljenom suđenju za aferu Fimi media svi optuženici izjasnili se da nisu krivi 