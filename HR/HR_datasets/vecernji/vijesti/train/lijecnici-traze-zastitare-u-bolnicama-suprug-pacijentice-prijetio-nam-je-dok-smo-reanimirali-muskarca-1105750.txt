Sve brojnijim napadima na medicinsko osoblje u bolnicama, na koje nadležne upozorava Hrvatska udruga bolničkih liječnika, nedavno je pribrojen i slučaj u Općoj bolnici dr. Ivo Pedišić u Sisku. Na Dan domovinske zahvalnosti dr. Ivani Šmit, internistici i dopredsjednici HUBOL-a i njenim kolegama, prijetili su pacijentica i njezina obitelj. – U hitnu je dovezena mlada žena poremećena stanja svijesti zbog uzimanja velike količine anksiolitika. Nakon primanja terapije i nadzora vitalnih funkcija, kada joj je bilo bolje, postala je agresivna i odbila je preporučeni pregled psihijatra. Kako Opća bolnica nema dežurnog psihijatra blagdanima, vikendima ili noću, sanitetom je poslana na pregled psihijatru u Psihijatrijsku bolnicu Popovača. S obzirom na sklonost suicidu, morala sam je uputiti psihijatru. No, to je izazvalo ljutnju supruga, koji je vikao na djelatnike i mene u hitnom prijmu, sve nas proglasio ludima, i rekao da to “neće dobro završiti”, nakon čega smo zvali policiju. Oni su ubrzo došli i uzeli iskaz – kazala je dr. Šmit. No, nakon nekoliko sati u bolnicu je došla pacijentica s dvojicom muškaraca. Liječnica je pozvala policiju i trojac je odveden. – Situacija je bila kaotična. Slušali smo prijetnje supruga i dok smo reanimirali drugog pacijenta, a to stvarno nije laka situacija. No, u bolnicama je to svakodnevna pojava, ali liječnici, zbog straha za svoj i život obitelji, često verbalne napade ne prijavljuju. Tu je riječ o ljudima kojima se ne da čekati u čekaonicama, koji nisu zadovoljni dijagnozom... – kaže dr. Šmit. Ona kao potpredsjednica HUBOL-a i udruga inzistiraju da se u odredbe zakona navede da se u slučaju verbalnog ili fizičkog napada na zdravstveno osoblje ili na učitelja i profesora postupa kao u slučaju napada na policajce, dakle po službenoj dužnosti. Inzistiraju i da se u zakonski okvir stavi i obveza angažiranja zaštitarske službe u bolnicama. >> Dosta im je gužve! Obiteljski liječnici primat će samo 35 pacijenata dnevno 