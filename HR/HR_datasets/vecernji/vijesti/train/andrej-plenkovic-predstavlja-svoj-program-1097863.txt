Andrej Plenković, jedini kandidat za predsjednika HDZ-a, danas je predstavio svoj program "HDZ – Središnja snaga razvoja Hrvatske", poručujući kako HDZ još jednom može postati predvodnik modernizacije uz puno uvažavanje tradicionalnih vrijednosti. - Ovim programom želio bih započeti konstruktivan politički dijalog i podijeliti svoju viziju uspješne Hrvatske demokratske zajednice i Hrvatske - rekao je Plenković. - Moja je glavna misija vratiti povjerenje birača vjerodostojnom i dosljednom politikom HDZ-a. Moramo biti svjesni naših temeljnih vrijednosti i dijela političkog spektra kojem pripadamo - rekao je Plenković, dodajući da HDZ treba biti stranka europskog desnog centra koja zastupa tradicionalne vrijednosti, a baštini demokršćanstvo i univerzalna humanistička načela.  Kao načela za koje se zalaže istaknuo je, između ostalog, socijalno tržišno gospodarstvo i jednakost žena i muškaraca. Rekao je da osuđuje svaki totalitarizam neovisno o ideološkom predznaku te istaknuo važnost utemeljitelja stranke Franje Tuđmana. - HDZ će poticati okupljanje svih društvenih snaga - rekao je Plenković. Plenković je rekao da je ključno vratiti povjerenje građana u vladavinu prava. Kao jedan od prioriteta svog političkog djelovanja, istaknuo je podizanje standarda građana. - Javni sektor treba racionalizirati, a nužno je da se u njega uvedu nove tehnologije. (...) Javni sektor mora biti u službi građana i poduzetnika - rekao je Plenković. Naglasio je važnost socijalnog dijaloga sa sindikatima i poslodavcima.  Posebno mjesto u uspjehu gospodarstva imaju ribarstvo i selo, čiji potencijal, kaže, nije dovoljno iskorišten. - Digitalizacija mora omogućiti bolju komunikaciju građana s državom i smanjiti administrativne prepreke - rekao je Plenković. Nacionalna komponenta kurikuluma Jedan od glavnih gospodarsko-socijalnih izazova je negativan demografski trend, što predstavlja dugoročno ugrozu za tržište rada i obrazovni i mirovinski sustav, rekao je Plenković, a kao rješenje istaknuo je aktivnu pronatalitetnu politiku. - Uz obitelj, posebnu pozornost Hrvatska mora posvetiti mladima te zaustaviti iseljavanje - rekao je. Podržao je nastavak provođenja kurikularne reforme, ali uz poštovanje roditeljskih prava i jasnu nacionalnu komponentu kurikuluma. Naglasio je da država mora osigurati slobodu medija. Zadnji element programa bavi se vanjskopolitičkim pozicioniranjem Hrvatske. Hrvatska mora zagovarati europsku budućnost BiH, rekao je, a dobri odnosi s globalnim silama moraju biti na vrhu prioriteta. - Moramo se pozicionirati kao glavni partner susjednim državama - rekao je Plenković dodajući da jedinstvena iskustva iz Domovinskog rata moramo koristiti u rješavanju kriza na Sredozemlju i na istoku Europe (Ukrajina). Plenković je zaključio da je riječ o programu za suvremeni HDZ, u čiju održivost i uspjeh primjene vjeruje. - Uvjeren sam da HDZ još jednom može postati predvodnik modernizacije uz puno uvažavanje tradicionalnih vrijednosti - rekao je Plenković, koji je na kraju poručio i da je spreman na sučeljavanje s čelnikom SDP-a Zoranom Milanovićem. Plenković je, odgovarajući na pitanja novinara, rekao da im je u fokusu zajedništvo i priprema za izbore te da pitanja u unutarnjem ustrojstvu treba razmatrati nakon parlamentarnih izbora. Plenković je rekao da IFO institut nije radio program već analizu te da svaka ozbiljna stranka mora imati takve stručne podloge za definiranje mjera. Rekao je da Vladimir Šeks nije u operativnoj radnoj skupini, ali da je njegovo iskustvo uvijek dobrodošlo. Gdje sjede Petir i Picula Plenković je ocijenio kako je odluka Glavnog odbora HSS-a da na izvanredne parlamentarne izbore ide sa SDP-om donesena zbog "matematike i brojeva na izbornim listama" te ustvrdio da je HDZ sada jedina demokršćanska opcija u Hrvatskoj.  - Takva odluka Glavnog odbora HSS-a donesena je, prije svega, zbog neke konkretne matematike i brojeva na izbornim listama. Smatram da se politička partnerstva trebaju gledati dugoročno i strateški, na temelju programa i svjetonazorskih načela - rekao je Plenković novinarima nakon predstavljanja svog programa za predsjednika HDZ-a upitan za komentar odluke Glavnog odbora HSS-a da koalira sa SDP-om. Ustvrdio je kako je HDZ, s obzirom na odluku HSS-a, sada jedina istinska narodnjačka i demokršćanska opcija u zemlji te izrazio uvjerenje da će to hrvatski birači i prepoznati. Izrazio je žaljenje zbog te HSS-ove odluke jer je ona, kako je rekao, donesena u vremenskom pritisku. Poručio je i kako bi mu bilo draže da su imali još neko vrijeme da se HDZ, kao glavni lider Domoljubne koalicije, konsolidira zbog održavanja unutarstranačkih izbora te da su imali više vremena za razgovor. Napominjući kako tu odluku Glavnog odbora HSS-a poštuje, Plenković je kazao i da veliki broj članova HSS-a i brojnih dužnosnika diljem Hrvatske izvrsno surađuje s HDZ-om, a svi HDZ-ovi eurozastupnici odlično surađuju i s HSS-ovom Marijanom Petir. - Petir u Europskom parlamentu od mene sjedi tri metra, a SDP-ov Tonino Picula oko 70 metara dalje, što dovoljno govori gdje HSS po svom svjetonazoru i programu pripada - rekao je. Plenković je, upitan o mogućem oduzimanju diplome zamjeniku predsjednika HDZ-a Milijanu Brkiću i hoće li, ako do toga dođe, to ugroziti njegov položaj u stranci, odgovorio kako o tome nema nikakvih saznanja. - Razgovarat ćemo o tome i o svim drugim pitanjima kada za to dođe vrijeme - rekao je te dodao kako je Brkić čovjek koji je jako mnogo dao stranci. >> Plenkovićevih 15 načela za moderan HDZ 