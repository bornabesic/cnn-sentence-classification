Britanska premijerka Theresa May objasnila je u nedjelju da se Velika Britanija ne slaže s američkim predsjednikom Donaldom Trumpom u pogledu ograničavanja imigracije, nakon što su je kritizirali zastupnici vlastite stranke jer nije odmah osudila tu njegovu odluku. Tijekom posjeta Turskoj u subotu May je tri puta bila upitana za komentar Trumpove odluke o četveromjesečnoj suspenziji izbjegličkog programa i privremenoj zabrani ulaska u Sjedinjene Države putnicima iz Sirije i još šest većinski muslimanskih zemalja. May, koja je u Tursku doputovala iz SAD-a gdje je kao prva strana čelnica posjetila Trumpa,  na to je odgovorila da je Washington odgovoran za svoju politiku prema izbjeglicama. Američki predsjednik Trump tvrdi da će izrečenim zabranama zaštititi Amerikance od nasilnih islamista. Svojim neočitovanjem u subotu May  je izazvala pravu političku oluju u domovini pa je njezin glasnogovornik u nedjelju objasnio da se Velika Britanija ne slaže s Trumpovom zabranom. "Imigracijska politika u SAD-u stvar je američke vlade, jednako kao što imigracijsku politiku ove zemlje treba određivati naša vlada", rekao je Mayin glasnogovornik te dodao "Ali ne slažemo se s takvim pristupom i nećemo ga slijediti. Razmatramo ovu novu izvršnu uredbu kako bismo utvrdili što znači i kakve ima pravne učinke, a posebno posljedice za britanske državljane." 