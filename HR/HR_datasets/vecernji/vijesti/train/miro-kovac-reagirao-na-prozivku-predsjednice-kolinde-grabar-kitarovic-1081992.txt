Ministar vanjskih i europskih poslova Miro Kovač večeras je pomirljivo reagirao na jučerašnju prozivku predsjednice Kolinde Grabar-Kitarović zbog inozemnih kritika na račun Hrvatske. – Gospođa predsjednica i moja malenkost, kao i cijela Vlada, jako dobro surađujemo. Mislim da možemo biti zadovoljni suradnjom u vanjskoj politici – rekao je Kovač u Dnevniku HTV-a. Dodao je da se slažu da je Hrvatska tolerantno i napredno društvo koje štiti prava manjina. Naveo je Zakon o pravima nacionalnih manjina koji je, rekao je, vrlo napredan. – U Hrvatskoj nema nikakve fašizacije, to su izmišljotine, ali ako postoji bilo koja pojava ekstremizma, moramo to jasno reći i moramo prozvati taj ekstremizam jer je vrlo često u svijetu situacija takva da su neke druge zemlje opterećene ekstremizmima, ali se njihovi političari prema tome jasno određuju. Ako ga ima, treba ga prozvati, na Vladi i predsjednici je da to čine, a ja kao član Vlade to ću činiti – rekao je Kovač. Kovač je rekao da iza teza o fašizaciji stoje određene interesne skupine. Dodao je i da veleposlanicima i ministrima često kaže da smo napredniji i od njihovih zemalja. Poručio je da u odabiru novih veleposlanika i konzula, što će se dogoditi ovog ljeta, neće biti osveta i revanšizma. Rekao je i da Hrvatska aktivno pomaže da se nađe rješenje za napredovanje Srbije prema EU. >> Zbog neodgodivih obveza odgođen sastanak Mire Kovača i Johna Kerryja 