Predsjednik HDZ-a Andrej Plenković rekao je da je - nakon što je čuo da je u Mariboru zabranjen Thompsonov koncert - od hrvatske veleposlanice u Ljubljani zatražio da ispita o čemu se radi i da izvijesti o tome koji su razlozi za zabranu koncerta. U Gospiću, gdje je došao poduprijeti kandidate HDZ-a za lokalne izbore, na novinarsko pitanje kako gleda na zabranu Thompsonova koncerta, odgovorio je: "Nikako dobro. Zatražili smo jutros, kad smo čuli te informacije, od naše veleposlanice Vesne Terzić u Ljubljani da ispita o čemu se radi i da nas izvijesti o tome koji su razlozi za zabranu koncerta. Meni nije poznato koji bi to razlozi mogli biti", rekao je Plenković. Odgovornost je na upravi Zvečeva Odgovarajući na pitanje o teškoćama u Borovu, Zvečevu, Viaduktu i Petrokemiji, tvrtkama u kojima po novinarskoj procjeni radi više od pet tisuća radnika, Plenković je rekao da su već reagirali kad je riječ o Borovu i Petrokemiji, a u Zvečevu su danas obavljeni razgovori s upravom te tvrtke i mjerodavnim ministrima te se traže određena rješenja.  "Koliko je meni poznato, ono što bi bilo najvažnije i za Borovo i za Zvečevo i za Petrokemiju to bi, po mom uvjerenju, trebao biti pronalazak strateškog partnera i daljnji rad na novom poslovnom planu i konkurentnosti tih kompanija, čime bi se održala i zadržala radna mjesta", rekao je. Na pitanje koliko je Zvečevo žrtva Agrokora i hoće li takvih biti još, Plenković je odgovorio kako cijeli taj slučaj koji je danas na dnevnom redu "moramo iskoristiti kao transformativni trenutak za načine poslovanja u hrvatskom gospodarstvu, za metodologiju rada, manje ovisnosti, manje - na neki način - vezanosti za neku kompaniju. Što se tiče samoga Zvečeva, mislim da je tu prije svega odgovornost na upravi da nam pokaže rješenja kako dalje." Plenković je u Gospiću i Otočcu došao poduprijeti kandidata za ličko-senjskog župana Darka Milinovića i kandidata za drugi mandat gospićkoga gradonačelnika Petra Krmpotića i druge HDZ-ove kandidate. "Zajedno sa svim drugim kandidatima HDZ-a u gradovima i općinama ove županije, s jednom novom generacijom mladih političara, političara srednje dobi, s izvrsno izbalansiranim listama, s kolegicama i kolegama, s novom generacijom koja će preuzeti odgovornost za razvoj Ličko-senjske županije, ova županija koja prometno povezuje zelenu i plavu Hrvatsku može i s novim vodstvom biti jedan od pokretača razvoja ovoga dijela Hrvatske", rekao je Plenković. 