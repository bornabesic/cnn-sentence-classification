Snižavaju se cijene roaminga unutar Europske unije i već od subote stupaju na snagu. Prva je to faza do potpunog ukidanja roaminga koje će uslijediti od 15. lipnja iduće godine. U fazi prilagodbe cijene razgovora unutar zemalja Europske unije bit će tek nešto veće od cijena u domaćem prometu i to na način da se teleoperatorima dopušta naplata naknade za razgovore u roamingu. Za dolazni poziv 10 lipa Za odlazne pozive u roamingu se kao osnova za izračun koristi cijena poziva prema drugim nacionalnim mobilnim mrežama, prema cjeniku tarife koju je korisnik ugovorio, a na koju se dodaje naknada od najviše 0,47 kuna. Za dolazne pozive u roamingu, s obzirom na to da se u nacionalnom prometu ne naplaćuje dolazni poziv, cijena će biti uvećana samo za naknadu od najviše 0,10 kuna. Ostale roaming naknade, koju operatori mogu naplatiti uz redovnu cijenu, iznose do 0,19 kuna za SMS poruku te do 0,47 kuna za 1 MB podatkovnog prometa. Konačna cijena za potrošača, dakle, ovisi o tarifama i cijenama poziva, SMS-ova ili korištenja interneta koje su ugovorene s operatorima. Niže cijene vrijede za roaming u svim zemljama Europske unije, ali i u Islandu, Lihtenštajnu i Norveškoj. Bez obzira na domaće cijene usluga, ako operator naplaćuje roaming naknadu, najviša cijena usluge koju korisnik plaća ne smije biti viša od dosadašnjih 1,81 kuna za minutu poziva te 0,57 kuna za jednu SMS poruku te 1,90 kuna za jedan MB podatkovnog prometa. Iduće godine, kako smo napomenuli, očekuju nas još jeftiniji pozivi unutar Europske unije jer se od srpnja potpuno ukida dodatna naplata poziva. Udarac domaćim operatorima Ipak još uvijek nisu doneseni provedbeni akti nužni da se roaming zaista i ukine. I dok se građani mogu veseliti nižim računima, za operatore je ovo novi udar. Ukidanjem naknada za roaming hrvatski će operatori izgubiti dio prihoda s obzirom na veliki priljev turista koji su do sada bili vrijedni klijenti. Stoga HAKOM napominje da će u procesu donošenja odluka na europskoj razini braniti interese hrvatskog tržišta kako se ne bi dogodilo da hrvatski korisnici snose posljedice u smislu povećanja domaćih cijena ili smanjenja kakvoće usluge. >> Telekomi u Hrvatskoj spremni za nova pravila o roamingu >> Zadnje pojeftinjenje poziva prije ukidanja roaminga 