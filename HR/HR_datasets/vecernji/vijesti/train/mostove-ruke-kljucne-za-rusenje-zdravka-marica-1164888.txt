Predsjednik Vlade Andrej Plenković u idućih mjesec dana ponovno će u Saboru morati braniti jednoga svog ministra, a kao i u slučaju ministra obrazovanja Pave Barišića, Most će imati ključnu riječ i u odluci o ostanku ministra financija Zdravka Marića u Vladi. Most se još jasno ne izjašnjava kako će se postaviti u toj situaciji, ali jasno je da razmišljajući o tome u glavi vrte scenarij iz prošle Vlade kada se Most složio s oporbom da Tomislav Karamarko više ne može ostati na vlasti, što je rezultiralo padom Vlade i prijevremenim izborima. Rokovi im ne idu na ruku SDP-ov prijedlog opoziva Marića jučer je uvršten u dnevni red Sabora. Prema Ustavu, o njemu se mora raspraviti u roku od 30 dana, pa će se rasprava o povjerenju Mariću dogoditi uoči lokalnih izbora. Kako se Sabor prije lokalnih izbora uvijek pretvori u veliki predizborni skup, planirana je stanka do lokalnih izbora, no još nije odlučeno hoće li ona početi u idući petak (28. travnja) ili 5. svibnja. Druga je mogućnost realnija, a s obzirom na to da je i HDZ-u interes da se o cijeloj temi ne raspravlja koji dan uoči izbora, može se pretpostaviti da će se rasprava o Mariću pred zastupnicima naći u prvom tjednu svibnja. U tim danima Marićem će se baviti i Povjerenstvo za odlučivanje o sukobu interesa koje je dobilo tri prijave protiv ministra, pa će najvjerojatnije 1. svibnja održati sjednicu na kojoj će odlučiti hoće li pokretati postupke protiv ministra ili ne. Inicijator opoziva, predsjednik SDP-a Davor Bernardić, drži da je slučaj Marić već zaključena priča. – Nije to ništa osobno, sasvim je jasno da ministar financija mora biti osoba bez mrlje, jer su financije krvožilni sustav ili srce Hrvatske. Evidentno je da je znao za sve probleme Agrokora, ali je šutio – naglašava Bernardić. I HNS-ovci će dići ruku za Marićev opoziv, i to zbog njegove izjave od 26. siječnja kada je Moody’s prvi put smanjio rejting Agrokoru, tvrdi predsjednik te stranke Ivan Vrdoljak. – On je tada rekao da je upućen u stanje u Agrokoru jer je u njemu radio i da je kompanija u dobrom stanju te da neće doći do bankrota. Kako vjerovati čovjeku koji je potpuno promašio jednu od najvećih kriza našega gospodarstva, zbog koje je upitno gotovo 150 tisuća radnih mjesta i prijeti nam zaustavljanje rasta gospodarstva – jasan je Vrdoljak. Protiv Marića bit će ostatak oporbe, dakle HSS, Živi zid, Promijenimo Hrvatsku, a manjinski zastupnici zasad ne otkrivaju što će napraviti. Bez obzira na to, bez Mosta sve te ruke nisu dovoljne da sruše Marića. Mostovac Miro Bulj već je jasno najavio da će glasovati za odlazak Marića, dok politički tajnik Mosta Nikola Grmoja ne želi još otkriti karte Mosta, jednako kao ni čelnik te stranke Božo Petrov. – Svoj stav iznijet ćemo kad dobijemo sve činjenice – rekao je Grmoja. Povjerenstvu do šest mjeseci Ipak, dodao je, podržat će osnivanje istražnog povjerenstva koje traži SDP, pa će “poslije vidjeti” iako je sad jasno da neće moći pričekati pravorijek Povjerenstva jer im rokovi ne idu na ruku. Naime, SDP je jučer u saborsku proceduru uputio zahtjev za osnivanje istražnog povjerenstva za utvrđivanje okolnosti nastajanja koncerna Agrokor, njegove današnje pozicije, nastajanja duga te svih okolnosti koje su dovele do aktivnosti Vlade prema Agrokoru. To bi povjerenstvo, kaže Bernardić, trebalo otkriti istinu o svemu pa i o potencijalnoj krivnji Zdravka Marića za aktualnu krizu. Osim toga, trebalo bi dati odgovore i na to kako je nastao sam koncern pa sve do uloge tržišnih regulatora, odnosno Agencije za zaštitu tržišnog natjecanja, Hrvatske narodne banke, Hanfe, burza na kojima se trguje dionicama kompanija iz sastava Agrokora. No, kako je istražnom povjerenstvu za cijelu istragu potrebno dulje vrijeme, a i propisani su rokovi da istragu mora voditi od dva do šest mjeseci, jasno je da će Most odluku o tome treba li Zdravko Marić otići iz Vlade morati donijeti sam. Osim ako cijelu priču prije nego što uopće dođe u Sabor ne zaustavi sam premijer i zamoli Marića da ode jer je teret Vladi. >> Zdravko Marić: Ne razmišljam o ostavci >> Bačić objasnio zašto će HDZ odbiti zahtjev SDP-a za opoziv Marića 