Savezništvo SAD-a i Hrvatske ne ovisi o rezultatima američkih izbora. Možda ti rezultati s vremenom mogu utjecati na razinu tih hrvatsko-američkih odnosa, na veću ili manju izdašnost američkih vojnih donacija, no sigurno ne utječu na činjenicu da je Hrvatska punopravna članica NATO-a već sedam godina te da je SAD dokazani saveznik hrvatskih Oružanih snaga još iz vremena Domovinskog rata te kasnije potvrđenog u raznim operacijama NATO-a u Afganistanu, primjerice. Mali vojni proračun Geostrateški položaj RH na području jugoistoka Europe, gdje sve više dolazi do izražaja njena granična uloga, gdje počinje ili prestaje euroatlantski prostor, upućuje na zaključak o nastavku intenzivne vojne suradnje RH i SAD-a, bez obzira na to hoće li u Bijeloj kući stolovati Hillary Clinton ili Donald Trump. U Europi inače prevladava osjećaj da bi izbor H. Clinton značio i kontinuitet izdašne uključenosti SAD-a u zajedničku obranu europskog prostora. S obzirom na predizborne najave Trumpa, strahuju pak da bi on natjerao Europu da se više brine sama o sebi i uveća troškove obrane. Činjenica je da SAD očekuje da će europske članice NATO-a povećati svoje obrambene troškove iznad 240 milijardi dolara, koliko troše sada. Što se Hrvatske tiče, ona ovdje spada u države članice koje troše najmanje. Već godinama se proračunski trošak za vojsku u RH vrti oko 4 milijarde kuna, što čini malih 1,17% BDP-a, a cilj NATO-a je iznad 2%. Značajne donacije Vojna suradnja SAD-a i RH posebno se intenzivirala u zadnjih šest godina, kao i vojne donacije. Prema podacima MORH-a, vojne donacije za RH iznose oko 500 milijuna američkih dolara. Dođe li u budućnosti do većih promjena u geopolitici, tek bi to moglo utjecati i na vojnu suradnju SAD-a i RH. Državni vrh RH možda ipak više priželjkuje pobjedu H. Clinton, uz tezu da je SAD imao više sluha za interese RH kada je demokrat bio na čelu. Ističe se kako su predsjednica Kolinda Grabar-Kitarović i H. Clinton u prijateljskim odnosima, pa se računa i na to. >> Vidoviti Lichtman: Novi predsjednik bit će Trump 