Usmrćivanje životinja ne rješava problem napuštenih životinja. To je nehuman, neučinkovit i preskup postupak, tako da sam ja za “no kill” skloništa u kojima će se one mikročipirati, cijepiti, sterilizirati i udomiti. Iskustva udruga koje vode skloništa životinja, s kojima smo surađivali pripremajući ovaj zakon, pokazalo je da se velika većina životinja iz skloništa udomi, ali ključno je educirati ljude i spriječiti napuštanje životinja – kazao je jučer ministar poljoprivrede Tomislav Tolušić, nakon što je Vlada prihvatila prijedlog novog zakona o zaštiti životinja, na koji se čekalo više od 10 godina. Ne zna se pravi broj ubijenih Nakon što je u siječnju konačno zabranjen uzgoj životinja zbog krzna, Vladino zeleno svjetlo za zakon s oduševljenjem su dočekali zaštitari životinja, koji su tijekom javne rasprave dali više od 1000 primjedbi i komentara koje je Tolušićevo ministarstvo uvažilo. Najveća novost zabrana je usmrćivanja napuštenih životinja te osnivanje no kill skloništa u svakoj županiji. Prema informacijama iz Ministarstva poljoprivrede, kojemu “šinteraji” nisu imali obvezu dostavljati podatke, lani su u 28 skloništa usmrćene 633 životinje. Zbog bolesti ili ozljeda usmrćeno ih je 299 životinja, od kojih 71 mačka, a ostalo su psi, dok su 334 psa usmrćena zbog isteka zakonskih 60 dana obveznog držanja životinja u skloništu. No pretpostavlja se da su brojke usmrćenja, “zapele” na lokalnoj razini, puno, puno veće. U cilju učinkovitijeg rješavanja problematike napuštenih i izgubljenih životinja, skrbi za životinje i razvijanja svijesti o odgovornom posjedovanju kućnih ljubimaca, nakon što se zakon i donese, na području svake jedinice područne ili regionalne samouprave morat će se osnovati jedno sklonište za životinje kapaciteta najmanje 50 mjesta. Za 21 sklonište 11,5 mil. kn Životinje u skloništu ostaju do udomljenja, odnosno zabranjuje se usmrćivanje napuštenih životinja, a povećava se i razina dobrobiti životinja kada je riječ o njihovom posjedovanju i korištenju. Sankcionirao bi se i spolni odnos čovjeka i životinje, bacanje petardi, držanje stalno vezanih pasa, držanje i korištenje životinja u cirkusima, držanje divljih životinja u ugostiteljskim objektima... Inspekcijski nadzor provodit će veterinarski odnosno poljoprivredni inspektori Ministarstva poljoprivrede te komunalni redari, koji će po novome moći očitati i mikročipove s napuštenih pasa, dok jedinice lokalnih samouprava u proračunu moraju osigurati dovoljno sredstava za pružanje pomoći ozlijeđenim životinjama i rad skloništa za životinje (hranu, cijepljenje, liječenje) - 549 tisuća kuna po skloništu, odnosno ukupno 11,53 milijuna za 21 sklonište godišnje. Luka Oman, predsjednik udruge Prijatelji životinja, poziva političare da se, neovisno o političkim opredjeljenjima, zauzmu za veću zaštitu životinja. – Ističemo da je ovaj zakon interes Hrvatske koja se njime definira kao napredna zemlja u zaštiti životinja, a to je i jedan od elemenata po kojima će buduće generacije ocjenjivati kakvo je bilo naše društvo – napredno ili nazadnjačko. Očekujemo u daljnjoj proceduri i od svih stranaka i saborskih zastupnika da podrže novi zakon – kazao je Oman.      Zabrana usmrćivanja napuštenih životinja Županije imaju obvezu osnivanja no kill skloništa. Zabrana neodogovarajućeg postupanja prema životinjama Novim zakonom zabranjuje se petardi na životinje, zabranjuje se stalno vezivanje pasa te držanje divljih životinja u ugostiteljskim objektima. Zaštita kućnih ljubimaca tijekom uzgoja, držanja, prometa i prodaje te evidentiranje vlasnika kućnih ljubimaca namijenjenih prodaji s manje od tri rasplodne ženke iste vrste životinja, radi praćenja prometa i dobrobiti životinja. Kontrola razmnožavanja kućnih ljubimaca na području na kojem se utvrdi veliki broj napuštenih pasa ministar poljoprivrede određuje način i financiranje kontrole razmnožavanja napuštenih pasa. Osnažena je uloga komunalnih redara provode kontrolu označavanja pasa (očitavanje mikročipa) u svrhu smanjenja populacije napuštenih pasa. Uloga jedinica lokalne samouprave za provedbu zakona moraju u svojim proračunima osigurati sredstva za pružanje pomoći ozlijeđenim životinjama i rad skloništa za životinje (hrana, cijepljenje, liječenje) 