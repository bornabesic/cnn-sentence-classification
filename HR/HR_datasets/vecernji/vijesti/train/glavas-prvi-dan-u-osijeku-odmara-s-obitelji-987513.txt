Povratnika u Osijek Branimira Glavaša dopodne se nije moglo vidjeti na gradskim ulicama. - Provest će dan s obitelji - kažu nam kratko u stranci. Glavaš je, inače, lani postao djed pa je za pretpostaviti da će se družiti i s unukom Bornom. Iako ih čeka važan posao na sudu u Zagrebu, nije se danas sastao ni s odvjetnikom. - Treba on biti sa svojima, nije ništa hitno. Ono što trebam za sjednicu izvanraspravnog vijeća u Zagrebu, to ja već znam - kaže njegov branitelj Dražen Matijević. Sud će, pak, u petak raspravljati o prijedlogu Odvjetništva da se Glavašu odredi istražni zatvor. Poziv na stol branitelja još nije stigao. Nakon pet i pol godina u BiH, Glavaš se sinoć vratio u Osijek. "Zapeo" je sat vremena na granici pa je umjesto na majčin grob, prvo otišao na koncert dobrodošlice na Trg slobode. Dok je Miroslav Škoro pjevao "Sude mi", Glavaš je stao pred građane. Oko 1500 simpatizera, po nekim procjenama, dočekalo ga je na trgu, usprkos kiši i hladnoći. Došli su i izvan Osijeka, navodno u čak desetak autobusa. S trga je oko 22 sata stigao na majčin grob na donjogradskom groblju. I na groblju ga je dočekalo desetak građana. >> Branimir Glavaš na pozornicu u Osijeku stigao uz Škorinu pjesmu 'Sude mi' 