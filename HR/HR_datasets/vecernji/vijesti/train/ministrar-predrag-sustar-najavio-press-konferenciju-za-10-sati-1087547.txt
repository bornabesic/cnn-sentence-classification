– Kurikularna reforma se nastavlja. Slijedi javna rasprava koja će trajati 30 dana, a nakon toga, u skladu sa znanstvenom praksom i recenzijski postupak u kojemu će sudjelovati i međunarodni stručnjaci. Na njemu inzistiram – izjavio je ministar obrazovanja, znanosti i sporta Predrag Šustar na konferenciji za novinare u povodu zatraženog razrješenja ekspertne radne skupine za Kurikularnu reformu. Na početku konferencije ministar je kratko prezentirao trenutačnu situaciju stanja i planova ekspertne skupine. Naglasio je da ekspertna skupina kasni sa svim rokovima te ih je pozvao da "nastave raditi svoj posao jer su za to izravno ili neizravno plaćeni".  Ministar se oglasio i o zahtjevu za razrješenje voditelja ekspertne skupine Borisa Jokića. Još ranije naglasio je da razrješenje ne prihvaća, a danas je ponovio i da se nada da će se Jokić vratiti na svoje mjesto.  – Nadam se da će se Boris Jokić i cijela ekspertna skupina vratiti. Ako se i ne vrati, proces mora ići dalje. Ne bih sada govorio još o rokovima – kazao je ministar Šustar koji je optimističan što se tiče poštivanja predviđenih rokova kurikularne reforme. – Javna rasprava trebala je početi 10. svibnja, a rok je za eksperimentalnu fazu, prema preporuci ekspertne skupine, 2017./2018. Još možemo stići na vrijeme sve napraviti – kazao je Šustar koji je napomenuo da strategija ima njegovu potporu, unatoč protivljenju HDZ-a. Šustar se ispričao na kašnjenju isplate ljudima koji rade na reformi.  – Mea culpa! Kriv sam što se kasnilo, za ovih 1 posto, a to su ljudi. Ali to očekujem i od ljudi koji manipuliraju, politiziraju i truju hrvatsku javnost. Očekujem od Jokića da se vrati tamo gdje mu je mjesto, da završimo ono što je važno. Ako nisu u stanju i nisu sposobni, neka daju ostavku, a ne da nude razrješenje – kazao je Šustar.  Dodao je i da ne vidi razlog zašto bi se strategija kurikularne reforme izmjestila iz Ministarstva, a to je napravio prethodni ministar. – Zašto multipliciramo tijela u izvršnoj vlasti? Ne želim spekulirati, ali to nije dobro i nije europska praksa. Naš je cilj vratiti strategiju tamo gdje pripada, a to je MZOS – kazao je Šustar.  Razrješenje ekspertne skupine za reformu obrazovanja izazvalo je negodovanje većeg dijela javnosti. Peticiju podrške Borisu Jokiću do sada je potpisalo više od 26 tisuća ljudi, a podršku ekspertnoj skupini dala je i Facebook inicijativa "Hrvatska može bolje" koja je za srijedu  1. lipnja najavila prosvjed u znak potpore cjelovitoj kurikularnoj reformi.  Ministar Šustar na konferenciji je naglasio da nema ništa protiv zakazanog prosvjeda te da smatra da je to dobra demokratska procedura. – Mislim da je dobro da se javnost mobilizira oko obrazovanja, tu je Boris Jokić napravio jako dobar posao. Ipak, na kraju krajeva, problem se treba riješiti. Ključan korak je da se vratimo i da odradimo posao do kraja – zaključio je ministar.  >>Peticiju podrške potpisalo više od 20 tisuća građana, a 1. lipnja bit će prosvjed u Zagrebu 