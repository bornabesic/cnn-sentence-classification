Predsjednik Kluba HDZ-a Ivan Šuker izjavio je u Hrvatskom saboru kako je otkazana sjednica Vlade prije dva tjedna, nakon što se ministar financija Zdravko Marić vratio iz Londona s porukom da su investitori predložili veću kamatnu stopu za zaduživanje, utjecala na to da se HDZ "prelomi" u odluci da premijer Tihomir Orešković ne radi dobro svoj posao. – Ministar financija vjerojatno je usmeno izvijestio premijera o tome što se dogodilo u Londonu i, prema mome mišljenju, premijer je morao sjednicu početi tom konstatacijom i tako poslati poruku svima koji mogu ili ne mogu funkcionirati jer nije pravedno da svi hrvatski građani plaćaju veću kamatnu stopu – rekao je Šuker. Hrvatska zaslužuje nižu kamatnu stopu Umjesto toga, kaže, sjednica je otkazana, zapravo premijer je otišao, a da nitko nije obrazložio zašto. Ta je sjednica jedna od vrlo bitnih stvari u vezi sa zahtjevom za Oreškovićevo razrješenje, naglašava. Šuker ističe da Hrvatska po svemu u ovom trenutku ne zaslužuje veću kamatnu stopu od 2,5 do maksimalno 2,75 posto. – Međutim, neke bjelosvjetske rejting agencije i neki drugi koriste se situacijom da zarade na onima koji novac jednostavno moraju uzeti – ustvrdio je. Upozorio je i da Hrvatska danas ima gotovo 10 milijardi manje prihode nego 2008. godine, a na kamate iz državnog proračuna odlazi gotovo 11 milijardi kuna. Ovo je bila idealna prilika da taj iznos smanjimo, jer smo mnoge kredite dizane u godinama kad su kamate "otišle u nebo" mogli refinancirati s dvostruko manjim kamatnim stopama, rekao je šef HDZ-ova Kluba. Svoj prijedlog o Oreškovićevu opozivu, "pojačao" je i analizom odredbi Zakona o Vladi koje proteklih mjeseci nisu poštovane. Da su se te odredbe poštovale, vjerojatno ne bi došlo do disfunkcionalnosti Vlade, zaključuje. Primjećuje i da se u Hrvatskoj, koja se često voli pozivati na dosege demokracija, ti dosezi ne poštuju. – Većina koja ga je predložila za mandatara u jednom je trenutku rekla da više nema povjerenja u njega i traži da odstupi. Svuda vani bilo bi to dovoljno da odstupi, ali ne i u Hrvatskoj – istaknuo je Šuker. Ivan Sinčić (Živi zid) na spominjanje demokratskih standarda, uzvraća kako bi to što je napravio predsjednik HDZ-a Tomislav Karamarko u bilo kojoj normalnoj zemlji bilo nenormalno. Karamarko je trebao davno prije to shvatiti, trebao dati ostavku, poručio je Sinčić. Nezavisni Stipe Petrina pita Šukera koja to ozbiljna parlamentarna većina ili relativni pobjednik izbora može u roku od tri sata izabrati premijera, je li to odlučeno na tijelima relativnog izbornog pobjednika ili je "što je opće poznato, to kadrovsko rješenje došlo izvan Hrvatske". HDZ-ova inicijativa nije motivirana lošim kreditnim rejtingom nego obavještajnim sustavom. Branimir Glavaš (HDSSB) odbacuje Šukerovo uvjeravanje da je HDZ-ova inicijativa motivirana lošim kreditnim rejtingom. “Niste spomenuli problem prodaje državnih obveznica čiji je pokušaj propao zadnji put zbog političke nestabilnosti Vlade u kojoj je HDZ glavni stup", kaže Glavaš. Šukeru zamjera da nije spomenuo "nemilosrdnu borbu mjesecima" za ovladavanje obavještajnim sustavom, od SOA-e do MUP-a. "To je ključ nestabilnosti Vlade, to je uzrok zbog čega se ova Vlada ruši i demontira nakon četiri mjeseca", ocjenjuje Glavaš. Josip Salapić (HDSSB) kaže da je mučno gledati kako se premijera mijenja kao da je "krpa". "Treba postojati obrazloženje i razlog, a ne ovo što ste vi rekli", rekao je Šukeru. Miro Bulj (Most) poručuje Šukeru da je njegov uspjeh kao bivšeg ministra financija bilo zaduživanje koje je dovelo državu na sadašnju razinu, odlazak mladih i propast poljoprivrede. "Vi jednostavno morate kazati glasno i jasno, a ne sramotiti se, mi rušimo ovu Vladu u kojoj smo sada i mi provociramo još veću nestabilnost i još veću financijsku nesigurnost Hrvatske", poručio je Bulj. 