 Postoje naznake da se islamisti pokušavaju priključiti njemačkim oružanim snagama kako bi stekli vojnu obuku i iskoristili je za napade u Njemačkoj i inozemstvu, objavio je njemački list. Oružane snage zbog toga žele da se novaci podvrgnu sigurnosnim provjerama vojne protuobavještajne agencije, počevši od srpnja 2017., kako bi se moglo brzo uočiti ekstremiste, teroriste i kriminalce, piše list Welt am Sonntag u članku koji će biti objavljen u nedjelju. Takva sigurnosna provjera zahtijevala bi promjene u zakonima koji se odnose na vojsku. U nacrtu dokumenta koji opravdava takve promjene, a koji je Welt anm Sonntag dobio na uvid, navodi se da postoje naznake znakovi da se islamisti pokušavaju priključiti oružanim snagama radi obuke. Njemačka je na oprezu nakon niza napada u srpnju, od kojih je za dva odgovornost preuzela Islamska država (IS), a ministar unutarnjih poslova je već najavio planove o povećanju sigurnosti. Vlada se priprema odobriti promjene zakona sljedeći tjedan, navodi list pozivajući se na sigurnosne izvore. Glasnogovornik ministarstva obrane rekao je da je vlada u procesu odlučivanja o zakonu. Vojna protuobavještajna agencija provjerava 64 osumnjičena islamista, 268 osumnjičenih desničarskih ekstremista i 6 osumnjičenih ljevičarskih ekstremista u oružanim snagama, piše list.   >> Orešković: Idući tjedan ću se sastati s predsjednicom i izvijestiti je o temama sastanka 