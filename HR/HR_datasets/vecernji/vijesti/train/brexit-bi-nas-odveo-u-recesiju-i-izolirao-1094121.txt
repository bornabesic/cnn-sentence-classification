Joy Sutcliffe je trenerica umjetničkog klizanja u nacionalnoj akademiji u Nottinghamu, 63-godišnjakinja rođena u Whitley Bayu na krajnjem sjeveru Engleske i jedna od onih koji ne žele ostati u EU. – Glasat ću za izlazak iz Europske unije. Smatram da Velika Britanija više gubi ostankom u Uniji nego što dobiva. Toliko novca šaljemo u druge države, koje ne zarađuju toliko kao Velika Britanija. Svaka bi se država trebala brinuti o svom narodu i raspodijeliti ono što ima. Cijeli radni vijek provela sam u Engleskoj i mislim da bih imala puno više da nismo ni ulazili u EU. Nisam protiv drugih nacija, niti mislim da bi nekome trebalo zabraniti ulazak u Englesku. Naprotiv, ako nečime mogu pridonijeti Velikoj Britaniji, više su nego dobrodošli, ali mislim da Velikoj Britaniji nisu potrebni useljenici koji će živjeti samo od pomoći države. Velika Britanija se može sama brinuti o sebi, ali nije potrebno da se brine o drugima. Još od Churchilla ova zemlja nije mogla sama odlučivati o svojoj sudbini, ne možemo donijeti nijednu odluku koja se tiče samo nas a da ne pitamo Europsku uniju. Velika Britanija bi trebala uzeti stvar u svoje ruke. Nic Williams, 36-godišnji ravnatelj osnovne škole „Blue Bell Hill“, smatra da je budućnost Velike Britanije u ostanku u Uniji. I to će potkrijepiti: – Mislim da će rezultat biti neizvjestan, ali da će Velika Britanija ipak ostati u Europskoj uniji. Bojim se recesije, koja bi nam se mogla dogoditi ako se izoliramo i financijski potpuno odvojimo. Nisam puno razmišljao kojoj bih se opciji trebao prikloniti, ali mislim da neodlučnima kampanje nisu pomogle, jer nijedni nisu znali artikulirati svoje stavove. Mislim da bi Velika Britanija ipak puno više dobila nego što bi izgubila ostankom u Uniji. Zagovornici izlaska govore da ćemo izgubiti novac koji odlazi u Europsku uniju, ali i ja sam sudjelovao u nekim projektima koji su bili financirani iz fondova EU. Naši bi farmeri mogli puno izgubiti jer se potpuno financiraju upravo iz zajedničkih fondova. Kako god referendum završi, mislim da su pred nama velike promjene jer su kampanje otvorile mnoga pitanja. Zdravstvo nam je vrlo loše riješeno i u njemu bi se trebali dogoditi veliki rezovi, nadam se na puno bolje. Radim u školstvu i u njemu situacija čak i nije tako loša, no i nama bi dobrodošle svježe ideje. Mislim da izlazak iz Unije znači zatvaranje u vlastite okvire i korak unatrag za Veliku Britaniju.      