SUBOTA, 18.3. Alternativna povijest naše predsjednike pamti sljedeći svoju logiku. Tuđman joj je ostao u sjećanju po lekciji klincu koji mu je odao tajnu da navija za Dinamo, što se Franji nikako nije svidjelo, Stipu će se pamtiti po pjevanju u Australiji i pričanju u Novskoj, Ivu po predizbornom spotu s bubnjarskim palicama, a Kolinda se u almanahe upisala napuštanjem svečane lože nakon premijere Labuđeg jezera u zagrebačkom HNK, marom prema pozornici, penjanjem na istu i naklonom pred ushićenom publikom, koja je pozdravljala - balerine. NEDJELJA, 19.3. Umro je don Ivan Grubišić. Bio je svećenik, sociolog, humanist i političar, ali prije svega čovjek koji se ravnao prema svojim dubokim kršćanskim uvjerenjima. Oprostio je komunistima koji su mu ubili oca i brata, jer su bili ustaše, bio je čovjek koji se suprotstavljao autoritetima i dogmama i nerijetko plaćao visoku cijenu zbog svojih ideala. Kažu da su hrvatski učenici prošle godine izostali 32 milijuna sati, mnogi neopravdano. S don Ivanovih propovijedi nije se izostajalo, tamo se opravdano hrlilo, unatoč svim kontroverzama koje su ga pratile, posebno nakon ulaska u politiku. PONEDJELJAK, 20.3. Davor Bernardić pokušava popraviti stranački rejting, koristeći tehniku slona u staklarnici. Evo ga, na Večernjakovoj konferenciji Hrvatska kakvu trebamo, zablistao je prijedlogom da bi trebalo proširiti predsjedničke ovlasti, kako bi predsjednica mogla postavljati tri ministra. Prijedlog je izazvao šok i nevjericu, a u SDP-u i napade panike. Možda bi Bero htio predsjednici proširiti ovlasti tako da ona može imenovati i gradonačelnike? Kao, ja tebi tri ministarstva, a ti meni fotelju Prvog Milana Grada Zagreba. UTORAK, 21.3. Policijske snage na Hrvatskim studijima! Studenti filozofije i njihove kolege prosvjeduju zbog ukidanja Odsjeka za filozofiju. Kuloari bruje kako se radi o osveti ministra Barišića, jer su ga s Hrvatskih studija optuživali za plagijat. Filozofiju tamo studira 10-ak pametnih glavica, kojima sada nije lako, ali zamislimo na trenutak da je to točno i da se zaista radi o osveti, ali da kritike nisu došle od filozofa, nego od medicinara. Valjda onda ne bi ukinuli medicinu. Tko bi tada liječio ljude u zapadnoj Europi? SRIJEDA, 22.3. Dok EU čeka rasplet migrantske krize, pogleda uprtog u Siriju i Tursku, potencijalna drama rađa se na sjeveru Europe. Predsjednica Kolinda Grabar-Kitarović, tijekom posjeta toj zemlji, pozvala je Hrvate da se vrate. Poručila im je da ih domovina treba, jer “stari i umire”. Doduše, predsjednica im je poručila kako nam tek valja osigurati “onu vrstu ispunjenja”, kakvu Hrvati imaju u Švedskoj, tako da će egzodus 40 000 naših sunarodnjaka, koji muku muče na dalekom sjeveru, možda ipak malo pričekati. ČETVRTAK, 23.3. Vizionarski izjavu ministra zdravstva Milana Kujundžića, kako u bolnici više vrijedi jedan svećenik, nego 20 doktora, dušmani sasjekoše u korijenu! Bez razloga. Čovjek je uočio da nam doktori i medicinske sestre strojevim korakom marširaju prema zapadnoj Europi, samo zato što su tamo bolji uvjeti rada i 5-6 puta veće plaće. Kada svi odu, doista će nam ostati samo svećenici i časne sestre, krunica u ruci, Biblija na noćnom ormariću i molitva na usnama. Reforma zdravstva, ante portas! PETAK, 24.3. Znate ono, kada neka naša državna institucija želi kupiti nešto prometala, pa u javni natječaj napiše karakteristike koje može zadovoljiti samo jedan model na tržištu i to od distributera, koji je slučajno dan prije viđen kako s koferom ulazi na sastanak s naručiteljem, a izlazi bez njega? Slično se predlaže i Lex Todorić ili Zakon o Gazdi. Kao, odnosi se na tvrtke koje imaju preko 8000 zaposlenih i više od milijardu eura duga. Martina Dalić: “Želimo naglasiti da ovaj zakon ne pripremamo za Agrokor ili Todorića.” Dobro. >>Ministar Butković nam je odlučio pomoći! Život će se usporiti, okrenut ćemo se jedni drugima, misliti o demografiji >>'Da nije bilo Gotovine, četnika bi bilo koliko hoćeš, sada kada ih nema, fale za njegov film' 