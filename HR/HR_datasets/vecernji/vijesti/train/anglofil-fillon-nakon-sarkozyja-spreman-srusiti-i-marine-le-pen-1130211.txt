Sve nade u veliki povratak Nicolasa Sarkozyja (61) na političku scenu Francuske rasplinule su se u ponedjeljak kada je postalo jasno da na unutarstranačkim izborima nije uspio osigurati podršku za kandidaturu na mjesto predsjednika države. Bolji rezultat od njega ostvario je François Fillon (62) koji će se u drugom krugu unutarstranačkih izbora za mjesto republikanskog kandidata ogledati s Alainom Juppeom koji je pak na izborima završio drugi. Uzor Margaret Thatcher Fillon je republikanski političar ogromna iskustva. U vrijeme dok je Sarkozy bio na čelu Francuske Fillon je, od 2007. do 2012. godine, vodio francusku vladu, a prije toga godinama je bio ministar, i to u nekoliko resora. Fillon ima reputaciju anglofila, a sam je nebrojeno puta isticao kako mu je politički uzor Margaret Thatcher. Uz to, supruga mu je Britanka, a sam je vrlo često držao predavanja na londonskoj School of Economics povezujući se pri tome s pripadnicima utjecajnih britanskih političkih i gospodarskih krugova. Prema političkim uvjerenjima, Fillon je političar desnog centra, liberalnijih shvaćanja od Sarkozyja, no u gospodarskom smislu spreman je pogodovati bogatijem sloju Francuza. Naime, smatra kako je potrebno odbaciti sustav oporezivanja bogatstva budući da on, kako je nebrojeno puta naveo, obeshrabruje ulaganja u Francuskoj. Zalaže se i za podizanje dobre granice umirovljenja na 65 godina, čime se znatno smanjuju radnička prava zaposlenika u Francuskoj. I sam Fillon prilično je imućan. Sa suprugom Penelope i petero djece živi u Chateau de Beauce, dvorcu iz 12. stoljeća, na imanju koje se prostire na osam hektara. Ujedno je i fanatični poklonik čuvene automobilske utrke 24 sata Le Mansa na kojoj je redovito još od mladosti. Okršaj na desnici Veliki okršaj na francuskim predsjedničkim izborima, po svemu sudeći, vodit će se između kandidata desnice. S jedne strane tu je Marine Le Pen (48), liderica francuske Nacionalne fronte, a s druge strane kandidat republikanaca, bio to Fillon, što je vjerojatnije, ili Alain Juppe (71). Gotovo je potpuno izvjesno da kandidati ljevice na francuskim predsjedničkim izborima neće imati prevelike šanse. Naime, aktualni predsjednik, socijalist Hollande, jedan je od najnepopularnijih francuskih predsjednika od kraja Drugog svjetskog rata i svojom je politikom uništio šanse za izbor kandidata ljevice, ma tko to bio, uvjereni su francuski politički analitičari.     * 44,2 posto glasova republikanskih birača osvojio je Fillon kojega desnica vidi kao najboljeg kandidata za mjesto predsjednika republike – Juppe je dobio 28,5, a Sarkozy 20,6 posto glasova >> Tko može poraziti Marine Le Pen  >> Iznenađenje na predizborima desnice u Francuskoj: Nicolas Sarkozy ispao iz utrke 