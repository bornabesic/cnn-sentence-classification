Dvije zastupničke skupine četiriju oporbenih stranaka u srbijanskom parlamentu predložile su tekst rezoluciju o genocidu u Srebrenici u kojem su snage bosanskih Srba 1995. ubile oko 8000 Bošnjaka, za koji do sada Srbija službeno ne želi priznati da se radi o genocidu. Prijedlog rezolucije kojom se najoštrije osuđuje genocid u Srebrenici i svako nijekanje genocida srbijanskoj Skupštini uputile su skupine zastupnika Liberalno demokratska partija (LDP) - Stranka demokratske akcije Sandžaka (SDA) i Liga socijademokrata Vojvodine (LSV) - Zelena stranka - s ukupno 11 zastupnika od ukupno 250 koliko ih parlament ima. Nacionalno-konzervativni pokret Dveri prvi se usprotivio prijedlogu rezolucije o genocidu u Srebrenici i najavio da će glasovati protiv, ustvrdivši da "genocida nije ni bilo", te da neće prihvatiti dokument u tako "jednostranoj i neobjektivnoj formi" koji samo dolijeva "ulje na vatru" jer je "bilo i drugih zločina" o kojima treba zauzeti objektivno stajalište. U rezoluciji je predloženo da se 11. srpnja proglasi danom sjećanja na genocid u Srebrenici, a uz izraženo suosjećanje za sve žrtve u ratovima na prostoru bivše Jugoslavije i za njihove obitelji, sve susjedne države pozvane su da nastave osiguravati "pravdu i dugoročnu potporu preživjelima, uključujući po potrebi one koji su bili žrtve seksualnog nasilja", navodi se u tekstu prijedloga. Srbijanski predsjednik Tomislav Nikolić se 2013. ispričao za pokolj u Srebrenici, ali odbija nazvati ga genocidom unatoč presudama Haškog suda koji ga je okarakterizirao kao genocid. Predlagači traže od države predanost završnom dokumentu Svjetskog summita iz 2005. o "odgovornosti za zaštitu stanovništva od genocida, ratnih zločina, etničkog čišćenja i zločina protiv čovječnosti". Prijedlogom rezolucije podupiru se napori u provođenju istrage i procesuiranja optuženih za genocid u Srebrenici, uz obavezu da će se iskorititi  sva raspoloživa sredstva i mehanizmi kako bi se istraga provela do kraja, a svi odgovorni izveli pred sud. U prijedlogu rezolucije naglašava se "ključna važnost pomirenja koje je utemeljeno na dijalogu, suočavanju s prošlošću i posvećenosti pravdi i podršci žrtvama", što je preduvjet za dodatno jačanje  sgurnosti, stabilnosti i prosperiteta u regiji. Prijedlog rezolucije o Srebrenici potpisali su zastupnici Sulejman Ugljanin, Enis Imamović (SDA), Čedomir Jovanović, Žarko Korać, Nataša Mićić, Nenad Milić, (LDP), te zastupnici LSV i Zelene stranke Nenad Čanak, Goran Čabradi, Olena Papuga, Marinika Tepić, Nada Lazić i Goran Čabradi. >>'Osoba koja je negirala genocid u Srebrenici nema moralno pravo biti arbitrom hrvatske politike' 