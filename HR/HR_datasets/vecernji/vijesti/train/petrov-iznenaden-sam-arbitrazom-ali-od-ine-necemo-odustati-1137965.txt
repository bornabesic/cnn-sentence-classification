Hrvatska je odlučila otkupiti dionice Ine od Mola nakon što je propala arbitraža u Genevi. Odluku Vlade podržava i glavni HDZ-ov partner Most, kao i predsjednik HNS-a Ivan Vrdoljak. Večeras je i Božo Petrov komentirao izjavu premijera Andreja Plenkovića, koji je najavio da će Hrvatska ipak ići u otkupljivanje cijelog Molovog paketa Ininih dionica. - Iznenadila me je odluka arbitraže, rezultat nije povoljan za Hrvatsku, ali od Ine nećemo odustati. Svima je poznato koliko je Most bio za to da se Ina zaštiti kao nacionalni interes. Zajednički smo se s HDZ-om dogovorili za iduće planove. U potpunosti podržavamo plan Vlade da se kreće u preuzimanje dionica Ine. Za nas arbitraža nije bila upitna obzirom na način koji su bila prodana upravljačka prava. Na žalost, sud je presudio kako je presudio. Pitanje na temelju kakvih dokaza se mogla donijeti takva odluka. Naše je okrenuti se prema budućnosti i zaštiti Inu, izjavio je Božo Petrov.  Otkrio je i da koalicijski partneri redovito razgovaraju o Ini, i da su i ovaj rasplet imali u jednom od planova i držali kao otvorenom mogućnosti. - Naravno, sve ovisi o tome kako se situacija razvija. Nije ova odluka donešena u 10 sekundi. Danas smo samo potvrdili da je to najbolji mogući smjer koji Hrvatska može uzeti u ovom trenutku. Ono što je sada bitno je da pripremimo radnu skupinu i sve aktivnosti za smjer koji je predsjednik Vlade i najavio.  No, Vlada RH zasad nije otkrila na koji način će otkupiti dionice, a to je ono što je sada najveća nepoznanica. Ni, Petrov nije ponudio naznake za taj odgovor: - Kako će Hrvatska otkupiti 49 posto dionica Ine? Sve ćete o tome doznati na vrijeme, lakonski je zaključio Petrov. 