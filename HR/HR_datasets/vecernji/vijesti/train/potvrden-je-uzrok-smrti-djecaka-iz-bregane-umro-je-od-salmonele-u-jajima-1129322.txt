Infekcija salmonelom obdukcijski je potvrđen uzrok smrti petogodišnjeg dječaka iz Bregane i novi korak u policijskoj istrazi ove tragedije. Roditelji i troje djece iz samoborske okolice, podsjetimo, zarazili su se ovom bakterijom konzumacijom jaja uvezenih iz Poljske koja su kupili u trgovačkom centru Kaufland. Prisutnost salmonele utvrđena je potom u pojedinim jajima preostalima u kući ove obitelji, a pisalo se kako je majka pripremala tortu te da su nakon simptoma povraćanja i proljeva pomislili da su "pokupili" virozu. Međutim, dijete je od posljedica nažalost preminulo, a roditelji i dvije starije sestre su završili na liječenju u Klinici za infektivne bolesti dr. Fran Mihaljević. Liječnici će, ne komentirajući ovu konkretnu tragediju, reći da svaki organizam drukčije reagira na bolest, a da jake simptome bilo koje bolesti sigurno teže podnosi manji i slabiji organizam djeteta nego onaj odraslih. Prvotna nagađanja o salmoneli kao mogućem uzroku smrti djeteta nakon više od mjesec dana također su sada i potvrđena te je iduće pitanje čija je sve odgovornost. Salmonela u hrani otada je izolirana u više proizvoda u trgovačkim lancima što je bez sumnje stvorilo strah i nelagodu među ljudima, ali i ukazalo na ozbljne propuste u kontroli hrane te se s pravom možemo pitati što plaćamo i jedemo. > > Obitelj se otrovala salmonelom, dječak umro. Ministarstvo zdravlja: Bakterija nije dokazana u uzorcima jaja > > Industrija Pivac: s hrvatskog tržišta povučena poljska jaja, kupcima će biti vraćen novac 