Kandidat Živog zida za gradonačelnika Karlovca, saborski zastupnik Ivan Vilibor Sinčić na susretu s građanima u subotu u Karlovcu predstavio je program za upravljanje gradom te brojne promjene, uključujući i organiziranost gradske uprave i načina zapošljavanja u njoj, a komentirao je i, kako kaže, "očiglednu novu kuhinju Mosta i bivšeg premijera Tihomira Oreškovića". Poručio je da je indikativno da je bivši premijer Tihomir Orešković u Vukovaru nedavno održao konferenciju za novinare i podržao Mostovog kandidata za župana te ocijenio kako "on i Most nešto kuhaju", iako Orešković tvrdi da se ne vraća u politiku. "Da se nešto ne planira zašto bi Orešković došao u Hrvatsku? Ali, poručujem građanima da ne nasjedaju, da ne trebaju imati povjerenje u Most, nevjerodostojnu stranku koja je dva puta dovela HDZ na vlast; digla ruku za sve Marićeve zakone, za Zakon o računovodstvu da se odgodi izvješće Agrokora, da se pogoduje gazdi Agrokora; Most je također digao ruku za promjene Zakona o faktoringu, čime se gazdi pogodovalo u vezi mjenica, digao je ruku za Lex Agrokor, a sada glume poštenje da ništa nisu znali o Mariću i gazdi", ustvrdio je. Osim što su Most i HDZ u posljednjih šest mjeseci učinili sve da spase imovinu gospodina Todorića, politika "ugibanja Todoriću", traje od ranije, rekao je Sinčić te ustvrdio da su se zakoni u Hrvatskoj pisali za Agrokor, umjesto da se Agrokor pokorava hrvatskim zakonima. "Mislim da sada Most okuplja tim za obračun s HDZ-om, ali to je bratoubilački sukob, jer su oni ideološki vrlo slični, a Orešković je sada Mostu neka rezerva, čeka svoju priliku, ako bude ustrebao, ali ja mu poručujem da se ne vraća, da nema legitimitet opet biti hrvatski premijer, neka se bavi svojim poslom", rekao je Sinčić. U svojstvu kandidata za gradonačelnika Karlovca i nositelja samostalne liste Živog zida za karlovačko gradsko vijeće Sinčić je najavio da će pomoći da se ustroji "centar virtualnog učenja" na Veleučilištu Karlovac, kao iskorak u budućnost, te pozicionirati Karlovac na turističku kartu svijeta. Zahvaljujući činjenici da se Nikola Tesla u Karlovcu školovao, te zahvaljujući bogatoj povijesnoj baštini, Sinčić će brendirati Karlovac kroz snažno prepoznatljive festivale posvećene Nikoli Tesli, renesansi i baroku. Na pitanje novinara hoće li biti moguća kohabitacija njega kao gradonačelnika, ako u vijeću Živi zid ne bude dio neke većine, Sinčić je rekao da su besmislene podjele na gradskim temama, da je on protiv podjela, a za politiku ujedinjenja oko konkretnih programa. "Kada postanem gradonačelnik pozvat ću sve gradske vijećnike na suradnju u interesu grada, da se podupre sve što je dobro, dakle pozvat ću ih na konsenzus, da podupru moj proračun i projekte, ali to neće podrazumijevati koaliciju u Gradskom vijeću, primjerice koaliciju s HDZ-om ili slično, koalicije neće biti već ću za svaku dobru točku posebno pozivati vijećnike da je podrupru", rekao je Sinčić. 