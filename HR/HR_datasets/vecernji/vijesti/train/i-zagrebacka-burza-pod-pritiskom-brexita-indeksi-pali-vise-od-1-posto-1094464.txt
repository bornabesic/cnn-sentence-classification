Tijekom jutra Crobex indeksi Zagrebačke burze pali su više od 1 posto, uz znatno veći promet nego prethodnih dana, pa tako prate pad indeksa na svjetskim burzama nakon što su se Britanci na referendumu izjasnili za izlazak iz Europske unije. Crobex je na početku današnjeg trgovanja pao za 1,4 posto, na 1656 bodova, dok je Crobex10 izgubio 1,35 posto, skliznuvši na 966 bodova. Promet Burze nešto prije 10 sati iznosio je više od 3 milijuna kuna, što je znatno više nego posljednjih dana u isto vrijeme. Najviše se trgovalo povlaštenim dionicama Adris grupe, za 448 tisuća kuna, uz pad cijene od 0,34 posto, na 390 kuna. Dionicama Jamnice trgovano je za 420,4 tisuće kuna, a cijena je pala za 4,35 posto, na 105.111 kuna.  Za 2,58 posto pala je cijena dionice Valamar Riviere, a njome je, uz prosječnu cijenu od 23,79 kuna, ostvareno 259,6 tisuća kuna prometa. Strmoglavio se japanski indeks Nikkei Promet veći od sto tisuća kuna ostvaren je i dionicama HT-a (237,1 tisuća kuna) i Dalekovoda (120,3 tisuće kuna), a cijene su im pale za 1.37 odnosno 4,71 posto. Gotovo sve su dionice oko 10 sati bile u minusu, a analitičari kažu da su u fokusu zbivanja na svjetskim burzama koje su pod pritiskom jer su Britanci na jučerašnjem referendumu izglasali izlazak iz EU. Zbog toga su jutros cijene dionica na europskim burzama potonule više od 8 posto, a američki terminski indeksi najavljuju i pad cijena dionica na Wall Streetu danas poslijepodne za otprilike 5 posto. Još se više, gotovo 8 posto, jutros strmoglavio japanski indeks Nikkei, a pale su i cijene dionica na gotovo svim azijskim tržištima.  Na oštre oscilacije na financijskim tržištima upućuje i rekordni, 10-postotni pad tečaja funte prema dolaru, pri čemu je zaronio na najnižu razinu još od 1985. 