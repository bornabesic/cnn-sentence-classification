Predsjednik HNS-a vjerojatno je jedan od najtraženijih ljudi u Saboru. Stranka mu u parlamentu ima devet zastupnika i u situaciji kada je iz Vlade izletio Most, jedino bi HNS mogao premijeru Andreju Plenkoviću garantirati stabilnu većinu. Takve glasine su i jače jer je primjetno da se HNS zadnjih mjeseci poprilično distancira od SDP-a. Nisu potpisali SDP-ovu Deklaraciju o dobrom društvu, a u nekoliko ključnih gradova na lokalnim izborima, poput Rijeke i Dubrovnika, konkurencija su. Kako gleda na te insinuacije, hoće li spašavati HDZ i kakve će poteze vući idućih dana, pitali smo šefa HNS-a Ivana Vrdoljaka. Nikola Grmoja kaže da je HDZ već mjesecima s HNS-om pripremao novu parlamentarnu većinu. Što kažete na te optužbe? To su notorne gluposti i buncanje Petrovljeva trbuhozborca. Naše glasanje za smjenu Petrova nije podrška HDZ-u, već uskraćivanje povjerenja predsjedniku Sabora koji je dva puta podržao ministra Marića, podržao je i ministra plagijatora Barišića i zaustavio kurikularnu reformu. Odgovornost za ovu situaciju nose oba partnera koalicije kaosa! Grmoja je u pravu kada kaže da HNS-ov kadar HDZ nije micao kada je došao na vlast iz javnih poduzeća. Podsjećam, HDZ i Most su dvije godine na vlasti i mogli su ih smijeniti X puta. Hoćete reći da ih Karamarko nije smijenio zato da bi se sad s nama Plenković dogovarao? Jeftin i degutantan populizam. Kako gledate na potez ministra unutarnjih poslova Orepića, sada bivšeg, koji praktički poziva narod na ulicu zbog Plenkovićeva poteza? Orepićeva je izjava nevjerojatna i izuzetno opasna. Ne misli valjda da bi ljudi trebali izići na ulice zato što je smijenjen neki ministar? Po takvim izjavama vidi se količina neznanja, opasnog populizma i neodgovornosti. Mislim da ni jedan ministar na svijetu, pogotovo ministar policije, na takvo što nije ni pomislio, a kamoli to rekao. Strašno. Vjerujete li Mostu kada kaže da u slučaju Agrokora ima kriminala i da se nekoga očito štiti? Nemam ja što vjerovati ili ne kada se nalazimo u situaciji u kojoj je cijela Hrvatska talac odnosa koalicije kaosa Mosta i HDZ-a. Postoje nadležna tijela koja priču moraju istražiti i tek tada, kao odgovorni liberal, mogu dati suvisao stav. Stalno ponavljam, nismo svi isti i ja neću biti od onih koji stavove stvara na temelju alternativnih činjenica i indicija. Kako ćete glasati u Saboru vezano uz ministra Marića i možete li garantirati da će svi HNS-ovi zastupnici doći u sabornicu na glasanje o tome? Glasujemo za opoziv HDZ-ova ministra Marića, HDZ-ove ministrice Dalić i Mostova predsjednika Sabora Petrova jer je to jedino logično iz kuta opozicije. Ministar Marić mora otići zbog izjave da je u Agrokoru sve u redu. S obzirom na to da je promašio najveću financijsku krizu u Hrvatskoj, mora otići iz Vlade. Je li Marićev krimen samo to što je rekao da je u Agrokoru sve u redu. Je li problematična i činjenica da je dobio povlašteni kredit HPB-a dok je bio šef Nadzornog odbora te banke? Sudim ga po radu kao ministra, a ta izjava od 26. siječnja dovoljna je za odlazak! Povlašteni kredit samo je još jedan u nizu razloga. Postoji li opcija da budete suzdržani pri glasanju? Ne. A možete li garantirati da će svi vaši zastupnici biti u sabornici na glasanju o HDZ-ovcu Gordanu Jandrokoviću i da neće biti ‘kreativnih’? Neće biti ‘kreativnih’, svi će biti u sabornici i glasati protiv HDZ-ova kandidata za šefa Sabora. Treba li se situacija vezana uz novu parlamentarnu većinu znati prije lokalnih izbora i bi li sve suprotno tomu bila izborna prevara birača? Za novu saborsku većinu najodgovorniji je predsjednik Vlade Plenković. Očekujem da je pokaže pri izboru predsjednika Sabora, znači prije lokalnih izbora. Ponavljam, na nas ne treba računati. Mislite li da je ovo što Plenković čini u redu ili da bi bilo najpoštenije ići na nove izbore i mandat vratiti građanima? Ako nema većinu, preuzeo je odgovornost zajedno s Mostom za treće izbore u 18 mjeseci i destabilizaciju države u situaciji u kojoj jesmo, u krizi i sa Slovenijom i u krizi s Agrokorom. Vjerujete li Plenkoviću da ima novu većinu ili blefira. Jer ako nećete vi biti dio nove većine, ako neće HSS ni IDS, kako kažu, pa tko onda hoće? Ta odgovornost je na Plenkoviću i građani će znati koga na izborima treba kazniti. Uspije li Plenković sklepati većinu, hoće li biti dugog vijeka, mislite li da se i s jako tankom većinom može lakše nego s Mostom? Većina od samo nekoliko saborskih mandata ne garantira stabilnost i garanciju provedbe reformskih paketa na kojima su dobili izbore niti će rejtinške agencije gledati blagonaklono na to. Rejting države se izravno odražava na građane i gospodarstvo. Nažalost, izgledni su novi izbori, novi trošak za porezne obveznike i nova nestabilnost političkog i gospodarskog sustava. Takav scenarij u trenutku kaosa s blokiranim ljudima diljem Hrvatske i krizi u Agrokoru je doista opasan i za njega su odgovorni HDZ i Most! Spominjali ste vladu nacionalnog jedinstva. Bi li vam bilo prihvatljivo da ta potencijalna vlada bude bez SDP-a, a recimo da je u njoj HNS, IDS, HSS? To sam spomenuo isključivo kao jednu od mogućnosti, a ne kao nešto što zazivamo. Vlada nacionalnog jedinstva nije vlada nacionalnog jedinstva bez SDP-a. Često radite istraživanja. Imate li rezultate kako bi uopće vaše biračko tijelo reagiralo da odete u Vladu s HDZ-om? Naša su dubinska istraživanja interna. Što mislite o preslaganju koje predlaže šef HSS-a Krešo Beljak, da se okupe sve stranke protiv HDZ-a i da budu nova većina? Ne preslagujemo ni s Mostom ni s HDZ-om. Zar mislite da bismo kao liberali mogli koalirati s Mostom nakon što je dva puta podržao Marića, nakon što je podržao ministra plagijatora i zaustavio kurikularnu reformu? Dođe li do novih izbora, jesu li točne informacije da će HNS na njih s IDS-om, ne više s SDP-om? Hipotetsko pitanje na koje u ovom trenutku ne mogu odgovoriti. Potpuno je jasno da je IDS prirodni partner iz obitelji liberala koji zagovara otvorenu i tolerantnu Hrvatsku u kojoj svatko ima jednaku šansu za sreću. SDP je stao na stranu Bože Petrova i donio odluku da ga neće rušiti u Saboru. Kao to komentirate, zašto SDP pomaže Mostu? U medijima kruže informacije o raznim scenarijima pa i o molbi da se spasi Petrova na funkciji predsjednika Sabora. Pozivam SDP da ne daje povjerenje Petrovu koji je dva puta podržao Marića, jednom Barišića, blatio SDP i HNS u pregovorima 2015. i zaustavio s Karamarkom kurikularnu reformu iz ideoloških razloga. 