Vrhovni je sud donio odluku o istražnom zatvoru za Branimira Glavaša u povodu državnoodvjetničke žalbe na odluku Županijskog suda u Zagrebu kojom je 31. ožujka pušten iz istražnog zatvora. Ali odluka još nije spremna za otpremu strankama te je moguće i da se promijeni, a prema neslužbenim informacijama, vijeće Vrhovnog suda potvrdilo je odluku o puštanju Glavaša na slobodu. No, kako je odluka suprotna ranijoj odluci drugog vijeća Vrhovnog suda, pod predsjedanjem suca Damira Kosa, doznali smo kako se u predmetu Glavaš treba održati sjednica Kaznenog odjela Vrhovnog suda. Na upit je li to točno, glasnogovornica Vrhovnog suda odgovorila nam je: "Spis u predmetu opt. Branimira Glavaša i dr. trenutno se nalazi u evidenciji, kroz koju mora proći kao i sve ostale odluke prije nego izađu s Vrhovnog suda Republike Hrvatske, po redovnoj proceduri." To znači da je odluka o Glavaševu istražnom zatvoru donesena, ali moguće je i da na sjednici Odjela bude izmijenjena. Među ostalim poslovima, Služba evidencije "pregledava svaku odluku sudskog vijeća radi provjere je li odluka u skladu s pravnim stajalištem u kojoj ranijoj ili istovremenoj odluci, je li odluka u skladu sa sadržajem spisa i radi kontrole zakonitosti odluke" te "sudjeluje u pripremi nacrta pravnih shvaćanja i drugih materijala za sjednice sudskih odjela i Opću sjednicu". Vrijeme radi svoje Naime, nakon što je Ustavni sud prihvatio ustavnu tužbu Branimiru Glavašu, Vrhovni je sud, vodeći se načelom razmjernosti i zabrane diskriminacije u odnosu na suoptuženike, odlučio da istražni zatvor Glavašu može trajati najdulje do 5. svibnja 2016. godine. Potom je Županijski sud u vijeću, kojim je predsjedao sudac Ivan Turudić, ukinuo istražni zatvor uvažavajući da je Glavaš u pritvoru, istražnom zatvoru i na izdržavanju kazne proveo pet godina, dva mjeseca i 27 dana, odnosno dvije trećine kazne od osam godina zatvora na koju je bio osuđen ukinutom presudom. Uvažavajući protek vremena od nepravomoćne osude, Županijski je sud utvrdio da je došlo do daljnjeg slabljenja uzročne veze između prvostupanjske presude i istražnog zatvora, koji je inače obvezan kad je izrečena kazna veća od pet godina zatvora, te da stoga u ovom nesvakidašnjem pravnom slučaju "nema dostatnih razloga za daljnje zadržavanje optuženog Glavaša u istražnom zatvoru". Bolje bez ustavne tužbe Također, nikog se ne može staviti u nepovoljniji položaj nakon što je uspio sa svojim pravnim sredstvom, Glavaš s ustavnom tužbom, a da je nije podnio, on bi se nalazio na slobodi, odnosno uvjetnom otpustu s izdržavanja kazne. Stoga se Županijski sud i nije bavio testom razmjernosti koji je bio relevantan za Vrhovni sud. Još je niz pravnih pitanja koja su sporna u Glavaševu slučaju, a zbog kojih su moguća sporenja. Zbog čega je došlo do različitih stavova među različitim vijećima Vrhovnog suda, ne znamo. Odluka Kaznenog odjela Vrhovnog suda treba biti donesena većinom sudaca. Pravno shvaćanje koje se zauzme na sjednici odjela obvezatno je za sva vijeća u sastavu sudskog odjela, odnosno sva drugostupanjska vijeća i suce tog odjela. Dakle, u slučaju da sjednica Kaznenog odjela odluči drugačije nego što je vijeće odlučilo u povodu Glavaševe žalbe, moralo bi i to vijeće prihvatiti to stajalište. Na sjednicu odjela mogu biti pozvani profesori i drugi pravni eksperti.  >> Glavaš: Ne bi me iznenadilo da mi sud opet odredi pritvor  >> 'Ovdje sjede pojedinci koje sam, nažalost, ja ustoličio. Sada žive kao bubrezi u loju'  >> Vrhovni sud: Glavaš u pritvoru može biti maksimalno do 5. svibnja 2016. 