Politički tajnik Mosta Nikola Grmoja ustvrdio je u utorak da je najavljena rasprava o Mostovu prijedlogu izmjena Zakona o arhivskom gradivu i arhivima izazvala opću strku u HDZ-u i nekim drugim strankama zbog bojazni u otkrivanje istine o arhitektima Hrvatske kakvu danas imamo.   "Nemojte vjerovati onima koji vam prodaju priču, poput Ivana Vrdoljaka (HNS) da je ovo neka priča o prošlosti. Ovo nije priča o prošlosti, ovo je priča o sadašnjosti o Ivici Todoriću, Gregoriću, Božinoviću, Šeksu, ovo je priča o arhitektima ovakve Hrvatske", izjavio je Grmoja novinarima u Saboru, nakon što je rasprava o Mostovu prijedlogu zakona o arhivima u drugom čitanju izazvala protivljenje i HDZ-a, ali i dijela saborske oporbe.  Grmoja je ustvrdio kako je očito da se i u ovom prijedlogu zakona krije jedan od razloga ovakvog poteza "arhitekata ovakvog plana" - Šeksa, Gregorića, Valentića, Božinovića i ekipe. "Definitivno oni će pokušati opstruirati donošenje ovih zakona, ali i Ovršnog zakona i Zakona o HNB-u gdje tražimo da revizija konačno uđe u HNB, te o HRT-u gdje želimo uzeti Hanžekoviću milijune kuna koje je uzimao hrvatskim građanima. Oni će opstruirati donošenje svih tih zakona iako su u prvim čitanjima podržali prijedloge ovih zakona. Znači, radi se o čistoj opstrukciji", rekao je te najavio da će sutra na dnevnom redu biti točka o izglasavanju povjerenja ministru financija Zdravku Mariću. Grmoja je rekao i kako mu je čudno što je Vlada uputila samo tri amandmana na Mostov prijedlog zakona o arhivima, a prethodno ih je tražila  devet te upozorio na  neugodne scene u Ministarstvu kulture koje je doživio zbog tog prijedloga zakona, a u kojima mu je ministrica Nina Obuljen bacala mobitel, državna tajnica na njega psovala. Stajalište je ministrice kulture  da treba napraviti razliku između žrtve i progonitelja, no "ako budemo išli u tom smjeru, arhivi će biti zatvoreni jer netko tko je bio žrtva, mogao je postati i progonitelj", rekao je Grmoja, koji se oštro protivi tom "pokušaju zatvaranja arhiva". Komentirao je i parlamentarnu većinu na koju se proteklih dana pozivao premijer Andrej Plenković, ustvrdivši da je po svoj prilici riječ o obećanjima HSS-ova Kreše Beljaka, o čemu piše tjednik Nacional. "(Plenković) se zato ohrabrio i ispao kao nekakav lider, ali izgleda da je bio preveslan. Nema nikakve većine. Premijer bi trebao dati ostavku jer je doveo Hrvatsku u jako tešku situaciju i izazvao nestabilnost", ustvrdio je. 