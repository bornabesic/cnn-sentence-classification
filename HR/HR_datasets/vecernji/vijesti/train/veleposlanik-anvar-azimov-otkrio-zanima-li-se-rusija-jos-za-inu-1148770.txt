"Više puta smo davali financijsku potporu, odnosno kredite Agrokoru kako bismo ih stabilizirali. Za sada ne razmatramo davanje novih kredita. No ako vodstvo Agrokora zatraži pomoć, razmotrit ćemo njihovu molbu, ali isključivo u kontekstu financijskih teškoća u kojima se tvrtka nalazi. Agrokor ne surađuje aktivno s nama, ne poznajem ni njihova direktora, on vjerojatno smatra da je suvišno upriličiti susret s veleposlanikom. Sukladno tome, bit će i posljedica." Tako je veleposlanik ruske federacije u Hrvatskoj Anvar Azimov odgovorio na pitanje jesu li Rusi, budući da preko svojih banaka drže između trećine i polovine Agrokorova duga, zabrinuti zbog problema u kojima se tvrtka nalazi i hoće li im pomoći u refinanciranju duga čiji najveći dio ističe sljedeće godine. - Polazimo od toga da će Agrokor vratiti novac. Ako ne vrati, morat će to rješavati sa Sberbankom. No Rusija ne pretendira ni na jedan dio Agrokora niti razmatramo takvo pitanje - komentirao je veleposlanik špekulacije da bi Sberbank mogla preuzeti dio Agrokora, odnosno Jamnicu. I dok se, po njegovim riječima, direktor Agrokora ne susreće s njim, druge kompanije "stoje u redu". - Zainteresirani smo pomagati gospodarskim subjektima koje su zainteresirane za aktivnu suradnju i koji su aktivno prisutne u Ruskoj Federaciji. Postoji 10-ak velikih kompanija koje nastavljaju suradnju, godišnje isporučuju robu za 250 - 300 milijuna eura, a prije sankcija 500 - 600 milijuna. Agrokor za sada ne ulazi u tih desetak tvrtki. Spreman sam poduprijeti farmaceutske i kozmetičke tvrtke, Podravku, Adriaplastiku i brodogradilišta jer smo, bez obzira na sankcije, nastavili smo s narudžbama iz brodogradilišta i prošle godine opseg narudžbi iznosio je 100 milijuna eura - kazao je veleposlanik koji je u povodu današnjeg Dana ruske diplomacije govorio o odnosima Hrvatske i Rusije. Rusija, odnosno Gazprom, sada ne razmatra ni moguću kupovinu dionica Ine, istaknuo je. - Mirno promatramo planove hrvatske Vlade oko otkupa Ine. To je vaša stvar. Bit ću otvoren i možda vas razočarati, ali Rusija se ohladila oko kupovine Ininih dionica. Bili jesmo spremni otkupiti kontrolni paket Ine od MOL-a, ali nismo naišli na odgovor. Naša je situacija sada neutralna, ambicija nemamo. No ako se Mađarska i Hrvatska obrate Rusiji, razmotrit ćemo prijedlog. Mislim da će nam se, prije ili kasnije obratiti, ali očekivat ćemo konkretni prijedlog - kazao je Azimov. Kao najveće opterećuje u hrvatsko-ruskim odnosima apostrofirao je zastoj trgovinskih i gospodarskih odnosa zbog sankcija. - Na žalost, naša robna razmjena smanjila se za 50 posto i tvrtke gube oko 50 milijuna eura godišnje. Lani je robna razmjena iznosila nešto manje od milijarde dolara, a potencijal je do tri milijarde dolara godišnje. No i bez obzira na sankcije, hrvatske mandarine, preko trećih zemalja ipak osvanu na ruskom tržištu - dodao je. Zadovoljan je "jako dobrim odnosima s hrvatskim MVP-om", obavljenim političkim konzultacijama koje će se nastaviti u ožujku te namjerom potpisivanja programa o kulturnoj suradnji i suradnji ministarstava unutarnjih poslova. Cilj je, dodao je, intenzivirati suradnju parlamenata tako da izaslanstvo sabora posjeti Moskvu, a radi se na organizaciji susreta ministara vanjskih poslova. Hrvatskog premijera Andreja Plenkovića cijeni. O odlasku hrvatskih vojnika u Litvu kaže kako razumije da je "Hrvatska članica EU i disciplinirana članica NATO-a", ali da se napuhava prijetnja Rusije da bi se ugodilo nekim političkim krugovima. O istupu Plenkovića u Ukrajini pak dodaje: - Mi smo mirno to dočekali. Ono što je izjavio Plenković pozicija je EU. Ipak, rekao bih da više od polovine zemalja EU, bez obzira na to što se službeno pridržavaju uvriježene pozicije u EU i SAD oko pitanja Krima i Donbasa, ne govori s o okupaciji i aneksiji. Meni se sviđa Plenković, visokoobrazovani političar i organizator. Itekako smo zainteresirani da u vašoj zemlji vlada stabilnost jer za nas to znači razvijanje odnosa, a i dalje nas više toga spaja nego dijeli. >> Rusi otkazali gospodarski forum: 'Duboko sam zabrinut za budućnost odnosa s Hrvatskom' >> ‘Agrokor je u dobrom stanju i sad ne treba refinanciranje’ 