Priča o bolesnoj starici koja prosi proširila se danas brojnim medijima nakon što ju je na Facebooku objavila djevojka koja se sažalila nad njom. “Nitko ne zaslužuje ovakvu starost”, dirnuto je komentirala Marija Šapina Gale kojoj je žena povjerila da je iz Velike Mlake, da živi sama nakon što joj je kći prošle godine umrla i da prima socijalnu pomoć od šestotinjak kuna. Sitnu bakicu u crnini, zgurenu u kutu, djevojka je fotografirala još prije nekoliko mjeseci, i to u jednom trgovačkom centru. Kao i toliko puta do sada, mediji su se digli na noge. Mnogi su htjeli pomoći, a drvlje i kamenje istovremeno se osulo po socijalnoj službi. Velikogorički gradonačelnik Dražen Barišić javno je pozvao da se jave svi koji imaju informacije o starici, uključili su se i Centar za socijalnu skrb, resorno ministarstvo i policija. Međutim, baka kao da je u zemlju danas propala. Viđena na Radničkoj – Provjeravali smo na nekoliko adresa, no uzalud. Javila nam se jedna osoba s tvrdnjom da je prije četiri godine radila s njenom kćeri, no na adresi koju je navela ta žena ne postoji. Župnik u V. Mlaki obilazio je naselje, čak je pregledao lanjske pokope, ali u evidenciji nije nitko tko bi odgovarao – rekla nam je glasnogovornica Barišićeva ureda Elizabeta Stipetić. Bakica je potom viđena danas kako prosi u Konzumu na Radničkoj, gdje ju je netko, prepoznavši je, pitao za podatke. Rekla je da se zove Marija Cindrić i da živi u ulici Nikole Tesle 27 u V. Mlaki. Međutim, ispostavilo se da je ondje praonica rublja i obitelj koja nema veze s prezimenom Cindrić. Na istoimenoj pak adresi u Velikoj Gorici živi djevojka rođena 1988. godine. U Ogulinu postoji nekoliko osoba imenom Marica Cindrić, jedna je od njih starija i u evidenciji Centra za socijalnu skrb, ali ne odgovara opisu starice koja je na noge digla tolike institucije. I ravnateljica velikogoričkog Centra za socijalnu skrb Marija Žirović potvrdila nam je da u evidenciji korisnika zajamčene minimalne naknade nemaju stariju samu osobu. Nije naša korisnica – Ja bih rekla da nije naša korisnica. Teško je reći išta prije no što se utvrdi identitet osobe, znate i sami da ima ljudi koji su stvarno u potrebi, ali ne pokucaju na naša vrata, ima i onih koji traže, a ne bi trebali, ali građani su toliko već osviješteni da zovu ako vide da im susjed teško živi tako da socijalna skrb u Hrvatskoj pokriva sve – kaže M. Žirović.      >> Lažni invalid u kolicima prosio po Zadru pa izgnan na dva mjeseca >> Prevarantica (31) od bračnog para izvukla 290.000 kuna Brojni komentari na društvenim mrežama upućuju na to kako žena već dugo prosi na raznim punktovima te da su joj mnogi htjeli pomoći, no nestala bi pa se sumnja da je na prošnju netko prisiljava. “99 posto sam siguran da se radi o osobi koja je u stvarnosti puno mlađa nego što izgleda i ovo joj je zanimanje... Radi po cijeloj Lijepoj Našoj i dosta je arogantna kada se razotkrije”, glasio je komentar koji nam je privukao pažnju. Kontaktirali smo s policajcem koji ga je napisao, a on nam je rekao: – Ne sjećam se imena, ali sam dosta siguran da je osoba s fotografije više puta prekršajno kažnjavana zbog prosjačenja. Bio sam iznenađen kako dobro glumi staricu. Bilo je to prije pet godina u Umagu. 