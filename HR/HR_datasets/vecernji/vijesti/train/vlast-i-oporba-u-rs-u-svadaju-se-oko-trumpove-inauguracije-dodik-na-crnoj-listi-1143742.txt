Vlast u Republici Srpskoj u petak nastoji uvjeriti javnost da premijerka toga entiteta Željka Cvijanović u petak nazoči inauguraciji novog američkog predsjednika Donalda Trumpa dok pak ministar vanjskih poslova BiH Igor Crnadak, čija je Stranka demokratskog progresa u oporbi tvrdi kako ona neće nazočiti službenoj ceremoniji ispred Capitol Hilla.  Iz Republike Srpske priopćeno je kako svim svečanostima na Trumpovoj inauguraciji sudjeluje premijerka Cvijanović kao i supruga Milorada Dodika, Snježana Dodik.  „Izaslanstvo iz Republike Srpske, kao i supruga predsjednika RS-a, koja je dobila službeni poziv iz Washingtona, nazočit će svim svečanostima povodom inauguracije Trumpa“, navodi se iz vlade RS-a.  Premijerka Cvijanović je izrazila ponos što u SAD-u predstavlja Republiku Srpsku. "Građani Republike Srpske očekuju i uvijek su očekivali da njihove institucije imaju dobru suradnju sa svim zemljama svijeta, posebno s važnim državama kao što su SAD", rekla je Cvijanović. Izrazila je očekivanje da će se nakon dolaska Donalda Trumpa na čelo SAD promijeniti odnos prema BiH. "Očekujem da ćemo imati bolje razumijevanje za ono što jeste BiH i da ćemo njegovati i razvijati kontakte na dobrobit svih nas", rekla je premijerka RS-a. No, za razliku od entuzijazma premijerke Cvijanović, koja je i visoka dužnosnica Saveza nezavisnih socijaldemokrata (SNSD) Milorada Dodika, ministar vanjskih poslova Igor Crnadak iz Partije demokratskog progresa (PDP) tvrdi kako ona neće nazočiti službenoj ceremoniji.  "Očigledno je gospođi Cvijanović to bilo veoma važno. Međutim, treba reći da nitko od političara visokog ranga iz Europe nije tamo i valjda to nešto znači", rekao je Crnadak za medije.  On je istaknuo kako posjeta Washingtonu na dan inauguracije zapravo ne znači ništa. Američke vlasti nisu izdale vizu predsjedniku RS-a Miloradu Dodiku za odlazak na bal povodom inauguracije novog američkog predsjednika, a prije tri dana on je stavljen na tzv. 'crnu listu' i nalazi se pod financijskim sankcijama zbog zagovaranja podjele BiH. Dodik je pak ustvrdio kako se radi o osveti odlazeće američke administracije te da očekuje da će tu odluku osporiti nova Trumpova administracija. >> Inauguracija na Capitol Hillu: Trump dočekan pljeskom 