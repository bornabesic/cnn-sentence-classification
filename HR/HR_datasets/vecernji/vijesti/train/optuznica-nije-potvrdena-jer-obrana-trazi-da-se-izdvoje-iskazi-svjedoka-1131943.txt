Optužnica u aferi Cibona, kojom se Ivica Lovrić i Josip Klemm terete za trgovanje utjecajem te pokušaj zloporabe u gospodarskom poslovanju, odnosno poticanje na zloporabe u gospodarskom poslovanju, ni iz drugog pokušaja nije potvrđena na zagrebačkom Županijskom sudu. Jer dok je sjednica optužnog vijeća koja je bila održana u listopadu odgođena zbog Klemmove bolesti, prolongiranje odluke o optužnici u utorak je odgođeno zbog zahtjeva obrane. Obrana je, naime, što već postaje tradicionalno u svim predmetima u kojima su optužene VIP osobe, tražila da se iz spisa kao nezakoniti dokazi izdvoje iskazi svjedoka ispitanih u USKOK-u bez nazočnosti branitelja. Takvo ispitivanje inače je propisano zakonom o kaznenom postupku (ZKP), pa optužna vijeća u pravilu takve zahtjeve obrane odbijaju. Tako je bilo i jučer, a kako obrana na takvu odluku ima pravo žalbe, spis se seli na Vrhovni sud, čija je praksa također da potvrđuje odluke optužnih vijeća. No dok Vrhovni sud odluči o žalbi obrane, proći će mjeseci, pa suđenje neće tako skoro početi. Osim Klemma i Lovrića, na optuženičkoj klupi je i Klemmova tvrtka Klemm security, dok se njihov suoptuženik Dragutin Kosić na prošlom optužnom vijeću nagodio s USKOK-om te je uvjetno osuđen na godinu dana uz rok kušnje od četiri godine. U ovom postupku Kosić je bio optužen da je po Lovrićevu nalogu zaposlio neke ljude u KK Ciboni iako oni nisu zadovoljavali uvjete.  On je, inače, bio optužen i u aferi Agram gdje se također nagodio, a taj je spis već neko vrijeme na Vrhovnom sudu.  Što se tiče Lovrića i Klemma, svaki od njih ima po još jednu optužnicu. Klemmu traje suđenje zbog utaje poreza, dok je Lovrić s Milanom Bandićem i Zdenkom Palac optužen u aferi Štandovi. No ta optužnica nije pravomoćna jer je obrana i tamo tražila izdvajanje iskaza svjedoka jer su ispitani bez nazočnosti odvjetnika, pa je i taj spis trenutačno na Vrhovnom sudu. Što se pak tiče optužbi u aferi Cibona, riječ je o transferu košarkaša Daria Šarića, za koji je Klemm Ciboni dao pozajmicu od 550.000 eura. S ugovorom o pozajmici bili su upoznati samo Lovrić i Klemm, a prema tom ugovoru Cibona se obvezala da će pozajmicu vratiti uz kamatu od osam posto. No osim toga Cibona se obvezala da će Klemmu kao dodatnu nagradu isplatiti polovinu od ukupnog iznosa odštete, a radilo se o 1,2 milijuna eura, koja bi pripala Ciboni ako bi Šarić jednostrano raskinuo ugovor radi prelaska u drugi klub. Tijekom istrage Klemm i Lovrić su se branili šutnjom, dok je predstavnica tvrtke Klemm security navela da su oni sve radili po zakonu.  Optužnica protiv Lovrića i Klemma razotkrila je i da je pozajmice Ciboni davao i GNK Dinamo, iako nije registriran za takvu vrstu djelatnosti. Radilo se o osam milijuna kuna koje je Dinamo 2011. pozajmio Ciboni uz kamatu od četiri posto. Kada Cibona nije mogla vratiti pozajmljeno, dug je prebijen tako da se Dinamo besplatno oglašavao na Ciboninim utakmicama. >> Optužno vijeće odgođeno zbog Klemmove bolesti, Kosić se nagodio s USKOK-om >> Uz Klemma, zajmove Ciboni davao i Dinamo 