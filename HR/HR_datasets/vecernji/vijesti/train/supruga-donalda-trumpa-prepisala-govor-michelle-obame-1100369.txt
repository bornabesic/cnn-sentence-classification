Supruga Donalda Trumpa, Melania, u ponedjeljak navečer je u svom prvom važnijem političkom govoru svog supruga opisala kao talentiranog, brižnog te odlučnog i neumornog vođu koji će, ako bude izabran za Bijelu kuću, prije ujediniti nego razjediniti zemlju, javljaju svjetske novinske agencije. Dizajnerica dragulja i bivša manekenka, podrijetlom Slovenka, govorila je na Republikanskoj nacionalnoj konvenciji u Clevelandu na kojoj će njezin suprug biti službeno imenovan kandidatom stranke na predsjedničkim izborima u studenome. Sam Trump u dramatičnom je nastupu pozdravio nazočne na konvenciji uz rock himnu Queena iz 1997. "We Are the Champions". "S Donaldom sam 18 godina i svjedočim njegovoj ljubavi prema zemlji od dana kada smo se sreli. Snažan je kada mora biti, ali isto tako drag, pošten i brižan", kazala je Melania. "Donald želi predstavljati sve ljude, a ne samo neke i želi boljitak za sve Amerikance", dodala je Melania čije su riječi popraćene velikim pljeskom. Priznala je da je tijekom kampanje bilo "uzbuđenja i drame", naglasivši da je "kroz sve to njezin suprug ostao usredotočen na jednu stvar: ovu predivnu zemlju koju toliko voli". Komentatori su uočili i sličnost s dijelovima govora Michelle Obame iz 2008. o "moralu i vrijednostima stečenim u obitelji koje će prenositi na svoga sina" te kako tu "lekciju treba prenositi na buduće naraštaje". Na konvenciji su se pojavili i Pat Smith, majka časnika koji je bio jedan od Amerikanaca koji su poginuli u napadu na američku misiju u Bengaziju, u Libiji, 2012., koja je za smrt svoga sina okrivila demokratsku kandidatkinju za predsjednicu Amerike Hillary Clinton. Bivši gradonačelnik New Yorka Rudy Giuliani, koji je postao poznat po tome da je od New Yorka učinio čist i siguran grad, dao je čvrstu potporu Trumpu. "Ono što sam ja učinio za New York, Donald Trump će učiniti za Ameriku", kazao je do sada najuspješniji gradonačelnik Velike Jabuke. >> Clinton rekla da je Trump beskrupulozni poslovni čovjek 