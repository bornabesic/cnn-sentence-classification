Referendum se ne može zaustaviti. Pogotovo ne zbog ispuhanih, lažnih veličina iz ratne opcije generala koji su činili ratne zločine i koji sada ponovo prijete, ustvrdio je jučer Milorad Dodik u Moskvi, komentirajući referendum o Danu državnosti Republike Srpske kojemu se bošnjačka strana u BiH žestoko protivi. Glasovanje koje će vjerojatno biti održano na području RS-a u nedjelju, dovelo je političke prilike u BiH na rub usijanja. Samo Rusija za referendum Iako se posljednjih dana, pogotovo nakon istupa i neuvijenih prijetnji Sefera Halilovića, dobiva dojam da je Bosna i Hercegovina na korak do rata te da se oružje već gotovo vadi iz skladišta na objema stranama, takav ishod događaja malo je vjerojatan. Sva ratnohušačka retorika sa srpske i bošnjačke strane u BiH više je verbalno pokazivanje mišića bez pravog pokrića, no Milorad Dodik otišao je jučer korak dalje. Otputovao je u Moskvu na susret s ruskim predsjednikom Vladimirom Putinom. Taj sastanak, iako mu glavna tema nije referendum već mogućnost gospodarske suradnje Rusije i srpskog entiteta u BiH, odmah je među analitičarima nametnuo pitanje može li Republika Srpska slijediti put kakav je prije nekoliko godina prošao Krim? Sličnosti su, u nekim detaljima, više nego očite. Republika Srpska većinski je naseljena etničkim Srbima, baš kao što je i većina stanovništva Krima ruske nacionalnosti. Većina srpskog stanovništva RS-a rado bi se priključila Srbiji. Vladimir Putin, koji je proveo aneksiju Krima, nema ništa protiv referenduma u Republici Srpskoj, za razliku od ostalih značajnijih igrača na međunarodnoj političkoj sceni uključujući SAD i Europsku uniju, ali i Hrvatsku pa čak i – Srbiju. – Protiv sam referenduma jer bi to mogao biti uvod u referendum za odvajanje RS-a od BiH, ustvrdio je predsjednik HDZ-a i vjerojatni mandatar hrvatske Vlade Andrej Plenković. Za smirivanje strasti S druge strane, nerealno i neopravdano žestoka bošnjačka retorika i istupi Sefera Halilovića koji je počeo zveckati oružjem zbog referenduma utjecala je i na EU da omekša stav prema RS-u i Dodiku, kojemu bi sada odustajanje od referenduma bio politički poraz. – Treba smiriti situaciju. Svi u Bosni i Hercegovini imaju pravo obilježavati svoje praznike – ustvrdio je jučer šef Delegacije EU u BiH Lars-Gunar Vigemark. Otprilike u isto vrijeme kada je Sarajevo ustvrdilo da će uhititi Milorada Dodika zbog kršenja ustava bude li referendum proveden. >> NY Times: Svađa oko praznika prijeti krhkom miru u BiH Ratni zapovjednik Armije BiH Sefer Halilović ustvrdio je prije nekoliko dana da se RS igra s vatrom te da ne bi izdržala više od petnaest dana dođe li do sukoba. I u tome je, što se tiče oružanih snaga BiH, u krivu. Jer OS BiH sada su jedinstvena vojska nastala spajanjem Vojske Federacije BiH te Vojske Republike Srpske, i to tek 2005. godine, desetljeće nakon potpisivanja Daytonskog sporazuma, i ne može se očekivati da će, ako to netko iz Sarajeva zatraži, bespogovorno krenuti na Banja Luku. Zapovjedništvo je mješovito, multinacionalno, no ne i postrojbe na terenu. Naime, unutar pet brigada OS BiH, sve bojne koje ih čine sastavljene su po čistom nacionalnom ključu. Unutar jedne pješačke brigade postoje bošnjačka, hrvatska i srpska bojna. Ovakav ustroj osigurava dobro funkcioniranje sustava u slučaju napada iz inozemstva, no u slučaju sukoba unutar granica BiH, brigade se jednostavno raspadaju. Oružane snage Bosne i Hercegovine trenutačno broje oko 10.000 profesionalnih vojnika, dok im rezerva broji oko 5000 pripadnika. Unutar Oružanih snaga Bosne i Hercegovine postoje i pukovi koji su administrativna zapovjedništva bez stvarnog osoblja. Tri puka u stvari baštine tradiciju triju ratnih vojski u BiH, Armije BiH, Vojske RS-a te HVO-a. Ta tri puka nemaju nikakvu operativnu ulogu u obrani zemlje već se isključivo bave obilježavanjem značajnijih datuma iz povijesti svojih nekadašnjih postrojba koje su djelovale u BiH tijekom prošlog rata. 