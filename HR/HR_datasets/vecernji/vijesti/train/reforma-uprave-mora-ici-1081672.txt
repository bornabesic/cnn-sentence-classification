Reforme su uvijek teške, a najteže je mijenjati postojeće, duboko ukorijenjene sustave. Najbolje se to vidi na primjeru reforme lokalne samouprave koju gura Most, a stopiraju i HDZ i SDP. Što i ne čudi jer obje stranke imaju mrežu članova koje moraju nagrađivati pozicijama i radnim mjestima. Ako im se ta mreža “metlom očisti”, ostat će bez paralelnog, vrlo izdašnog lokalnog sustava vlasti. Velika alijansa Veliku crveno-crnu alijansu protiv ukidanja/smanjivanja broja županija okupila je predsjednica Kolinda Grabar-Kitarović, koja je postala politička pokroviteljica blokade reforme lokalne samouprave. Kada je u pitanju interes, dogodilo se ono što na našoj političkoj sceni gotovo pa nemoguće, unisona suradnja političkih opcija koje su odjednom zaboravile ideologiju i složno su pružile otpor Mostu za rezanje broja županija, općina i gradova. Tako sada ni SDP-ovci nemaju problem doći predsjednici “na koljena” na Pantovčak. U krugu ljudi bliskih Kolindi Grabar-Kitarović kažu kako to nije njena ni prva ni zadnja inicijativa, nego da će ona biti zaštitnica ili protivnica onih tema koje je zagovarala u svojoj kampanji. Kao što se zalagala za opstanak županija. Predsjednici je pak preko Večernjeg lista odgovorila Dubravka Jurlina Alibegović, ministrica uprave, koja je nositeljica reforme lokalne i javne uprave. Ministrica Alibegović kaže da ta reforma mora ići jer je ona strateški cilj. Važna je, nastavila je, kako bi se postiglo učinkovitije trošenje javnog novca i kvalitetnija usluga koju pružaju općine, gradovi i županije te tijela na nacionalnoj razini. – Reformom javne i lokalne uprave izravno se utječe na život građana i poduzetnika koji su istovremeno u dvije uloge; poreznih obveznika koji plaćaju usluge koje im pruža javna i lokalna uprava i onih koji kroz demokratski proces imaju pravo birati na lokalnoj i nacionalnoj razini – rekla nam je Alibegović. U Ministarstvu uprave rade analizu funkcionalnosti lokalne samouprave, a s rezultatima te analize, rekao nam je Mostov zastupnik Miroslav Šimić, ići će pred partnere u vladajućoj suradnji. – Uz dužno poštovanje predsjednici, moramo slušati struku i prihvatiti brojke koje će analiza pokazati – rekao nam je Šimić. Mostu, nastavio je, nije sporno što se predsjednica umiješala u pitanje reforme uprave, dapače drago im je što toj temi posvećuje pozornost. U Mostu, iako su i HDZ i SDP protiv smanjivanja broja županija, vjeruju u dogovor s partnerima. Obje opcije podržale – Stavljanje reforme lokalne samouprave na referendum bit će naša zadnja linija obrane, vjerujemo u dogovor – rekao je Šimić. I ministrica Alibegović poručuje da su u pregovorima prije sastavljanja Vlade reformu podržale obje opcije; i SDP i HDZ. No činjenica je da se HDZ cijelo vrijeme protivio ukidanju županija pozivajući se na njihovo povijesno utemeljenje. I SDP je bio protiv, ali su u pregovorima s Mostom pristali na smanjenje broja županija. Ministrica Alibegović u studiji koju je izradila još dok je radila na Ekonomskom institutu zaključila je da bi trebalo ukinuti dvije trećine svih jedinica lokalne uprave jer su skupe i neodržive. Iz Mosta su pak dolazile informacije kako bi postojeću 21 županiju trebalo zamijeniti pet do sedam većih županija. Nakon analize učinkovitosti lokalne uprave, Ministarstvo uprave predložit će i konkretan zakon za koji je već jasno da ga ni HDZ ni SDP ne podržavaju. •     >>  Panenić: Strateške tvrtke neće u prodaju, a inspektori neće odmah kažnjavati Ministar Tomislav Tolušić (HDZ) na Pantovčaku je, kada je predsjednica primila župane, rekao kako da su županije u plusu kada je riječ o povlačenju novca iz fondova EU. Naveo je i da sve županije zajedno imaju manje zaposlenih nego jedna Fina, što je oko dvije tisuće ljudi. Tomislav Karamarko, tada šef oporbenog HDZ-a, više je puta i u kampanji za parlamentarne izbore isticao da je protiv ukidanja županija, ali je za racionalizaciju i njihovu veću učinkovitost. U ukupno 576 jedinica lokalne samouprave HDZ je na vlasti u njih 46 posto pa i tu treba tražiti razloge protivljenju rezanja lokalne uprave.      