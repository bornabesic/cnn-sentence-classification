Potpredsjednik Vlade i ministar obrane Damir Krstičević poručio je danas iz petrinjske vojarne "Pukovnik Predrag Matanović", gdje je preuzeo virtualno strelište kao američku donaciju, kako MORH ima sve kontrolne mehanizme za sagledavanje problema, poput afere s dnevnicama o kojima pišu mediji, a koja, kaže, potječe iz razdoblja 2012.-2014. "Ministarstvo obrane ima sve kontrolne mehanizme kako bi sagledali sve probleme koji su bili prisutni ranije, od 2012. do 2014. godine", izjavio je Krstičević novinarima te izrazio uvjerenje da se danas takvo što ne može dogoditi, jer se stanje redovno prati, pri čemu je na svima, naglasio je, odgovorno postupaju prema proračunskom novcu. Naime, tportal je objavio da je MORH-ova administrativna tajnica od 2004. do 2012. na nezakonitim isplatama dnevnica i putnih naloga stekla više od 1,5 milijuna kuna. Navodno je lažirala čak 942 putna naloga, na temelju kojih joj je mjesečno u prosjeku isplaćivano oko 16.000 kuna, sve dok konačno 2012. nije otkrivena te je kazneno prijavljena. Novinare je zanimalo i kako tumači informacije da dio hrvatskog oružja, koje je prodano Saudijskoj Arabiji, završava u Siriji gdje se zloupotrebljava. "Ono sve što se događa u okviru hrvatske obrambene industrije, te izvoza opreme i naoružanja, događa se sukladno međunarodnim standardima i hrvatskim zakonima. Postupamo po svim međunarodnim propisima i djelovat ćemo u potpori hrvatske vojne industrije u skladu sa zakonima", rekao je ministar. Za prosvjed Slunjana protiv vojnog poligona na njihovu području Krstičević je kazao kako će se u suradnji s lokalnom zajednicom pronaći način kako ostvariti punu sigurnost, najavivši razgovor s predstavnicima lokalne zajednice. "Sve što radimo, ja i moj tim, radimo u interesu snaženja Hrvatske vojske. Paradigma sigurnosti se značajno promijenila i u Hrvatskoj moramo imati sustav kako bi se nosili sa svim tim opasnostima i rizicima s kojima smo suočeni. Radimo na poboljšanjima operativnog rasporeda, a smatram da je strateški nacionalni interes da Hrvatska vojska bude i u Vukovaru, i u Pločama, što smo riješili prije desetak dana, a razmatramo i Varaždin. Sustavno, korak po korak radimo na sigurnosti", zaključio je Krstičević. >> Hrvatska je izgubila osam MiG-ova 21. Tri su aviona oborena u ratu, a pet tijekom vježbi >> Želite postati hrvatski vojnik/mornar? Evo koji su kriteriji 