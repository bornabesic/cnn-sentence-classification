Hrvatska na granicama neće podići žicu ako dođe do novog migrantskog vala. Slažu se u tome i HDZ i SDP, s time da HDZ ipak dodaje ogradu da takvi planovi “zasad ne postoje”. HDZ bi na granice lakše poslao vojsku, dok SDP smatra da je takvo što možda moguće samo u vrlo ekstremnoj situaciji, ali tek nakon ozbiljne rasprave. Tako iz dvije vodeće stranke govore o temi koja se ponovno našla na dnevnom redu EU – migrantima, i koja je unutar Unije donijela podjele koje bi države članice trebale pokušati izgladiti na summitu u Slovačkoj sljedećeg mjeseca. Češka i Mađarska predlažu osnivanje zajedničke europske vojske, Mađarska namjerava podići još jednu ogradu prema Srbiji. S jedne strane, države Višegradske skupine odbijaju migrantske kvote, Hrvatska ih je tentativno prihvatila, ali nema migranata koji bi – osim njih nekolicina – ovdje uopće došla. Pozicija njemačke kancelarke Angele Merkel biva slabija iz dana u dan – čini se da je ipak u EU postignut konsenzus da je migranata dosta, samo treba naći način kako ih zaustaviti, posebice ako otpadne dogovor s Turskom. Pojačati policijske snage – Ako dođe do novog migrantskog vala, opet ćemo aktivirati suradnju sa zemljama s kojima smo dosad uspješno surađivali, s Makedonijom, Srbijom, Austrijom i Mađarskom. Sada imamo i zakonski okvir da može pomoći vojska, imamo novo prihvatilište u Tovarniku, a imamo i iskustvo uspješnog upravljanja migrantskom krizom – kaže ministar vanjskih poslova Miro Kovač (HDZ). Dizanje žice na granici, kaže, zasad nije planirano. Pokazali smo učinkovitost, dodaje, ali treba sve učiniti da se djeluje u žarištu problema, u zemljama iz kojih dolazi najveći broj migranata, kako bi se spriječio njihov odlazak u srce Europe. Taj, vrlo logični zaključak da se u zemljama porijekla, Siriji, treba djelovati politički, ali i razvojnom pomoći, dijeli i Joško Klisović (SDP). – Hrvatska neće stavljati žicu jer se to kosi s našim europskim vrijednostima. Granice svakako treba kontrolirati i provoditi ustavni poredak. Mogu se još kontrolirati policijom, a u slučaju da to ne bude moguće, postoje i snage Frontexa. Ako sve to bude premalo, ako policija utvrdi da ne može kontrolirati granicu, mogu se u to uključiti i druge državne službe, no ne automatizmom. Ograda u krajnjem slučaju Na pitanje znači li to da je prihvatljiva i vojska na granicama, oprezan je. – Ako situacija bude ekstremna, dopuštam da se o tome izvijesti državni vrh te da se provede politička analiza i donese odluka. Treba napomenuti da je policija brojčano najjača sila i da broj policajaca uvelike premašuje broj vojnika. Osim toga, policija po definiciji radi s civilima, a vojska ne – dodaje Klisović, ali i objašnjava da će konkretna akcija proizlaziti iz postavljenih prioriteta: građanima i državi mora se osigurati potpuna sigurnost, Hrvatska se mora ponašati u skladu s demokratskim vrijednostima i međunarodnim pravom i Hrvatska nije i neće postati hotspot. No iako se zasad ne govori o žici na granici, neslužbeno se iz krugova bliskih Vladi doznaje kako je Hrvatska spremna podići ograde na graničnim prijelazima, kao što je nakratko bila podignuta ograda na prijelazu u Batini. Nadzor granice pojačan je od početka mjeseca, i to preventivno, radi zaštite turističke sezone. Mađarska, Slovenija, Grčka, Bugarska i Makedonija države su koje su do sada podigle ogradu na granicama, bilo da je riječ o velikim zahvatima, kao što je ograđivanje Mađarske, ili tek zaštita oko graničnih prijelaza, kao što je učinila Austrija. Hrvatska, za sad ne razmišlja o podizanju žice, no postoji plan o zatvaranju i osiguranju prijelaza. Ostale države EU nisu na osjetljivoj ruti pa ne razmišljaju o ogradama. >> Mađarski eurozastupnik izazvao kontroverze: 'Svinjske glave na ogradi zaustavit će migrante' Postoje naznake da se islamisti pokušavaju priključiti njemačkim oružanim snagama kako bi stekli vojnu obuku i iskoristili je za napade u Njemačkoj i inozemstvu, objavili su njemački mediji. Oružane snage zbog toga žele da se novaci podvrgnu sigurnosnim provjerama vojne protuobavještajne agencije, počevši od srpnja 2017., kako bi se moglo brzo uočiti ekstremiste, teroriste i kriminalce, piše list Welt am Sonntag. Hoće li migranti presuditi političkoj karijeri njemačke kancelarke Angele Merkel? Ako je vjerovati anketama, hoće jer je anketa jučer objavljena u listu Bild pokazala da polovina ispitanika ne podržava Merkel u četvrtom mandatu. Svjesna je toga i sama kancelarka koja se još ne želi izjasniti o tome hoće li se kandidirati za sljedeći mandat. Poručila je tek kako će konačnu odluku o budućoj kandidaturi donijeti početkom iduće godine. Dodatni udarac kancelarki predstavlja i izjava vicekancelara Sigmara Gabriela, čelnika SPD-a, koalicijskog partnera u vladi, da su konzervativci kancelarke Merkel “podcijenili” izazov koji predstavlja integracija rekordnog priljeva migranata. – Uvijek sam govorio da je nezamislivo da Njemačka primi milijun ljudi svake godine – rekao je Gabriel u intervjuu objavljenom u subotu. Institut za istraživanje tržišta rada (IAB) priopćio je u petak da bi Njemačka ove godine trebala primiti 300 do 400 tisuća izbjeglica, što je dvije trećine manje od protekle rekordne godine. Do kraja godine bi oko 160 tisuća izbjeglica trebalo ostvariti uvjete za neograničen pristup tržištu rada, a dugoročno bi se taj broj trebao popeti na 700 tisuća. 