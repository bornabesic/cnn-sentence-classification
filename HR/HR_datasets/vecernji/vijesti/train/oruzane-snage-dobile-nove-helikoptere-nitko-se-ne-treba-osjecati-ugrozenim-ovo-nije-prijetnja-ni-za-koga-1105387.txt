Pet novih helikoptera RH OH-58D Kiowa Warrior u sastavu Oružanih snaga predstavljeni su u vojarni u Zemuniku i tom prigodom je ministar obrane Josip Buljević zahvalio američkoj vladi na donaciji, a predsjednica Republike i vrhovna zapovjednica Oružanih snaga Kolinda Grabar-Kitarović istaknula da njihovo uključivanje u Hrvatsko ratno zrakoplovstvo ima i vojnu i političku komponentu. Riječ je o helikopterima iz projekta opremanja Oružanih snaga RH izvidničko-borbenim helikopterima kroz potporu Vlade i Oružanih snaga Sjedinjenih Američkih Država, koji će biti u sastavu Eskadrile helikoptera 93. zrakoplovne baze HRZ i PZO-a. Kolinda Grabar Kitarović rekla je kako Hrvatska ovim helikopterima želi podignuti gotovost svojih zračnih snaga na višu razinu. Treba ubrzati tempo modernizacije – Opremanje Hrvatskoga ratnog zrakoplovstva korak je učinjen uz pomoć američkog strateškog savjetnika. Uključivanje helikoptera ima, osim vojne komponente, i političku – rekla je Kolinda Grabar-Kitarović te naglasila da sigurnost ne dolazi sama od sebe, a nije ni besplatna. – Moramo nastaviti istim i ubrzanim tempom modernizaciju naših snaga, pa tako i ratnog zrakoplovstva. Dolazak helikoptera u Republiku Hrvatsku dokaz je da je i u vremenima financijske oskudice moguće raditi na modernizaciji – rekla je predsjednica. 'Ovo nije prijetnja ni za koga' Poručila je da to nije prijetnja ni za koga. – Nitko se ne treba osjećati ugroženim. Ovo nije prijetnja ni za koga jer ovo nisu agresivne namjere, kao što se u dijelu susjedstva prikazuje – poručila je. Ministar obrane Josip Buljević zahvalio je vladi SAD-a na donaciji. – Pripadnici Oružanih snaga dobivaju suvremena sredstva, vjerujem da će nas helikopteri potaknuti na nove iskorake. Ono što treba naglasiti jest da ova donacija predstavlja vidljivu potvrdu našeg savezništva. Helikopteri koji danas ulaze u sustav Hrvatske vojske tek su jedna od potpora naših strateških partnera, a ona je dokaz da sa strateškim partnerima možemo usavršavati svoje kapacitete – rekao je ministar obrane, istaknuvši kako je ukupna američka pomoć vrijedna više stotina milijuna dolara. Projekt obuhvaća ukupno 16 helikoptera i opremu proizvedene od 2010. do 2012., a u operativnu upotrebu uvedeni su između 2012. i 2015.. Prvih pet helikoptera u 93. zrakoplovnu bazu dopremljeno je 30. srpnja ove godine. 