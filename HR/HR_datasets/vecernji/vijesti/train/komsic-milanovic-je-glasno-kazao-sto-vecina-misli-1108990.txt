Izjavama o Bosni i Hercegovini predsjednik SDP-a Hrvatske Zoran Milanović nije rekao ništa novo i on je zapravo samo glasno kazao ono što misli većina diplomata, ali i samih građana te zemlje, ocijenio je u petak bivši hrvatski član Predsjedništva BiH i sadašnji zastupnik u parlamentu BiH Željko Komšić. Pridruživši se brojnima koji su prije njega reagirali na Milanovićeve izjave o tome da BiH zapravo i nije država te kako se u njoj nema s kim razgovarati, Komšić je u otvorenom pismu dostavljenom medijima istaknuo kako ga od sintagme "big shit" više brine naznaka da se razmišlja i o scenarijima poput onoga u kojemu bi se Republika Srpska odcijepila od BiH. – To što on (Milanović) misli da je BiH "big shit", vjerovali mi ili ne, misli i većina međunarodnih dužnosnika i diplomata na službi u Bosni i Hercegovini kao i širom Balkana. A, ako ćemo pošteno, to misli i povelik broj Bosanaca i Hercegovaca. Izgovarajući ovu rečenicu, kao predsjednik stranke, na službenom sastanku, i još se kasnije hvaleći kako je znao da se to sve snima, Milanović je samo pokazao da je, kako to već mi u ovoj nesretnoj zemlji volimo reći, "neuspjeli jalijaš" – napisao je Komšić, ujedno čelnik oporbene stranke Demokratska fronta (DF). "Opasnijom i zlokobnijom" Komšić vidi Milanovićevu izjavu kako Hrvatska neće ostaviti Hrvate same s Bošnjacima ako se RS odcijepi od BiH. Vezani članak  Time se, drži Komšić, zapravo razotkriva sve ono što se "već par godina naslućuje, šuška, osjeća u zraku", a na tragu je srpsko-hrvatske nagodbe odnosno sporazuma Cvetković – Maček iz razdoblja uoči Drugog svjetskog rata načinjenog baš na štetu BiH.  – Izgleda da je teret objave kako u Zagrebu čekaju novog (Vlatka) Mačeka pao na pleća Milanovića i on je samo izgovorio ono što doista misli. A "Cvetkovića" u Beogradu već svakako ima i previše – ističe Komšić u svom pismu. Da su strahovanja od ponavljanja takvog scenarija s krajnjim ciljem podjele BiH opravdana, za Komšića dokazuju otvorene rasprave o novim federalnim i konfederalnim jedinicama u BiH, prijetnje referendumima u RS pa i pismo Dragana Čovića predstavnicima međunarodne zajednice od četvrtka u kojemu on "podgrijava" prijedlog o teritorijalnom preustroju BiH s tri ili više jedinica. Komšićeva poruka onima koji sanjaju ili planiraju podjelu BiH da od toga na vrijeme odustanu jer je takve planove nemoguće provesti. >> Milanović ustaša? Ne, samo Tuđmanist 