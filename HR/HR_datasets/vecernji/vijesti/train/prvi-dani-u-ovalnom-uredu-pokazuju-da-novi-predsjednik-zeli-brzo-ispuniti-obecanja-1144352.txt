Već prvi dani predsjednikovanja Donalda Trumpa jasno pokazuju da više ništa neće biti kao do sada. Osim što je započeo rat s novinarima, koje je nazvao najnečasnijim ljudima na svijetu, Trump je posredstvom svojih savjetnika javnosti poručio da neće objaviti svoje porezne prijave čime prekida više od četiri desetljeća dugu tradiciju koju su poštovali svi predsjednici do sada. Iako je WikiLeaks tijekom kampanje intenzivno razotkrivao ono što je Hillary Clinton nastojala prikriti, sada poručuje svima onima koji mogu doći do Trumpove porezne prijave da im je pošalju kako bi je mogli objaviti. Poruka Palestincima Trumpova savjetnica Kellyanne Conway kazala je da oni koji su Trumpa izabrali za predsjednika ionako ne mare za njegovu poreznu prijavu, već samo za to kako će njihove vlastite porezne prijave izgledati kada predsjednik provede sve one mjera koje je obećao kako bi im pomogao. No ipak, istraživanja su pokazala da čak 74 posto Amerikanaca želi vidjeti njegove porezne prijave. Bilo je najavljeno da će ponedjeljak, prvi radni dan novoga predsjednika započeti donošenjem službene odluke o premještanju američkog veleposlanstva u Izraelu iz Tel Aviva u Jeruzalem. Upravo to mogao bi biti simboličan potez kojim bi novi predsjednik poslao poruku da stavlja točku na dosadašnju američku politiku prema mirovnom procesu između Izraela i Palestinaca. Dosad su američki predsjednici stajali iza rješenja koje je predviđalo osnivanje palestinske države unutar Izraela. Ovaj Trumpov potez svi već vide kao apsolutnu podršku Izraelu i premijeru Benjaminu Netanyahuu da izgradnjom židovskih naselja na palestinskim teritorijima kolonizira ta područja. I imenovanje Davida Fiedmana, čovjeka koji se zalaže za gradnju židovskih naselja, za novoga veleposlanika u Izraelu još je jedan signala će Donald Trump srcem i dušom stati iza Izraela. Palestincima je to poruka da oni u osnovi spadaju u onu grupaciju protiv koje će se novi američki predsjednik boriti do istrebljenja – u radikalne islamske militante. Brzopotezno uništavanje O tome koliko Trump ozbiljno mislio kada je najavio istrebljenje militanata, govori i prvi radni dan šefa Pentagona James Mattisa, koji je odmah naredio čak 31 napada na ciljeve ISIL-a u Iraku i Siriji. Pomalo čak i zastrašuje podatak da je Trump obećao da će izbrisati ISIL i njihov kalifat u roku od 30 dana. Generalima je poručio da plan za to uništenje treba biti gotov u najkraćem mogućem vremenu. Još jedno veliko predizborno obećanje moglo bi se početi ispunjavati tijekom sljedećih nekoliko dana. To je izgradnja famoznog zida na granici s Meksikom. Trump je i tu bio vrlo jasan – zid će početi graditi odmah s proračunskim novcem, a odmah po stupanju na dužnost otvorit će i pregovore s Meksikom oko nadoknade troškova za gradnju zida. Trump predviđa da bi za tu izgradnju moglo biti potrebno oko godinu i pol te objašnjava da će za to privremeno uzeti novac iz proračuna kako bi se posao mogao što prije i što efikasnije obaviti. Potpredsjednik Mike Pence već je započeo konzultacije s Kongresom oko izglasavanja odobrenja za gradnju zida. U samo tri dana postalo je potpuno jasno da su veliki trgovinski sporazumi za Trumpa već stvar prošlosti. Najavio je izlazak iz Sjevernoameričkog sporazuma o slobodnoj trgovini (NAFTA), a jučer je stavio potpis na naredbu kojom se SAD povlači iz Transpacifičkog partnerstva. U tom svjetlu postaje potpuno jasno da je i Transatlantsko trgovinsko i investicijsko partnerstvo (TTIP) stvar prošlosti. >> Trump želi iznova pregovarati o trgovini s Meksikom i Kanadom 