Nakon više od dvije godine konačno je došlo do otvaranja ponuda pristiglih na javnu nabavu ortopedskog ugradbenog materijala, odnosno umjetnih koljena, kukova i ramena koje bi uskoro svi pacijenti u hrvatskim bolnicama trebali konačno dobiti, i to jednake kvalitete. Tri su se resorna ministra izmijenila za trajanja ovog natječaja koji je pionir ekonomski najpovoljnije ponude, što znači da najniža cijena nije ključni kriterij odabira. Struka je, ističu, preciznim uvjetima inzistirala na kvaliteti. – Na temelju standarda kvalitete Hrvatskog ortopedskog društva napravljen je cijeli natječaj. Ti standardi znače prisutnost proizvođača u europskim registrima endoproteza i dokazano desetogodišnje preživljenje od 95 posto – objasnio je što u ovome znači kvaliteta prof. dr. Robert Kolundžić, predsjednik spomenutog Društva. Ono što slijedi jest pregled ukupno osam pristiglih ponuda te otvaranje uzoraka implantata koji moraju biti zapakirani i plombirani u originalnom pakiranju. Ti će se uzorci usporediti sa specifikacijama i katalozima proizvođačima te, ako odgovaraju, prihvatit će se kao pravovaljani. Procjena je da će sve trajati do ljeta, kada će konačno pacijenti u Hrvatskoj moći biti sigurni da će dobiti jednak i jednako kvalitetan kuk ili koljeno ma gdje se operirali. – Nije logično, ako svi jednako plaćamo zdravstveno, da u Osijeku ugrađujemo jednu endoprotezu kuka, u Zagrebu drugu, Lovranu treću i tako dalje. Sve bolnice koje sudjeluju u ovoj nabavi, njih 29, trebale bi potpisati okvirni sporazum za ono što je njima potrebno iz natječaja. Jer je svrha da bolnice potpisuju ugovore s pojedinim dobavljačima sukladno svojim potrebama – komentira dr. Boris Žulj, voditelj Odjela za rekonstruktivnu koštano-zglobnu kirurgiju osječke bolnice. Inače, riječ je o dvogodišnjoj nabavi spomenutih endoproteza i ostalog materijala za 29 bolnica procijenjene vrijednosti od 135 milijuna kuna. Trošak za HZZO ostat će nepromijenjen, kse ujednačiti neovisno o bolnici gdje se pacijent operira, a idući korak koji slijedi jest nadzor upravo te kvalitete koji bi trebala provoditi struka. Inače, Ministarstvo gospodarstva i Agencija za kvalitetu i akreditaciju u zdravstvu nedavno su ovaj natječaj ocijenili pozitivnim.      >> HZZO još čeka naplatu 10,6 milijuna kuna od bivše tvrtke supruge Miranda Mrsića >> Većina Hrvata nije sigurna što sve pokriva dopunsko zdravstveno osiguranje 