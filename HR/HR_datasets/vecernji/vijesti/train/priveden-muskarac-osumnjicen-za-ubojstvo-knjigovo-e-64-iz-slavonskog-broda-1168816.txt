Muškarca starog 42 godine slavonsko-brodska policija privela je zbog sumnje da je hladnim oružjem, najvjerojatnije nožem iz zasad nepoznatih razloga ubio 64-godišnjeg knjigovođu, čije je mrtvo tijelo pronađeno 3. svibnja u obiteljskoj kući u Slavonskom Brodu. "Policijski službenici su u cilju pronalaska počinitelja kaznenog djela ubojstva proveli opsežno kriminalističko istraživanje. Obavijesnim razgovorima s više osoba prikupljene su korisne informacije i utvrđene činjenice prema kojima se za počinjenje kaznenog djela ubojstva sumnjiči 42-godišnjak", izjavila je u srijedu Kata Nujić, glasnogovornica Policijske uprave brodsko-posavske. Osumnjičenoga će policija u poslijepodnevnim satima uz kaznenu prijavu predati pritvorskom nadzorniku te policijske uprave, a nakon toga će ga predati na daljnje postupanje Županijskom državnom odvjetništvu u Slavonskom Brodu. Inače, policija je 3. siječnja poslijepodne u zaključanoj kući u Mandićevoj ulici pronašla mrtvo tijelo tada nepoznatog muškarca, te izvijestila kako su na tijelu uočene ozljede koje upućuju na nasilnu smrt. Mediji su tada pisali da je ubijen Željko Bohač, 64-godišnji slavonskobrodski knjigovođa, a tijelo prekriveno krvlju pronašao je njegov nećak te pozvao policiju. 