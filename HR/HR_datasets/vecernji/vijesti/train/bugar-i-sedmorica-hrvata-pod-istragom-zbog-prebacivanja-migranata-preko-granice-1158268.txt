Uskok je pokrenuo istragu protiv jednog bugarskog i sedmorice hrvatskih državljana koje tereti da su se udružili kako bi veći broj stranaca iz Bosne i Hercegovine prebacili u Hrvatsku, a potom i u Sloveniju, izvijestilo je Državno odvjetništvo. Tužiteljstvo tvrdi da je navodni organizator zločinačkog udruženja u "zajedničko djelovanje" povezao ostale okrivljenike radi "preuzimanja, prijevoza, smještaja i prebacivanja preko granica većeg broja stranih državljana" od 22. studenoga 2016. do 12. veljače 2017. "U navedenom razdoblju okrivljenici su u 12 navrata iz Bosne i Hercegovine u Hrvatsku prebacili 71 stranog državljana, od kojih su potom iz Hrvatske u Sloveniju prebacili 35 stranih državljana. Prvookrivljeni organizator zločinačkog udruženja je za prebacivanje stranih državljana primio ukupno najmanje 26.600 eura nakon čega je, sukladno prethodnom dogovor i ovisno o učešću okrivljenika u pojedinom prebacivanju, plaćao ostale okrivljenike", kažu u tužiteljstvu. Dodaju i da su od suca istrage zagrebačkog Županijskog suda zatražili određivanje istražnog zatvora protiv trojice okrivljenika. >>Prošla je godina od zatvaranja balkanske rute, ali kriza nije ni blizu kraja >>Orbán kao Trump: Migrante zatvorili iza žice 