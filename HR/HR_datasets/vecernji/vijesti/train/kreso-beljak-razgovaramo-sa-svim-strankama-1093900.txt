Odlaskom Tomislava Karamarka s čela HDZ-a sve je očitije da u povijest odlazi i Domoljubna koalicija koja je osim HSLS-a i HSS-a, koji su bliže centru, okupljala i radikalnije desne stranke. Ostvare li se najave da će Tomislava Karamarka na čelu HDZ-a zamijeniti Andrej Plenković, pretpostavka je i da će se HDZ ipak više okrenuti centru, na koji s druge strane računa i SDP, ako ne u predizbornim koalicijama, onda barem u postizbornim. SDP pretpostavlja da s njima na izbore ponovno idu stari partneri – HNS, Laburisti i HSU, dok računaju i da će IDS nakon izbora ponovno stati uz njih. No zbog “prijetnje” da će i ovi izbori proći poput prošlih te da ni SDP ni HDZ neće imati dovoljnu većinu jer će ponovno Most biti presudan faktor, obje velike stranke već sada razmišljaju kojoj se još manjoj stranci mogu okrenuti za što stabilniju većinu – a one su uglavnom na centru. HSS je već ranije donio odluku da izlazi iz Domoljubne koalicije, dok je HSLS još dio nje, no sigurno je da i jedna i druga stranka sada s pažnjom promatraju što će se događati u HDZ-u, ali i da istodobno razgovaraju sa svima na političkoj sceni koje vide kao potencijalne partnere. Predsjednik HSLS-a Darinko Kosor u posljednje vrijeme malo javno istupa te očito priprema strategiju što će i kako za izbore. Čelnik HSS-a Krešo Beljak nakon raspuštanja Sabora našao se s predsjednikom SDP-a Zoranom Milanovićem. – Razgovarao sam s njime, ali razgovaramo i sa svima ostalima. Ne obvezuje nas više nikakav sporazum, a mislim da bismo svi međusobno trebali komunicirati, ako ni zbog čega drugoga, onda zbog postizanja konsenzusa o nekim bitnim temama za društvo – kazao nam je Beljak. Njegova stranka još nije donijela odluku kako će na izbore, dodaje Beljak te ističe kako je moguće da idu samostalno, a možda i s nekim partnerima. 