Zahvaljujemo svim bebama, djeci, mladima, majkama, očevima, bakama, djedovima i građanima koji su jučer dali podršku Cjelovitoj kurikularnoj reformi i radu stotina odgajatelja, učitelja, stručnih suradnika,ravnatelja, sveučilišnih profesora, znanstvenika, poduzetnika,obrtnika. Slika Hrvatske jučer je upravo ono što smo željeli postići reformom ­ slika pozitivne, uljuđene, miroljubive zemlje usmjerene njezinom ključnom resursu ­ljudima, stoji u priopćenju koje je jučer uputio Ekspertni radni tim za kurikularnu reformu. A ministar obrazovanja Predrag Šustar, svima koji su na prosvjedu tražili njegovu ostavku poručio je da ni ne pomišlja na nju jer “još ima puno posla”. Ako se u jednom trenutku procijeni da je najveća opstrukcija on ili voditelj ekspertne grupe Boris Jokić, kaže Šustar, “mi ćemo se maknuti, ali ključna stvar je reforma”. To je dugoročan projekt, primjerice Finske to radi jednom u 50 godina, u taj proces se uključuju ljudi više generacija i svi segmenti hrvatskog društva, tu nema monopola, rekao je. Upitan o prosvjedu studenata ispred njegovog ministarstva zbog neisplaćenih stipendija, odgovorio je kako je sve odavno razriješeno, a ako postoji bilo kakav problem treba razgovarati. Šustar razumije “da se ide u šator i prosvjeduje”, kaže da je i on kao mlad prosvjedovao, te je poručio studentima da se jave u ministarstvo obećavši da će osobno provjeriti u čemu je problem.  Na primjedbu da stipendije nisu isplaćene iako je već kraj školske godine Šustar je odvratio kako je isto bilo i lani, a tada se nitko nije bunio i dizao šator. Budimo konzistentni, rekoa je, a do Vlade je da se bolje iskordinira i ne kasni na ovakav način, već da se veže isplata i dodjela stipendija za početak akademske godine. Podsjetio je na plan subvencioniranog prijevoza učenika prema dohodovnom cenzusu, na čemu se radi. 