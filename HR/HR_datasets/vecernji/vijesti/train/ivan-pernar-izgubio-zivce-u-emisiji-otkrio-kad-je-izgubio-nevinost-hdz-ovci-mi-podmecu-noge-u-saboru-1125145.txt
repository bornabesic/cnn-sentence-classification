Saborski zastupnik Ivan Pernar gostovao je u emisiji Popodnevna mora na televiziji Z1, svojevrsnoj nasljednici kultne Noćne more Željka Malnara, te je govorio o politici, ali i svom privatnom životu. Pernar je bio kritičan prema drugim političkim strankama, ali je i pohvalio HDZ-ova potpredsjednika Sabora Gordana Jandrokovića i SDP-ova saborskog zastupnika Gordana Marasa. Jandroković, kaže, dosad najbolje vodi Sabor. – S tim čovjekom nitko nema problema, u miru je sa svima, dozvoljava svim zastupnicima da kažu ono što žele... Jedan jako galantan tip – rekao je Pernar, dok je za predsjednika Sabora Božu Petrova rekao da je netolerantan. Marasa je pohvalio jer se usprotivio slanju vojnika bez odobrenja Sabora. – Tu je dobio moje veliko poštovanje i nadam se da će to biti početak promjene u stavu SDP-a – rekao je Pernar. Pernar je također rekao da su na SDP-ovoj strani Sabora prijateljskije nastrojeni, dok mu na HDZ-ovoj znaju i podmetnuti nogu.   – Samo hodaš i vidiš kako nogu dižu. To je više malo u šali, ali u svakoj šali ima istine – rekao je Pernar, koji je otkrio i da mu je jedan SDP-ovac rekao da vrijedi kao deset SDP-ovaca. Izrazio je nadu da će SDP skrenuti s puta "sluganstva i poltronstva". Pohvalio je i kolege iz Živog zida. Ivana Vilibora Sinčića nazvao je najboljim i najpoštenijim čovjekom kojeg je upoznao, a da se bavi politikom, a Vladimiru Palfi uz Sinčića najpozitivnijom osobom na našoj političkoj sceni. – Ta djevojka je dobra kao kruh. Nikada mi nije leđa okrenula. Štitila me i branila od svih udaraca, sprijeda i odozada. Njoj mogu podignuti spomenik – rekao je Pernar. Otkrio je da je Palfi i na njega vikala, ali s razlogom, te da mu je, između ostalog, naređivala da nosi odijelo i cipele, dok se on volio odijevati "klošarski". – Od nje sam puno naučio u životu – rekao je Pernar. Pernar, koji se u zadnje vrijeme istaknuo i kritiziranjem SAD-a i hvaljenjem Rusije, u emisiji je istaknuo kako su u SAD-u veće socijalne razlike. Rekao je i da je kulturološki bliži istoku nego zapadu te da više voli rusku nego njemačku i američku kulturu. U jednom je trenutku, nakon upada voditelja koji je kritizirao Rusiju, izgubio živce i zaprijetio da će otići iz emisije, što je prije doista i učinio emisiji istog voditelja. – Dajte mi da dovršim, ako mi nećete dati, otići ću kao prošli put, neću se s tobom natezati, čovječe božji! – povisio je glas Pernar. Pernar je govorio i o privatnom životu, pa je tako na upit voditelja otkrio da je nevinost izgubio sa 16 godina s jednom Engleskinjom na moru te da su dvije žene koje je jako volio bile Ruskinje. Nije htio otkriti identitet djevojke kojoj je poklonio bicikli, a na kraju je ponudio i svoj pogled na ljubav. – Ljubav je kad ti kažeš: "Onakav kakav ti jesi, ja tebe volim". I takva je djevojka kojoj sam ja poklonio bicikl – rekao je Pernar. Na upit voditelja je li zadnji put napustio emisiju da se dokaže Borni Rajić, koja je također bila gošća, Pernar je rekao da je prema njoj imao predrasude koje su stvorili mediji, ali da nije glupa žena. – Borna Rajić je u biti jedna onako simpatična ženska, međutim, ja mislim da sam ja presiromašan za njezin ukus. Ja sam za nju ko klošar – nasmijao se Pernar. >> Pernar potvrdio da u Njemačkoj ima 11-godišnjeg sina 