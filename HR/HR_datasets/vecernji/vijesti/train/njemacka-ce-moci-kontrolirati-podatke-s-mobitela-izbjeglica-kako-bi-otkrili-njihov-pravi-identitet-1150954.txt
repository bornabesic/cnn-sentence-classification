Djelatnici Saveznog ureda za migracije i izbjeglice (Bamf) će ubuduće smjeti kontrolirati podatke s mobitela izbjeglica kako bi otkrili njihov pravi identitet, prenose danas njemački mediji. Prema informacijama zajedničkog istraživačkog tima javnih servisa WDR i NDR te dnevnika Süddeutsche Zeitung, ministarstvo unutarnjih poslova priprema zakonske izmjene koje bi djelatnicima Bamfa omogućile uvid u podatke na mobitelima izbjeglica i bez njihovog odobrenja kao što je trenutno slučaj.   Uredi za registraciju izbjeglica će u najskorije vrijeme biti opremljeni specijalnim tehničkim pomagalima koji će im omogućiti brzo čitanje traženih podataka s mobitela izbjeglica.   Postupak utvrđivanja pravog identiteta tj. porijekla tražitelja azila ključni je element u procesu priznavanja ili odbijanja zaštite. Prema informacijama Bamfa, prošle godine je u 50 do 60 posto svih slučajeva podnesenih zahtjeva za azilom postojala potreba utvrđivanja pravog porijekla.   I do sada su djelatnici Bamfa mogli kontrolirati podatke s mobitela, ali samo u slučaju da to vlasnik mobitela i odobri. U slučaju odbijanja, vlasti su uvid u podatke mogle dobiti tek na temelju sudske odluke.   Zakonske promjene dio su paketa koje je početkom veljače donijela savezna vlada i kojoj je cilj brže rješavanje zahtjeva za azilom i sustavnije protjerivanje onih kojima je zahtjev za azilom odbijen. >> 'Nedopustivo je da EU 17 godina pregovara o deportaciji migranata' 