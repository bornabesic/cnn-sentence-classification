Plenkovićeva odluka da smijeni trojicu ministara Mosta i time raskine suradnju s “mesijama”, kako su pojedinci u HDZ-u posprdno nazivali mostovce, učvrstila je njegovu poziciju u stranci. Čak se može reći da je Plenković napokon postao predsjednik HDZ-a. Predsjedništvo HDZ-a je bilo oduševljeno Plenkovićevim potezom, a glavni komentari bili su: “Hvala Bogu da smo ih se riješili, svima nam je bila puna kapa Mosta.” Izvori iz Predsjedništva HDZ-a kažu da se većina članova vodstva pojedinačno izjašnjavala i čestitala Plenkoviću na raskidu suradnje s Mostom iako nisu znali da  će Plenković to učiniti. Dio Predsjedništva HDZ-a i prije šest mjeseci bio je protiv Vlade s Mostom, među njima i Milijan Brkić i Darko Milinović. - Ja sam bio i tada protiv Vlade s Mostom – rekao nam je jučer Brkić. Darko Milinović podsjetio je da je Karamarkovo (neuspješno) preslagivanje Vlade prije godinu dana podržalo cijelo Predsjedništvo HDZ-a, osim Ivane Maletić kada je Brkić na Predsjedništvu govorio da sada nije situacija kao prije godinu dana.   