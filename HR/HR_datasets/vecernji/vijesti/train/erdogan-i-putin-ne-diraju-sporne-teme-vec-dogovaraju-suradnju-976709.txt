Dva možda najautoritarnija lidera današnjice, ruski predsjednik Vladimir Putin i turski predsjednik Erdogan susreli su se u Ankari kako bi dogovorili jačanje suradnje između njihove dvije zemlje. Moto susreta bio je: Ne govorimo o problemima, govorimo o suradnji. Turska je, naime, drugi po veličini trgovinski partner Rusije, tik iza Njemačke. A cilj je ovu suradnju dodatno ojačati. Dobri odnosi sada su krucijalni, jer obje zemlje, i Turska i Rusija smatraju se svojevrsnim “otpadnicima” međunarodne zajednice. Rusija zbog svoje prilično agresivne politike prema Ukrajini, Tuska zbog svog blagonaklonog gledanja prema islamistima u Siriji. Iako im se stavovi upravo po ova dva pitanja razlikuju, jer Turska je izuzetno osjetljiva na pitanja podjele bilo koje zemlje zbog bojazni da bi slično mogli pokušati i Kurdi na istoku Turske, dok Rusija zazire od rasta islamizma, na sastanku je dogovoreno utrostručenje međusobne trgovine koja bi sljedeće godine trebala porasti na razinu od 100 milijardi američkih dolara. Koliko god imali različitosti, Turska i Rusija imaju još više sličnosti. Pogotovo kada se analiziraju njihove vođe. I Putin i Erdogan već su godinama na vlasti, kao premijeri, ali i kao predsjednici svojih država. Obojica su vrlo “tvrdi” i autoritarni, no vrlo omiljeni u svojim zemljama s nesumnjivom podrškom većine stanovništva. Obojica su za svojih mandata države podigli na puno veću razinu nego što su to bile prije, i u gospodarskom i u političkom smislu. Suradnja i povećanje trgovine između Turske i Rusije temeljit će se na cijelom nizu roba i usluga, no veliku većinu činit će ipak energetika. Rusiji je novi dogovor izuzetno dobro došao jer je Moskva, padom cijena nafte, došla u vrlo nezgodan položaj. Samo tijekom jučerašnjeg dana rublja je pala za 5 posto vrijednosti u odnosu na dolar, a tome je kumovala i odluka zemalja OPEC-a da ne smanjuju svoju proizvodnju. >> Putin u intervjuu demonstrirao zašto ga Times smatra najmoćnijim na svijetu 