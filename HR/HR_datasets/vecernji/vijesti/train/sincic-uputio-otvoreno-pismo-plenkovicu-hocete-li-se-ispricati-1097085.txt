Saborski zastupnik Ivan Vilibor Sinčić na svome profilu na Facebooku uputio je otvoreno pismu Andreju Plenkoviću kao, kako je naveo, vjerojatnom budućem predsjedniku HDZ-a. „Gospodine Plenković, nakon Franje Tuđmana, 'poliglota svjetskog formata' koji će nas povesti u svijetlu budućnost Ive Sanadera, nasljednice njegova trona 'day after yesterday' Jadranke Kosor i Mesićevog detuđmanizatora pa HDZ-ovog domoljubnog retuđmanizatora Tomislava Karamarka, verziju 5.0 HDZ-a vodit ćete očito vi. To će biti nova, umivena od svih grijeha pretvorbe i privatizacije, prodaje nacionalnog blaga, izručenja monetarne neovisnosti i nebrojenih afera s kamionima, mostovima koji ne vode nikamo, prodaje Ine ispod stola, crnih fondova, Fimi medija, afera 'konzultantica', Sobolija i drugih, stranka kojoj sada narod ponovno treba vjerovati bez ikakvih pitanja? HDZ tako postaje najaboliranija skupina ljudi u Hrvatskoj – kada je došao Sanader, rekli ste 'sad smo novi i bolji, zaboravimo sve grijehe iz prošlosti i idemo dalje', to ste i dobili pa ste sve grijehe ponovili, još i gore. Isto je bilo i s Jadrankom Kosor i Tomislavom Karamarkom – svaki put ste bili 'novi i bolji', svaki put ste se oprali od grijeha prethodnih vodstava stranke i tvrdili da će ubuduće sve biti kako treba. Ali, nikad tako nije bilo", kritizira Sinčić.  Potom je zatražio od Plenkovića i ispriku: "Hoćete li se javno ispričati ovome narodu za sve zlo koje je počinila organizacija kojoj ćete uskoro biti na čelu? Mislite li da je uredu očekivati da vam se peti put slijepo vjeruje? Hoćete li se ispričati za gore navedene kamione, mostove prema nikamo, najjaču nacionalnu kompaniju Inu, crne torbe, Fimi mediju, Sobolija, uhođenje novinara i političke konkurencije? Hoćete li se ispričati ovom narodu za pljačku imovine putem Ovršnog zakona, za Kamensko, TOZ, Plivu, za propast mljekara, za uništenu poljoprivredu i ribarstvo, za nebrojene mlade koji su odselili i dalje iseljavaju, za banke koje su sanirane našim novcem pa ukradene u pretvorbi, za firme koje su nestale ili su svedene na ostatke ostataka poput Kemoboje, Kamen-Ingrada, Tvornice duhana Zagreb, MTČ-a, OLT-a, šibicare Drava, LIO-a, tekstilne industrije Slavonija, Borinaca, Belja, Progresa, Sutjeske, Karbona, Astre, Šavrića, Sljemena, kinematografa Zagreb, Jadran filma, Done, Svilane, Mare, Tekosa, Analita, Standarda, Nivete, Kožare Osijek, vinkovačke Kožare, Name, Tvornice strojeva Belišće, Badela, Končar Transistema, Konstruktora, Kvarnera, Primorja, 3. maja, Naute Lamjane, Virovitičanke, Vitrexa, Tvornice žarulja Zagreb, Gortana, Gredelja, Standard konfekcije Zagreb, NIK-a, Dina petrokemije, Korane, Korduna, Dione, Jugoplastike, Dalme, Konstruktora, Uzora, Dalmacijavina,Tehnogradnje, da nabrajam dalje? Mogu do sutra", nabrajao je Sinčić   "Radi se o desecima tisuća radnih mjesta koja su uništena, nestala, izbrisana. Hoćete li se ispričati za sve što nam je učinjeno u ovih dvadeset i pet godina, čime je ukradena naša i budućnost naše djece? Jer, znate, za sve to je odgovorna stranka koju preuzimate, a ti grijesi nisu mali. Ili očekujete da vam se sve oprosti? I da, citirat ću Ivu Sanadera, 'idemo dalje'“, zaključio je u iscrpnoj objavi na Facebooku saborski zastupnik Živog zida.    