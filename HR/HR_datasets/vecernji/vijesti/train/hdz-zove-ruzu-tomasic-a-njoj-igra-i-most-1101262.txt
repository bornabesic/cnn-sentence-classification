Andrej Plenković u suradnju s HDZ-om na parlamentarnim izborima, ali u pojedinim izbornim jedinicama, pozvao je i Ružu Tomašić, europarlamentarku i šeficu Hrvatske konzervativne stranke. Potvrdio nam je to izvor blizak novom šefu HDZ-a, ali i Ruža Tomašić, koja kaže da je s Plenkovićem razgovarala i prije nego što je formalno postao šef HDZ-a, ali i da će predstavnici njezine stranke (jer ona ima obiteljskih obveza na Korčuli) danas biti na pregovorima s HDZ-om. HDZ je za danas, naime, dogovorio razgovore sa starim i potencijalnim partnerima kako bi definirao u kojoj će formaciji izaći na rujanske izbore. Ruža Tomašić kaže da još ništa nije dogovoreno, ali da HKS pregovara i s Mostom. – Razgovaramo i s jednima i s drugima, pa ćemo vidjeti. Kao europarlamentarka mogu biti na listi za Sabor, a ako bismo ušli u izvršnu vlast, onda bih podnijela ostavku u Parlamentu EU – rekla nam je jučer R. Tomašić. Ona je 2014. godine osnovala HKS kada je napustila HSP AS nezadovoljna što joj je tada, kako je govorila, glavni tajnik HSP-a AS Pero Ćorić radio iza leđa zajedno s ljudima iz tadašnjeg vodstva HDZ-a.  Andrej Plenković, s kojim R. Tomašić surađuje u Bruxellesu, očito joj je vratio povjerenje u “novi” ili ponovljeni HDZ. Ona je pak na europskim izborima 2014. godine, na koje je išla s HDZ-om, osvojila 107.000 preferencijalnih glasova, najviše od svih kandidata s HDZ-ove liste na kojoj su bili i Plenković, Davor Stier, Ivana Maletić... Iako bi danas trebala pasti odluka o HDZ-ovim partnerima, pojedini izvori iz HDZ-a kažu da je najizglednije da HDZ na izbore u zagrebačkim i možda slavonskim jedinicama izađe s Hridi Drage Prgometa, u pojedinim jedinicama s HSLS-om i, ako se dogovore s Ružom Tomašić, u nekim jedinicama s HKS-om, u kojem je Ružino ime najzanimljivije. Još nije prelomljeno što će biti s HSP-om AS, a postoji šansa da oni ispadnu iz igre jer će glasove desnice na listama HDZ-a ionako privući Zlatko Hasanbegović, a možda i Ruža Tomašić, postignu li dogovor. Nakon što riješi partnere, Plenković se mora posvetiti sastavljanju izbornih lista koje su za svakog šefa stranke traumatično iskustvo, a pogotovo za novog, jer će uvijek biti nezadovoljnih jer na listama ne mogu biti svi koji imaju takvih ambicija. U HDZ-u se šuška, premda još nije ništa odlučeno, da na listama neće biti Ivana Šukera, Josipe Rimac, ali ni ministara poput Predraga Šustara, Bernardice Juretić (koja nije u HDZ-u), Nade Šikić... Kod Plenkovića navodno dobro kotiraju ministri Tolušić i Kliman, koji je, bez obzira na to što je kadar Tomislava Karamarka, novo lice koje ima potencijala.  >> Plenković: Srbijanska vlada i institucije trebaju obzirno komentirati proces pregovora 