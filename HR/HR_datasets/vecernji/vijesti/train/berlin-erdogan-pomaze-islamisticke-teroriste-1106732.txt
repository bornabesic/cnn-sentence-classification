“Njemačka vlada gleda na Tursku kao na platformu za podršku islamističkim i terorističkim skupinama s Bliskog istoka”, objavila je jučer njemačka javna TV postaja ARD. “Suradnja s islamističkim i terorističkim organizacijama na Bliskom i Srednjem istoku već je više godina smjernica turske vanjske politike koju predsjednik Recep Tayyip Erdoğan svjesno podržava”, piše između ostalog u dokumentu savezne vlade u Berlinu temeljene na informacijama dobivenim od Njemačke obavještajne službe (BND). “Kao posljedica postupne islamizacije turske unutarnje i vanjske politike, posebice nakon izbora 2011., Turska se razvila u platformu za djelovanje islamističkih skupina na Bliskom i Srednjem istoku”, stoji u vladinu strogo povjerljivom dokumentu. Dokument nije bio namijenjen za javnu objavu zbog “osjetljivosti sadržaja” i izuzetno napetih odnosa između Njemačke i Turske posljednjih mjeseci te zbog otvorene kritike velikog dijela njemačke javnosti na račun predsjednika Erdoğana, posebice nakon pokušaja vojnog udara, jer je Erdoğan despotski krenuo u obračun sa svim neistomišljenicima. Naime, javna je tajna da su turski predsjednik Erdoğan i njegova stranka AKP sljedbenici ideologije Muslimanskog bratstva, što dokazuju brojne izjave solidarnosti i konkretni činovi pomoći egipatskoj Muslimanskoj braći, kao i palestinskoj militantnoj skupini Hamasu, ali i brojnim oružanim islamističkim skupinama u Siriji. Zanimljivo je da njemačka vlada u tom dokumentu prvi put vlast predsjednika Erdoğana izravno dovodi u blisku vezu s terorističkom organizacijom poput Hamasa koji se u Europskoj uniji kao takav vodi od 2003. U međuvremenu, Erdoğan nastavlja s čistkama – policija je upala u 44 tvrtke u Istanbulu s nalozima za uhićenje 120 direktora u sklopu istrage o pokušaju puča. Tvrtke su optužene za financiranje pokreta klerika Fethullaha Gülena. Nakon neuspjela puča, pritvoreno je više od 35.000 ljudi, a više od 60.000 otpušteno je iz javnih ustanova i poduzeća.      >> Otkrivene sobe u kojima je Islamska država lancima udarala žene jer nisu pokrile lice 