Prvi potpredsjednik Vlade Tomislav Karamarko bio je u sukobu interesa zbog iznošenja osobnih stavova i prijedloga za povlačenje Hrvatske iz arbitraže s MOL-om. A osobito što je to isto zagovarao na sastanku Vijeća za suradnju Domoljubne koalicije i Mosta. Odlučilo je tako većinom glasova Povjerenstvo za odlučivanje o sukobu interesa. Povjerenstvo je također utvrdilo i da se Karamarko nalazi u situaciji u kojoj privatni interesi mogu utjecati na njegov rad u Vladi, a navodi se i da, zbog svega, ne smije sudjelovati u donošenju odluka o arbitraži Ina – MOL. Savjetnik Karamarku Povjerenstvo je postupak pokrenulo 18. svibnja kada se doznalo da je Drimia, tvrtka njegove supruge Ane Karamarko, dvije godine poslovala s tvrtkom Peritus savjetovanje koja je u vlasništvu Josipa Petrovića, zastupnika i savjetnika MOL-a i Karamarkova prijatelja. I to u razdoblju nakon što je Tomislav Karamarko postao predsjednik HDZ-a, a prije nego što je ušao u Vladu kao prvi potpredsjednik. Moglo bi se reći da je ovo do sada najkompleksniji predmet koji se našao pred Povjerenstvom. Izložio ga je član Povjerenstva Davorin Ivanjek, a Boris Spudić se izuzeo iz odlučivanja jer je bio Karamarkov savjetnik dok je on bio na čelu Ministarstva unutarnjih poslova. Za donošenje ovakve presude nekoliko je stvari bilo ključno. Poput anonimne prijave koju je Povjerenstvo zaprimilo i u kojoj je stajalo da je 5. svibnja održan sastanak između Mosta i Domoljubne koalicije, točnije Vijeće za suradnju, i da je na tom sastanku Tomislav Karamarko tražio odustajanje od arbitraže s MOL-om, ali i da je inzistirao na imenovanju ravnatelja policije i šefa PNUSKOK-a. Povjerenstvo je 18. svibnja pozvalo sve eventualne aktere sastanka Mosta i Domoljubne koalicije da se očituju. I dok su se Mostovi sudionici sastanka izjasnili da se Karamarko zalagao za odustajanje od arbitraže i tražio mjesto šefa PNUSKOK-a, oni iz HDZ-a, a osim Karamarka riječ je o Josipi Rimac i Milijanu Brkiću, rekli su da Karamarko ništa nije zahtijevao. Na sjednici su pročitana i sva očitovanja koja su im dostavljena, a riječ je o očitovanjima Tomislava Karamarka, tvrtki Drimia i Peritus, Vlade RH i ministra Horvata. Karamarko je naveo da je 28. travnja sudjelovao na sjednici Vlade na kojoj je donesena odluka o davanju suglasnosti ministru Paneniću za sklapanje ugovora o zastupanju u arbitražnim postupcima te da je on sam dao glas za to kao i drugi članovi Vlade. Kazao je i kako je lako provjerljivo da Drimia nikad nije surađivala s Inom ni MOL-om te je otklonio postojanje poslovnog odnosa Drimije s Petrovićevom tvrtkom Peritus savjetovanje. U svom je očitovanju naveo i da HDZ nikad nije održao službenu sjednicu o arbitraži i da nije zauzet službeni stav stranke. Demantirao je da je na spornom sastanku 5. svibnja inzistirao na imenovanju ravnatelja policije i šefa PNUSKOK-a. – Na tom se sastanku promišljala politička dimenzija međunarodne arbitraže, ali nije bilo pritisaka na Most, naveo je u priopćenju Karamarko. Karamarku je kao otegotna okolnost uzeta i činjenica da je i nakon odluke o izuzimanju iz odlučivanja o Ini, na Facebooku i u TV nastupima istodobno isticao stavove vezane uz arbitražu. Sukob interesa realiziran Nije smio, smatra Ivanjek, ni propustiti, kada su ga novinari pitali o njegovoj vezi s Petrovićem, kazati da je njegova supruga bila u poslovnoj suradnji s njim. – Tu je okolnost svakako trebao deklarirati. Sudjelovao je najmanje u jednom razgovoru Vijeća suradnje Mosta i Domoljubne koalicije zastupajući stavove potrebe izlaska iz arbitraže – rekao je Ivanjek. Ivanjek je također dodao da je Peritus jedan od najvažnijih partnera Drimije. Istaknuo je da u ukupnom odnosu poslovanje Drimije s Peritusom u odnosu na druge subjekte čini nešto više od osam posto. Istaknuo je i poveznice između Petrovića i MOL-a, da je Petrović bio član uprave Ine kad je upravljačka prava nad Inom stekao MOL, a zbog čega se danas vode arbitražni postupci. Šefica Povjerenstva Dalija Orešković rekla je da je Petrović tri dana nakon što je prestao biti član Ine potpisao ugovor s MOL-om. Smatra i da Karamarko svoje privatne stavove ne može odvojiti od sebe kao javne osobe te se stoga već u tom dijelu našao u sukobu interesa. – Koristio je politički utjecaj vezano za svoj stav prema arbitraži, tako da onaj potencijalni ili mogući sukob interesa u ovom osobnom iznošenju stavova i javnom zalaganju govori o tome da se dužnosnik našao u situaciji da je realiziran sukob interesa – zaključila je Orešković. Povjerenstvo je predložilo i da se ne pokreće postupak u dva slučaja vezana uz Soboli. Tijek današnjih događaja: 15.54 - Konferencija za novinare prvog potpredsjednika Vlade Republike Hrvatske Tomislava Karamarka u 16.30 sati, održat će se u Središnjici HDZ-a (Trg žrtava fašizma 4), a ne u Banskim dvorima, kako je ranije najavljeno, javila je Vlada. 15.35 - Mostov saborski zastupnik Miro Bulj zadovoljan je odlukom Povjerenstva za sprječavanje sukoba interesa po kojoj je prvi potpredsjednik Vlade Tomislav Karamarko (HDZ) bio u sukobu interesa. Da se netko poput Mosta pojavio prije 15 godina, Hrvatska bi bila najbogatija država u Europskoj uniji, jer Most je pokazao kako se štite nacionalni interesi, izjavio je Bulj novinarima u Hrvatskom saboru nakon odluke Povjerenstva. Nada se da će nacionalni interes ubuduće svima biti na prvom mjestu. Više čitajte ovdje. 15.25 - Predsjednik Vlade Republike Hrvatske Tihomir Orešković obratit će se novinarima u 17.30 sati u Banskim dvorima. 15.15 - Potpredsjednik Vlade Božo Petrov u 17 će sati u Banskim dvorima dati izjavu za medije. 14.55 - Prvi potpredsjednik Vlade Republike Hrvatske Tomislav Karamarko održat će izvanrednu konferenciju za novinare u 16.30 sati u Središnjici HDZ-a, priopćila je Vlada. 14.15 - Od odlučivanja se izuzeo Boris Spudić jer je bio Karamarkov savjetnik dok je on bio ministar unutarnjih poslova. 14.06 - Što se tiče Sobola, donesena je odluka o nepokretanju postupka. 14.05 - Iznošenjem osobnih stavova i prijedloga za povlačenje iz arbitraže, a osobito na sastanku Vijeća za suradnju 5. svibnja 2016., Karamarko je bio u sukobu interesa, rekla je Dalija Orešković. Zbog osobnih i poslovnih odnosa s Petrovićem Karamarko se nalazi u situaciji u kojoj privatni interesi mogu utjecati na njegovu nepristranost i situaciji mogućeg sukoba interesa zbog kojeg ne može sudjelovati u donošenju odluka o arbitraži i Ini. Propustom deklariranja da su prije stupanja na dužnost postojali poslovni odnosi koji ga povezuju s Petrovićem, Karamarko nije postupao u skladu s obvezom očuvanja vjerodostojnosti i povjerenja građana te je time počinio povredu načela djelovanja Zakona o sprečavanju sukoba interesa. 13.46 - U drugom predmetu riječ je o prijavi prema kojoj je Karamarko koristio dužnosti u SOA-i i MUP-u kako bi Soboliju osigurao poslove s drugim državnim tvrtkama preko paravan-tvrtke. Dokumentacija potvrđuje da u formalnom smislu Karamarko od kraja 2006. s tom tvrtkom nema više ništa, rekla je Orešković. Sve tvrdnje da je koristio svoje javne funkcije, a osobito ministra unutarnjih poslova, ako su uopće istinite, upućuju da je riječ o eventualnoj kaznenoj odgovornosti, koju Povjerenstvo nije nadležno utvrđivati, dodala je. Predlaže da se odnese odluka o nepokretanju postupka. Povjerenstvo se povlače na glasovanje. Kroz 15-ak minuta, oko 14 sati, objavit će rezultate. 13.44 - U drugom predmetu riječ je o prijavi prema kojoj je Karamarko koristio dužnosti u SOA-i i MUP-u kako bi Soboliju osigurao poslove s drugim državnim tvrtkama preko paravan-tvrtke. 13.42 - Branka Lukačević-Gregić predložila je da se ne pokrene postupak protiv Karamarka u predmetu Soboli jer nove činjenice u prijavi ne predstavljaju predmet za obnovu postupka. 13.35 - Ivanjek predlaže odluku: povodom osobnih i poslovnih odnosa Karamarka s Petrovićem Karamarko se nalazi u situaciji mogućeg utjecaja na nepristranost pa se mora izuzeti iz sudjelovanja u odlukama vezano za arbitražne postupke i ostalim pitanjima o Ini. 13.31 - Ivanjek je rekao da sama činjenica prestanka poslovnog odnosa ne znači da je prestala interesna povezanost. - Tim više što se radi o višemilijunskim novčanim iznosima - rekao je Ivanjek. Orešković je naglasila da Karamarku u prilog ide to što dužnosnici moraju razriješiti situacije mogućeg sukoba interesa te da se raskidanje ugovora može smatrati jednim od oblika vođenja sukoba interesa. Međutim, dodala je, sam prestanak ugovornog odnosa nije dostatan. 13.26 - Orešković je rekla da je Karamarko na spornom sastanku s Mostom koristio politički utjecaj i položaj povezan s obnašanjem dužnosti prvog potpredsjednikom Vlade te da se u ovom osobnom iznošenju stavova i javnom zalaganju za određena rješenja već našao u situaciji kada je mogući sukob interesa, kako ga definira zakon, već i realiziran. 13.23 - Članica Povjerenstva Branka Lukačević-Gregić navela je između ostalog da je Drimia u prvom kvartalu poslovala samo s Peritusom te da to naglašava posebnu poslovnu i osobnu povezanost članova uprave tih društava. Dalija Orešković naglasila je da nisu ulazili o ocjenu opravdanosti poslova Drimije za Peritus te da za to nisu ni nadležni. 13.17 - Smatram da se dužnosnik u ovakvoj situaciji nalazi u situaciji mogućeg sukoba interesa, ali još nije sam po sebi realiziran pa bi trebalo upravljati sukobom tako da Karamarko ni dalje ne može sudjelovati u odlukama o Ini, rekao je Ivanjek. 13.12 - Ivanjek smatra da je dužnosnik u situaciji kada je od novinara upitan o vezi s Petrovićem trebao reći za poslovnu suradnju njegove supruge s njim. - Tu je okolnost svakako trebao deklarirati. Sudjelovao je najmanje jednom u razgovoru Vijeća suradnje Mosta i Domoljubne koalicije zastupajući stavove potrebe izlaska iz arbitraže - rekao je Ivanjek, dodajući da se nakon deklariranja suzdržavanja od sudjelovanja u postupcima trebao suzdržati od javnog iznošenja stavova o Ini. 13.08 - Karamarko je nakon odluke o izuzimanju iz odlučivanja o Ini istovremeno isticao svoje stavove vezano za arbitraže, napomenuo je Ivanjek. Rekao je da je Peritus jedan od najvažnijih partnera Drimije. Istaknuo je da u ukupnom odnosu poslovanje Drimije s Peritusom u odnosu na druge subjekte predstavlja nešto više od 8 posto. Istaknuo je i poveznice između Petrovića i MOL-a, da je Petrović bio član uprave Ine kad je upravljačka prava nad Inom stekao MOL, a zbog čega se danas vode arbitražni postupci. 13.01 - Tvrtka Soboli je imala poslovnu suradnju s Inom od 2003. do 2014., ali relevantno je razdoblje u kojem je Karamarko imao udjele, do listopada 2006. godine, rekao je Ivanjek. 13.00 - Ivanjek navodi da je 18. travnja 2016. Karamarko na upit novinara o vezama s Petrovićem potvrdio da se dugo poznaju i da su u prijateljskom odnosu. Kasnije je Karamarko rekao da će se izuzimati iz odlučivanja o Ini. Ivanjek je napomenuo i da je Petrović svjedok u arbitraži Hrvatske i MOL-a. 12.57 - Josipa Rimac (HDZ) očitovala se da je na spornom sastanku bilo riječi o arbitraži, ali da Karamarko nije uvjetovao nikakva rješenja. 12.55 - Petrov je u dopunskom očitovanju rekao da su ga izvijestili da se na sastanku raspravljalo se o zahtjevu da Domoljubna koalicija kadrovira u policiji, da je Karamarko iznio mišljenje da je ishod arbitraže upitan za Hrvatsku i da bi bilo najbolje da se Hrvatska nagodi s Mađarskom. Mišljenje koje je Karamarko iznosio u drugim sastancima nije doživio kao ultimatum, već njegov stav. 12.53 - 23. svibnja 2016. očitovao se Božo Petrov, naveo je da je bio na sastanku Mosta i Domoljubne koalicije, ali da je nakon nekoliko minuta morao ići. Tijekom njegovog prisustvovanja nije se otvorila tema Ine i MOL-a. 12.51 - Ministar Darko Horvat u očitovanju navodi da je o arbitraži iznosio osobni stav i stav odbora za energetiku HDZ-a prema kojemu se, ako između tvrtki vladaju normalni odnosi, ti odnosi trebaju rješavati unutar uprave, nadzornog odbora i skupštine. 12.45 - U dopunskim očitovanjima Petrovića je i očitovanje MOL-a koji izjavljuje da nije nikada angažirao Drimiju za obavljanje bilo kakvih poslovnih djelatnosti. 12.44 - Usluge Drimije zatražene su za potrebe različitih klijenata, navodi se. Nisu radili poslove u izravnoj ili neizravnoj vezi s MOL-om. Petrović je dostavio i ugovore koji potvrđuju sve navode. 12.42 - Petrović u očitovanju naglašava da se se Peritus ne bavi lobističkim poslovima. - Niti ja osobno niti kao direktor nismo obavljali nikakve lobističke poslove za MOL - naglasio je Petrović. Suradnja s Drimijom odnosila se na savjetovanje o medijskim tržištima, navodi. 12.39 - Na kraju je Ana Karamarko istaknula da nije stupala u poslove odnose s Inom ili MOL-om i da im nije pružala nikakve usluge te da ni za Peritus nije pružala usluge koje bi se odnosile na Inu ili MOL. 12.36 - Poslovna suradnja Drimije i Peritusa počela je 1. veljače 2012. i trajala do raskidanja 31. prosinca 2015. Svi poslovi analize za Peritus bili su medijske prirode, navodi se u očitovanju. Posebno se napominje da poslovi nemaju nikakve veze s konzultantskim poslovima, već je riječ o medijskim analizima. 12.33 - Ana Karamarko navodi da je surađivala s Petrovićem, kao i drugim klijentima, za vrijeme rada u marketingu u EPH, tada kao Ana Šarić. Profesionalnost tog odnosa bila je podloga za kasniju suradnju njihovih privatnih tvrtki, dodaje se u očitovanju. 12.30 - Drimia u očitovanju navodi da se obvezala na čuvanje podataka svojih klijenata te da bi otkrivanje Povjerenstvu mogla biti povreda poslovne tajne. Stoga je od Peritusa zatražilo i dobilo odobrenje za dostavu podataka, ali samo za vrijeme trajanja ovog postupka. 12.26 - Karamarko je rekao da Ina ili MOL nikad nisu bili predmet razgovora na kojima je Petrović mogao biti prisutan. 12.20 - Nikad nisam zastupao jednostrani izlazak iz arbitraže, već sam isključivo razmišljao o najboljim političkim rješenjima - napomenuo je Karamarko. Sukoba interesa nema niti ga je u jednom trenutku bilo Tomislav Karamarko - Smatram da u ovom političkom djelovanju nikad nisam bio ni u kakvom sukobu interesa niti sam počinio povredu načela djelovanja - dodao je u očitovanju. 12.17 - HDZ nikad nije održao službenu sjednicu o arbitraži i nije zauzet službeni stav stranke - naveo je Karamarko u očitovanju. Na sastanku Mosta i Domoljubne koalicije 5. svibnja nisam inzistirao na imenovanju ravnatelja policije i šefa PNUSKOK-u; na tom sastanku se promišljala politička dimenzija međunarodne arbitraže, ali nije bilo pritisaka na Most, navodi također Karamarko. 12.16 - 30. svibnja očitovanje je dostavio Karamarko. Ivanjek čita sva očitovanja. Karamarko je naveo da je 28. travnja sudjelovao sjednici Vlade na kojoj je donijeta odluka o davanju suglasnosti ministru Paneniću za sklapanje ugovora o zastupanju u arbitražnim postupcima te da je on sam dao glas za to kao i drugi članovi Vlade. - Sukoba interesa nema niti ga je u jednom trenutku bilo - naveo je Karamarko. Dodao je da je lako provjerljivo da Drimia nikad nije surađivala s Inom ni MOL-om te je otklonio postojanje poslovnog odnosa Drimije s Petrovićevom tvrtkom Peritus savjetovanje. 12.12 - Od Drimije i Petrovića su zatraženi dokumenti i očitovanje o suradnji. Povjerenstvo je 18. svibnja pozvalo sve eventualne aktere sastanka Mosta i Domoljubne koalicije da se očituju - jesu li osobno prisustvovali, jesu li bili ljudi koje je podnositelj naveo te je li Karamarko tražio odustajanje od arbitraže. Od Darka Horvata, koji je isticao slično mišljenje o arbitraži, zatraženo je radi li se o njegovom osobnom stavu, ili stavu članova Vlade ili HDZ-a. 12.06 - Ivanjek je rekao da je primljeno neanonimno pismo s korisnim podacima, da podnostitelj ističe da ima saznanja da se 5. svibnja održao sastanak između petorke Mosta i Domoljubne koliacije, među ostalima Petrova i Karamarka, te da je Karamarko na tom sastanku tražio odustajanje od arbitražnog postupka s MOL-om. 12.04 - Davorin Ivanjek, član Povjerenstva, rekao je da je u prvoj od dvije točke riječ o poslovnom odnosu Drimije Ane Karamarko i Josipa Petrovića. 11.20 – Povjerenstvo za odlučivanje o sukobu interesa danas će donijeti odluku o šefu HDZ-a i prvom potpredsjedniku Vlade Tomislavu Karamarku i aferi Konzultantica. Povjerenstvo čine Dalija Orešković, Tatijana Vučetić, Davorin Ivanjek, Branka Lukačević-Gregić te Boris Spudić koji se izuzeo iz ovog postupka jer je bio Karamarkov savjetnik. Više o sastavu Povjerenstva čiji članovi odlučuju o sudbini Tomislava Karamarka pročitajte OVDJE. 11.00 – Zastupnik Mosta Miro Bulj osvrnuo se danas na najavu prvog potpredsjednika Vlade Tomislava Karamarka da će podnijeti ostavku u Vladi te ustvrdio kako je to davno trebao napraviti. Ne zna, dodaje, kakvu će odluku danas donijeti Povjerenstvo za odlučivanje o sukobu interesa, ali zna kakav je stav Mosta. – Davno prije je trebao donijeti tu odluku da bi Vlada funkcionirala – kaže Bulj, a na pitanje hoće li Most nakon Karamarkove ostavke biti skloniji suradnji s HDZ-om, odgovara "to ćemo tek vidjeti". Više čitajte ovdje. Davno prije je trebao donijeti tu odluku da bi Vlada funkcionirala Miro Bulj 10.25 – Sjednica Vlade bit će sazvana za petak, 17. lipnja, potvrđeno je Hini iz Banskih dvora. Sjednice Vlade premijera Tihomira Oreškovića uobičajeno se održavaju srijedom, no za danas sjednica nije sazvana zbog toga što se održava sjednica Povjerenstva za odlučivanje o sukobu interesa, navode Banski dvori. Povjerenstvo odlučuje je li prvi potpredsjednik Vlade i šef HDZ-a Tomislav Karamarko povrijedio načelo obnašanja javne dužnosti i bio u sukobu interesa zbog poslovnog odnosa svoje supruge i svoga prijatelja, savjetnika mađarske naftne tvrtke MOL Josipa Petrovića. U četvrtak je na dnevnom redu sjednice Hrvatskoga sabora zahtjev 42 zastupnika Domoljubne koalicije da se izglasa nepovjerenje premijeru Tihomiru Oreškoviću tako da će sjednica Vlade biti sazvana za petak, najvjerojatnije u 11 sati, objašnjavaju iz Banskih dvora. Ako Sabor u četvrtak izglasa nepovjerenje Oreškoviću, on i Vlada podnose ostavku i postaju tehničkom Vladom, odnosno obavljaju tehničke poslove do imenovanja nove Vlade. 10.20 – Saborski Klub nacionalnih manjina sastao se u utorak i odlučio da će glasovati za opoziv premijera Tihomira Oreškovića. – Izglasat ćemo nepovjerenje premijeru Oreškoviću, to će biti prvi potez, prvi korak, a onda ćemo vidjeti kako će se situacija dalje odvijati i onda ćemo dalje razgovarati – kazao je jutros u Saboru zastupnik mađarske nacionalne manjine Šandor Juhas. Više čitajte ovdje. 9.20 – Mostova zastupnica Ružica Vukovac pozdravila je najavu Karamarkove ostavke. – Drago mi je da će Karamarko dati ostavku, to smo od njega i tražili. Premijer treba ostati Tihomir Orešković – rekla je za N1. – Božo Petrov je spreman povući se, ali premijer mora ostati premijer – dodala je. >> Milošević o većini: Krećemo sa 68 mandata. Karamarko: Brojio je pred vama. Kako se dao navući >> Ministrima poruka iz Ureda premijera: Vlada sutra neće zasjedati 