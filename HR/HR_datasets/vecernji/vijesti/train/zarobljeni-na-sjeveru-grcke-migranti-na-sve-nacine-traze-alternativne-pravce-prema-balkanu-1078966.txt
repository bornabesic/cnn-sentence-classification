Tjednima zarobljeni na sjeveru Grčke, migranti i izbjeglice traže nove ilegalne putove za ulazak u Makedoniju, po šumama i planinama pod okriljem mraka. U sumrak u subotu navečer, očevici su vidjeli skupinu od sedamdesetak ljudi kako ulaze u Makedoniju iz Grčke, na dijelu granice koji nije pokriven bodljikavom žicom. Šuljajući se iza stabala skrivali su se od makedonskih policajaca. Bilo je to 20 kilometara ili četiri sata pješačenja od Idomenija, šatorskog naselja za tisuće migranata i izbjeglica koji su ondje zapeli nakon zatvaranja balkanske rute u veljači. I ostali ljudi u kampu razmišljaju o opcijama kako napustiti Idomeni i naći slabe granične točke za ulazak na Balkan, najpoželjniju rutu prema zapadnoj Europi. "Nema drugog rješenja", rekao je Moutaz, Sirijac iz Alepa. "Stavite se u moj položaj, što bi vi učinili da ovako živite", dodao je. Organizacije za zaštitu ljudskih prava kažu da su uvjeti života u Idomeniju užasni. Još jedan Sirijac iz Damaska kaže da će pokušati nešto zapadnije prijeći albansku granicu. "Postoji mogućnost da ondje uđem preko Makedonije, ako me ne zaustavi makedonska vojska i pošalje natrag", rekao je. Neki migranti i izbjeglice kreću na put sami, a drugi se oslanjaju na krijumčare koji po osobi naplaćuju od 350 do 600 eura za prelazak granice. Milijun migranata, bježeći pred sukobima u Siriji, Iraku, Afganistanu te na Bliskom istoku, Aziji i Africi stiglo je prošle godine preko Grčke u Europu. U Idomeniju je smješteno više od 10.200 ljudi, a grčke vlasti planiraju ih prebaciti u prihvatne centre u drugim dijelovima zemlje. 