Dvije su karlovačke maturantice ozlijeđene tijekom noći s petka na subotu na maturalnoj proslavi i nakon obrade u karlovačkoj bolnici puštene su na kućnu njegu, no budući da je kod jedne od njih riječ o teškoj tjelesnoj ozljedi, policija je najavila kriminalističko istraživanje. Za nanošenje teške tjelesne ozljede 18-godišnjakinji osumnjičen je 18-godišnji maturant, a događaj se zbio na Sportsko-rekreacijskom centru Korana, na tzv "norijadi", oko 23 sata, doznaje Hina u karlovačkom Centru 192. Zamjenik bolničkog ravnatelja Vladimir Bauer izjavio je Hini da su obje maturantice zadobile ozljede glave, no da je rana kod jedne od njih teža, dovoljno da se mora okarakterizirati kao teška tjelesna ozljeda i prijaviti policiji. "Ipak, mogu reći da se, nakon što su pacijentice zbrinute, ne očekuje potreba za ikakvim daljnjim zahvatima", rekao je Bauer zbog interesa javnosti, nakon što su mediji objavili da je riječ o teškoj tjelesnoj ozljedi.