U Maloj vijećnici Hrvatskog sabora danas je održana komemoracija u povodu 21. godišnjice genocida u Srebrenici u organizaciji stranke Bandić Milan 365, nezavisne zastupnice Ermine Lekaj Prljaskaj, Vijeća bošnjačke nacionalne manjine Grada Zagreba te Kulturnog društva Bošnjaka Hrvatske Preporod. Genocid u Srebrenici, podsjetimo, događao se između 13. i 19. srpnja 1995. godine, a tada je Vojska Republike Srpske ubila 8372 bošnjačkih dječaka, muškaraca i staraca. Predsjednik Vijeća bošnjačke nacionalne manjine Grada Zagreba Harun Omerbašić podsjetio da se svake godine pokapa samo dio žrtava genocida i pitanje je, dodaje, kada će se otkriti tijela svih 8372 tragično stradalih Bošnjaka. – Godine 2011. bilo ih je 613, 2012. godine 520, 2013. godine 409, 2014. godine 175, 2015. godine 136, a ove godine 125. Nažalost, i dalje postoje bolesni umovi koji žrtvama uskraćuju spokoj, i zato je dužnost svih nas da damo glas tim nesretnim dušama kako bi sve pronašle svoj mir. Odričemo se osvete i želje za poravnanjem računa, ali ustrajemo na pravdi i u želji da se sve karađiće i mladiće dovede pred lice pravde – kazao je Omerbašić poželjevši da se ovakva tragedija više nikada ne ponovi. Zastupnica bošnjačke manjine Ermina Lekaj Prljaskaj podsjetila je da je tek srebrenička tragedija duboko ganula svijet i ukazala na težinu ratnih zbivanja na području Hrvatske i Bosne i Hercegovine. – Time su konačno stvorene diplomatske pretpostavke za Oluju zahvaljujući kojoj je Hrvatska dobila teritorijalnu cjelovitost, a Bosna i Hercegovina uvjete za kraj rata. Zato je ta srebrenička žrtva utkana i u našu povijest – podsjetila je Lekaj Prljaskaj. Zagrebački gradonačelnik Milan Bandić podsjetio je pak kako je zločin u Srebrenici najbrutalniji u Europi nakon Drugog svjetskog rata. – Problem je što svijet ni iz toga nije izvukao pouku jer žrtve nisu dobile zadovoljštinu niti je pravda ispunjena – primijetio je Bandić pozvavši svijet da razvija demokraciju kako se ovakvi zločini više nikada ne bi ponovili. Predsjednik Sabora Željko Reiner naglasio je kako posebnu važnost ovom zločinu daje činjenica da se dogodio pred očima međunarodne javnosti. – Nemoguće je ostati ravnodušan na suze srebreničkih majki koje tu tragediju proživljavaju i danas u mukotrpnoj borbi za pravdu koja izostaje. U svakom negiranju ili relativiziranju zločina leži klica nekih budućih zlodjela i jedino priznanjem zločina otvara se put prema katarzi. Genocid u Srebrenici bio je i ostao sramota čitavog čovječanstva, poraz ljudskosti i podsjetnik da zlo uvijek može prevladati. Neka to bude trajna pouka do čega može dovesti agresija – zaključio je Reiner. Glazbeni program izvele su članice ženskog zbora Zagrebačke džamije Zagrebačke arabeske, a komemoraciju je glumac Emir Hadžihafizbegović završio čitanjem citata iz Kurana.  >> Srebrenica više neće biti dio Republike Srpske? 