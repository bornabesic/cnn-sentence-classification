Konferencija za novinare na kojoj je glavni državni odvjetnik Dinko Cvitan suflirao premijeru Andreju Plenkoviću vrlo je neuobičajena, ocijenili su SDP-ovci poručivši kako je time premijer zapravo prekršio Ustav. “Dvaput prekršio Ustav” – Premijer Plenković jučer je dva puta prekršio Ustav. Prvi put kada je nedopustivo, protuustavno utjecao na rad pravosuđa, a drugi put kada je povrijedio ustavnu vrednotu demokratskog višestranačkog sustava i kada je od oporbe zatražio da šuti. Cvitana je premijer Plenković doveo u neugodnu, ali i neodrživu situaciju jer ga je doveo da mu suflira na press-konferenciji u situaciji kada se press-konferencija nije smjela dogoditi, ali i u situaciji kada bi se premijer trebao pokriti ušima i šutjeti. Predsjednik Vlade jučer je pokazao da se ponio kao istražitelj, da se ponio kao sudac, ali i da se ponio kao tiranin koji si dopušta nalagati DORH-u provođenje radnji – poručio je potpredsjednik SDP-a Peđa Grbin. Najavio je da će iskoristiti poslovničku mogućnost da kao zastupnici pošalju upit u Vladu pa će premijeru postaviti nekoliko, smatraju, ključnih pitanja. – Kada je naložio istragu putnih naloga u Vladi RH? Kojim dokumentom i kojeg datuma? Želimo znati je li točno da se predsjednik Vlade na to odlučio samoinicijativno ili je na to bio ponukan podnošenjem određenih kaznenih prijava i upitima koji su došli od medija? Želimo da nam predsjednik Vlade dostavi dokument iz kojeg proizlazi da je bilo daljnjih nepravilnosti u putnim nalozima. Želimo jasan odgovor kada se obratio glavnom državnom odvjetniku, na koji način i što mu je poručio – nabrojio je Grbin. Cvitan danas na Odboru Njegov stranački kolega, inače i predsjednik saborskog Odbora za pravosuđe Arsen Bauk  je neovisno o SDP-u također sazvao konferenciju za novinare na koju je pozvao i glavnog državnog odvjetnika Dinka Cvitana, no on je njegov poziv odbio uz objašnjenje kako je cijela istraga tajna pa ne može ništa govoriti. Zato je za sutra sazvao i za javnost zatvorenu sjednicu Odbora za pravosuđe na temu neovisnosti i potencijalnog utjecaja politike na rad Državnog odvjetništva, na koju je glavni državni odvjetnik Dinko Cvitan potvrdio svoj dolazak.      >> Plenković: Slučajevi s nepravilnim dnevnicama nastavili su se i nakon Vlade Zorana Milanovića >> Saucha privatnom istragom otkrio lopova u Vladi 