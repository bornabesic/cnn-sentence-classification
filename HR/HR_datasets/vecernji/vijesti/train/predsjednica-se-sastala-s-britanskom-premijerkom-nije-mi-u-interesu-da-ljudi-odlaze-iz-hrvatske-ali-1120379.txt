Hrvatska će učiniti sve da zaštiti prava i interese svojih državljana u Velikoj Britaniji nakon odluke te zemlje o izlasku iz EU, izjavila je u utorak u Londonu hrvatska predsjednica Kolinda Grabar-Kitarović. "Hrvatska će se sa svoje strane, naravno, pripremiti na to da u najvećoj mogućoj mjeri zaštiti svoje državljane i njihove interese u Velikoj Britaniji", istaknula je Grabar-Kitarović nakon sastanka s britanskom premijerkom Theresom May. Sloboda kretanja ljudi i zaštita prava europskih državljana koji žive u Britaniji bit će jedna od središnjih točaka pregovora između EU-a i Britanije koja je na referendumu u lipnju glasala za Brexit. Grabar-Kitarović rekla je da je opasnost od migracija iz Hrvatske u Veliku Britaniju prilično mala i podsjetila da ta zemlja još nije liberalizirala tržište rada za hrvatske državljane. "Meni, kao predsjednici, nije u interesu da ljudi odlaze iz Hrvatske, ali moramo svima pružiti jednake mogućnosti", rekla je predsjednica novinarima nakon sastanka s May u Downing Streetu. Grabar-Kitarović smatra da se odnosi dviju zemalja ne mogu svoditi samo na Brexit, nego ih treba modernizirati, usredotočiti se na sadašnjost i budućnost i "ostaviti za sobom predrasude o nekim starim sferama utjecaja" "Postoji ta svijest da treba ostaviti nekakve predrasude o sferama utjecaja i o nekim tradicionalnim prijateljstvima. Treba se usredotočiti na sadašnjost i budućnost", istaknula je. Stanje u BiH također je bila tema razgovora May i Grabar-Kitarović koja je upozorila na mogućnost destabilizacije cijele jugoistočne Europe ako se uspori euroatlantski put BiH. Suradnja u NATO-u ostaje neupitna "Stavila sam fokus na što brže aktiviranje Akcijskog plana za članstvo u NATO-u (MAP). BiH je sui generis slučaj. gdje nije riječ o državi koja se temelji samo na jednakosti pojedinaca već i na jednakosti triju naroda, što treba poštivati, što treba osigurati i na taj način zemlju što je moguće više povući prema euroatlantskim integracijama", rekla je Grabar-Kitarović. Govoreći o problemu migracija, istaknula je da suradnja Hrvatske i Britanije u NATO-u ostaje neupitna budući da se radi o zajedničkoj brizi za sigurnost europskog kontinenta i euroatlantskog prostora.  U razgovorima se pojavilo i pitanje proširenja EU, a predsjednica je ponovila da Hrvatska ne želi nikoga zaustavljati na tom putu. "Naglasila sam premijerki May da držim da je najbolji način da mi i Srbija u međusobnom dijalogu raščistimo sve ono što se tiče bilateralnih pitanja", kazala je Grabar-Kitarović. Predsjednicu, koja boravi u dvodnevnom posjetu Britaniji, ranije u utorak primila je britanska kraljica Elizabeta II. "Ona se vrlo rado sjeća svog posjeta Hrvatskoj, sjeća s posjeta Dubrovniku i rekla je da je princ Charles vrlo, vrlo lijepo govorio o Hrvatskoj", rekla je Grabar-Kitarović. U utorak navečer trebala bi se odvojeno sastati s britanskim ministrom obrane Michaelom Fallonom i s predsjednikom Doma lordova Normanom Fowlerom te predavati na Londonskoj školi ekonomije i političkih znanosti. >> Britanska kraljica Elizabeta II. primila hrvatsku predsjednicu Kolindu Grabar-Kitarović >> Hrvatsku će predsjednicu primiti naša kraljica i premijerka - to je odraz sjajnih odnosa i dokaz da vas smatramo ravnopravnim partnerom 