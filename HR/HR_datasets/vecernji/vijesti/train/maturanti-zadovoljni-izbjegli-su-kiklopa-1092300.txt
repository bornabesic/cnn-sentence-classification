Iako se s ovogodišnjim maturantima netko pokušao našaliti pa je na različitim mrežnim stranicama puštena informacija da se odgađa esej iz hrvatskog jezika, to, naravno, nije bilo točno. Bilo je i težih djela Maturanti su sami to shvatili kao šalu, a ubrzo je i na stranicama Nacionalnog centra za vanjsko vrednovanje obrazovanja objavljena informacija da se svi ispiti, pa tako i esej iz hrvatskog, održavaju po ranije predviđenom rasporedu. Svi maturanti, i oni koji su pisali esej na osnovnoj B razini, ali i oni na višoj A razini, zadovoljni su temama koje su dobili. Jedni i drugi tvrde da je bilo prelagano i da im je 160 minuta bilo previše. – Pisao sam A razinu i nisam se nadao da ćemo dobiti Krležin “Povratak Filipa Latinovicza”. Mislio sam da je to djelo prejednostavno da bi ga dali za esej, i to na A razini. Svi su govorili da je esej težak, kako se treba dobro pripremiti, i pripremao sam se... Ali bilo je puno težih djela i sreća je što ih nismo dobili – kaže nam Antonio Britvar iz zagrebačke X. gimnazije koji je sto posto siguran da će upisati svoj prvi izbor – multimedijsko računalstvo. Njegove kolegice Ana Bogović i Sabina Krasnodenski također su zadovoljne djelom koje su dobile na A razini. – Mislila sam da će mi biti problem napisati 400 riječi, ali nije. Sve sam stigla, a trebalo mi je samo sat i pol – kaže Ana. – Vremena je bilo previše – dodaje Sabina koja se bojala da će dobiti “Kiklopa” Ranka Marinkovića. – Svi su govorili da će nam to biti na maturi. Njega ne bih znala interpretirati, a “Latinovicz” mi je bio jednostavan – komentirala je Sabina. “Matura je važna roditeljima” Koliko su se svi bojali “Kiklopa”, najbolje potvrđuje i maturant čija se pjesma “Daj bilo što, samo nemoj Kiklopa” proširila društvenim mrežama. I maturanti Tehničke škole “Nikola Tesla” bili su zadovoljni izborom djela za B razinu. Velik dio njih nije prijavio državnu maturu, a nekolicina onih koja ju je polagala, a zatekli smo ih pred školom, nije bila pretjerano rječita. – Polagao sam državnu maturu jer su tako htjeli moji roditelji. Njima je to bilo važno iako ja nemam namjeru studirati, već se odmah zaposliti – kazao nam je jedan maturant. Drugi su se samo smješkali i čekali da i oni koji su još pisali esej konačno iziđu. Iako iz Centra za vanjsko vrednovanje obrazovanja, koji provodi državnu maturu, tvrde da je sve “proteklo u najboljem redu”, ipak su mnoge škole kasnile s podjelom eseja. – Esej nam je dostavljen nakon smjernica i to nas je malo zbunilo. Nismo kasnili, počeli smo na vrijeme – kazalo nam je nekoliko maturanata. No kašnjenja je bilo u jednom broju škola po čitavoj Hrvatskoj. – Jutros su nam slali teme koje će se pisati i printali smo ih neposredno prije početka pisanja. Nevjerojatno. Htjeli su se zaštititi da teme ne procure, a stvorili su nam kaos – požalili su nam se pojedini koordinatori smatrajući da je to kršenje pravila.      