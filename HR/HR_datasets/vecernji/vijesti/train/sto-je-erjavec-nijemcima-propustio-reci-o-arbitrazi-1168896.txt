Slovensko ministarstvo vanjskih poslova nikada neće propustiti u priopćenjima nakon ministrova sastanka s bilo kojim kolegom naglasiti kako su razgovarali o arbitraži o granici s Hrvatskom. Tako je i ovoga puta – Karl Erjavec u utorak je u Njemačkoj kolegu Sigmara Gabriela “detaljno upoznao s rješavanjem graničnog prijepora s Hrvatskom”. Zanimljivo bi bilo pitati – ali slovenski ministar ne daje intervjue za hrvatske medije – je li ga detaljno obavijestio i o svojoj (sad već bivšoj) zaposlenici, agentici pred Arbitražnim sudom Simoni Drenik, koja je u inkriminirajućim razgovorima s arbitrom Jernejem Sekolcem, u kojima ga navodi da utječe na suce i kuje planove o podmetanju dokaza, jasno rekla da ministar zna za njezine aktivnosti i da je dao zeleno svjetlo. Slovenija kao saveznika izgubila EU Lobiranje prije objave odluke u slučaju iz kojeg se Hrvatska odlukom Sabora povukla zbog nepovratno kompromitiranog postupka, ali i iz Sporazuma o arbitraži, naravno da nije neočekivano i da će svaka država koja drži do sebe to raditi. Razlika između Hrvatske i Slovenije je ta što Slovenija to objavljuje na sva zvona, dijelom kao pritisak i poruka domaćoj i hrvatskoj javnosti te političarima. Jedna stvar je jasna – Slovenija je izgubila svojeg velikog saveznika u sporu – EU. Još su nedavno slovenski političari i stručnjaci apelirali na to da EU mora natjerati Hrvatsku da prihvati odluku arbitraže. Jer – pravnih mehanizama da se natjera neku državu da prihvati odluku arbitražnog suda nema. Hladni tuš došao je u ožujku kad je predsjednik Europskog parlamenta Antonio Tajani izjavio da su arbitraža i granica unutarnje pitanje Slovenije i Hrvatske, a potom i sama Komisija objavljuje “novi” stav u kojem kaže da “općenito podupire arbitražne procese, ali su spremni podržati bilo koje održivo, bilateralno rješenje”. Slovenija, naravno, može Hrvatskoj na neke načine “uvjetovati” prihvaćanje buduće odluke suda, no unatoč tomu arbitraža ostaje bilateralno pitanje i kad-tad će dvije države morati sjesti i dogovoriti novo rješenje.