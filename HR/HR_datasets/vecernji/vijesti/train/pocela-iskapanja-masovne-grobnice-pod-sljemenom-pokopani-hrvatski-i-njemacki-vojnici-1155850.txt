Zagrebačka je podsljemenska zona mjesto brojnih smaknuća iz Drugog svjetskog rata i poraća: u arhivima postoje podaci o više od 800 žrtava. Premda i stanovnici Gračana već godinama upozoravaju na brojne neobilježene grobnice, Grad Zagreb nedavno je najavio gradnju žičare i otpočeo radove na tome projektu. Tako su, prije nešto više od mjesec dana, najprije srušene okolne barake kao priprema za gradnju žičare, a počeli su i radovi na novom tramvajskom okretištu. No, već i letimičan pogled na izravnani teren ubrzo je otkrio brojne kosti. Pokopan veći broj vojnika – Nagađa se da je ovdje pokopan veći broj hrvatskih i njemačkih vojnika, kao i da se na tom lokalitetu nalazi veliki broj pobijene stoke – rekao je stanar iz obližnje četvrti Domagoj Novosel, doktor povijesnih znanosti, za HRT. No, kad su se pojavile i čvrste indicije da bi na istom mjestu mogla biti masovna grobnica, Ministarstvo hrvatskih branitelja o tome je zatražilo informacije od nadležnog Županijskog državnog odvjetništva u Zagrebu i MUP-a te najavilo suradnju i daljnje istraživanje. Potom je ministar hrvatskih branitelja Tomo Medved na tom lokalitetu održao sastanak s relevantnim službama, da bi danas naposljetku otpočela i probna iskapanja. Strmec, Lonjščina, Peščenka Prema nekim informacijama, u grobnici poratnih žrtava u podsljemenskom dijelu Zagreba na lokaciji Strmec kriju se posmrtni ostaci 242 žrtve, u Lonjščini 27, Peščenki 60, na Zlodijevu Brijegu njih 50, lokalitet Zdenčec navodno krije njih 152, Bjelšenica 40, Obernjak – Brestovec 40, Krivićev Brijeg 60, Jelačićev Brijeg 40... i to je tek djelomični popis broja žrtava u masovnoj grobnici. Iz Ministarstva hrvatskih branitelja najavili su da će o svim nalazima nakon provedenih iskapanja javnost biti uskoro obaviještena. >> Kod Vrgorca otkrivena masovna grobnica iz Drugog svjetskog rata >> U Batajnici kod Beograda pronađena još jedna masovna grobnica 