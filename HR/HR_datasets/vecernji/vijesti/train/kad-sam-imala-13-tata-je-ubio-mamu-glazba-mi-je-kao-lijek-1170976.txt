– Kao mala sam ostala bez roditelja. Imala sam trinaest godina, to je bilo 2005. godine... Moj je tata ubio mamu i njene dvije prijateljice... Onda se objesio u zatvoru dvije godine nakon. Brat i ja smo bili kod bake i djeda do sad, baka je umrla prošle godine... – izgovarala je otirući suze 24-godišnja Antonija Kihalić, natjecateljica showa RTL televizije Zvijezde. Prije no što je oduševila žiri svojom izvedbom “House of the rising sun” grupe Animals, Antonija je plačući govorila da je njezin otac ubio majku nakon što je zatražila razvod. Taj se nezapamćeni zločin zbio 21. ožujka 2005. kada je Vlastimir Kihalić u Petrinji ubio suprugu Željku i njezine prijateljice Nadu Kušan i Vesnu Mokrović. Pismo tati u zatvor – On je bio u ratu, imao je PTSP, bio je u jako lošem stanju, čak je tražio pomoć, nisu mu je pružili, i nakon par dana se dogodilo se to što jest... Jednostavno nije mogao izdržati, nije mogao izdržati... – govorila je Antonija. O dvoje tinejdžera, Antoniji i godinu starijem bratu, brigu su preuzeli baka Marija i djed Milan Kihalić iz Prekope, sela između Petrinje i Gline. Djecu su odvodili k ocu u posjete u zatvor, a na povratku bi obavezno s njima otišli na grob Željke Kihalić. Sestra i brat radovali su se odlasku k ocu pa je Vlastimiru Kihaliću sin u jednom pismu napisao: “Većina dječaka mrzila bi oca koji im je ubio majku. Ali, iz nekog neobjašnjivog razloga, ja tebe, tata, ne mogu mrziti. Naprotiv, volim te jer znam da to nisi učinio ti, već nešto drugo što je ušlo u tebe.” U svibnju 2007. godine Vlastimir Kihalić roditeljima je javio da je njegovo liječenje u zatvorskoj bolnici završeno i da se treba odlučiti u koji će ga zatvor uputiti na izdržavanje četrdesetogodišnje kazne. Roditelji su se nadali da će biti u Glini, da ga mogu češće posjećivati. Premješten je u Lepoglavu. Iz kaznionice je 14. srpnja zvao kući. Javila mu se majka. Kazala je da je bio uzrujan. Sutradan su ih nazvali iz kaznionice u Lepoglavi i kazali da se Vlastimir Kihalić objesio u ćeliji kaznionice. – Morali smo odrasti, paziti kako se ponašamo jer nakon svega toga bilo je dosta priča, kako će roditelji ubojice odgojiti djecu – kazala je Antonija Kihalić. A baka i djed svim su snagama nastojali da unuke izvedu na pravi put, da im koliko god to mogu olakšaju odrastanje. Prije deset godina, kada smo ih posjetili, Antonija, tada krhka osmašica, stidljivo je pričala da s drugom djecom nije imala problema, da joj nitko nije govorio da je ubojičina kći. Njezin brat kazao je pak da je njegovu prijatelju neki vršnjak predbacio to što se druži s njim jer je “to Vlastimirov sin”. Baka i djed tu nisu mogli ništa promijeniti, no boljelo ih je što su neki bili skloni reći “kakav otac, takav sin”. Vjerovali su da to nije istina.   Deset godina kasnije Antonija Kihalić nastupom u Zvijezdama pokazala je da su bili u pravu. Izrasla je u prekrasnu mladu ženu, lani je počela pjevati... Kaže da je vokal u rock-bendu koji nastupa u Petrinji i da svoje emocije uvijek nastoji prenijeti na publiku. Glazba kao lijek – Nekad kad pjevam, neka me pjesma podsjeti na neke događaje u mom životu, osjetim to i prenesem na druge koji me slušaju. Kroz sve što prolazim u životu, uvijek je tu muzika. Kad se loše osjećam, zatvorim se sama u sobu i slušam – kazala je u televizijsku kameru Antonija Kihalić. U životu joj je, kazala je, trenutačno najveća podrška njezin dečko. Mirelu Priselac Remi, Massima i Maju Bajamić Antonijin je nastup u Zvijezdama oduševio. Prošla je dalje. Na Facebooku je ostavila poruku: “Ne stignem sada svima odgovoriti, dajte mi par dana da se oporavim od šoka”.