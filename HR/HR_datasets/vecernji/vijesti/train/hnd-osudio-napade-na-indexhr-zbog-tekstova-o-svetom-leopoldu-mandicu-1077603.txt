Hrvatsko novinarsko društvo (HND) najoštrije je  osudilo verbalne napade i prijetnje smrću upućene novinarima portala Index.hr zbog članaka o odavanju počasti zemaljskim ostacima katoličkog sveca Leopolda Bogdana Mandića te pozvalo na zajedničku "borbu protiv nasilja".  – Osuđujemo i gnušamo se svakog nasilja, pa tako i svakog pozivanja na njega, i činit ćemo to ako je potrebno svakodnevno, kako bismo one koji ga mogu spriječiti, prije svega političare, podsjetili da, ne radeći svoj posao, omogućuju njegovo bujanje. Političari su dopustili nasilju da izađe iz boce, a neki ga čak i poticali, i ono je sada naša svakodnevica. Političarima je krajnji trenutak da počnu raditi svoj posao – služiti građanima – stoji u priopćenju koje potpisuje predsjednik HND-a Saša Leković.  Niti jedan članak, niti jedan zarez u njemu, kao niti jedna sekunda nekog radijskog ili televizijskog priloga ne smiju biti povod i opravdanje za verbalno ili fizičko nasilje, naglašava HND dodajući i da, isto tako, novinari, prije svega medijski nakladnici i urednici, moraju shvatiti kolika je njihova odgovornost za izrečeno i za ovakvu, u civiliziranim društvima potpuno neprihvatljivu situaciju.  HND je nedavno najoštrije osudio članke objavljene na portalu Index.hr ocjenjujući da se njima najgrublje vrijeđaju osjećaji vjernika koji su željeli odati počast zemaljskim ostacima čovjeka kojega je Katolička crkva proglasila svetim. Zbog toga je, navode danas, HND primio "prijetnju fizičkim nasiljem čiji je anonimni autor fanatično stao u obranu portala Index.hr". – Sada novinari Index.hr-a primaju prijetnje fizičkim napadima i ubojstvom i opet svi šute. HND neće šutjeti – poručuju iz Društva. Posljednjih dana se fašističkim simbolima nagrđuju spomenici žrtvama ustaša, vrijeđaju se mrtvi i ponovno ih se ubija, a vrijeđaju se time i osjećaji živih, bačena je i ručna bomba na kuću u kojoj je vrtić za djecu romske nacionalnosti, navode. – Kad ih se poveže u jedno i kad im se dodaju relativizacije zločina iz povijesti, šutnja ili osude tih istih zločina koje zbog svoje zakašnjelosti ne djeluju iskreno, kad se sloboda govora želi zamijeniti pozivima na zajedništvo mišljenja koje moderna, demokratska društva ne poznaju jer zajedništvo ne podrazumijeva pluralizam nego monopol, kada ljudi nemaju za egzistenciju, a mladi životnu perspektivu, onda je društvo spremno prihvatiti nasilje kao svoju svakodnevicu – upozoravaju.  A tek se u borbi protiv nasilja može ostvariti stvarno zajedništvo građana i u tome im moraju svim snagama pomoći političari, vladajući i oporbeni, reforma obrazovnog sustava kakva je najavljena, vjerske zajednice, prvenstveno Katolička crkva, i mi koji u medijima radimo, zaključuje HND. >>Biskup Pozaić predvodio misu prigodom dolaska tijela sv. Leopolda >>Oproštajnom molitvom ispraćeno tijelo sv. Leopolda Bogdana Mandića 