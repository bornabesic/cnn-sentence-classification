Putovanje kroz Zagreb budućnosti naziv je završnog skupa Sandre Švaljek koji je jučer održan na Cvjetnom trgu. Na njemu je, kako mu i ime govori, ova kandidatkinja za gradonačelnicu Zagreba podijelila sa sugrađanima svoju viziju kako će grad izgledati ako ona dođe na njegovo čelo. - Bez pogrešnog dijeljenja gradskog novca, za vodovod i kanalizaciju u svim dijelovima grada, bez klijentelizma, za kvalitetne obroke u dječjim vrtićima… - nabrajala je Švaljek s govornice na kojoj su joj se pridružili nosioci lista za Gradsku skupštinu i Vijeća gradskih četvrti. Također, još je jednom naglasila kako joj je cilj prekinuti vladavinu Milana Bandića. - Sve ankete pokazuju da samo ja mogu pobijediti Milana Bandića u drugom krugu. Ako bilo koji drugi kandidat završi s njim u drugom krugu, Bandić će pobijediti. Zato je glas za mene jedini glas za promjene - rekla je Sandra Švaljek te još jednom pozvala građane da glasuju za nju kako Zagrebački holding ne bi postao novi Agrokor. 