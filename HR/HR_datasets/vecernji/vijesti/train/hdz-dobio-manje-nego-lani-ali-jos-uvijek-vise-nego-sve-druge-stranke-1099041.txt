Hrvatska demokratska zajednica (HDZ) je u prvoj polovici ove godine od donatora dobila 346.000 kuna, osjetno manje u odnosu na isto lanjsko razdoblje kad je dobila oko milijun kuna, ali još uvijek više nego sve druge parlamentarne stranke zajedno, pokazuje izvješće što ga je HDZ objavio na službenim stranicama. Manji je i broj HDZ-ovih donatora, ove ih je godine 47, prošle ih je bilo čak 230. Najveću donaciju, 80.000 kuna u novcu, stranka je dobila od tvrtke Elektrocentar Petek iz Ivanić Grada. Na drugom je mjestu Lana Karlovačka tiskara koja je u robi donirala 39.566 kuna, a na trećem Hadria iz Novalje sa doniranih 29.400 kuna u uslugama. Ta je tvrtka donirala i SDP s 12.800 kuna, a SDP je bilježi kao "konzumaciju".   Na popisu HDZ-ovih donatora malo je široj javnosti poznatih imena, izuzetak su karlovački i novomarofski gradonačelnici Damir Jelić i Siniša Jenkač koji su na stranački račun uplatili tisuću, odnosno 3.500 kuna.   Glavnina parlamentranih stranaka već je ispoštovala zakonsku obvezu i objavila polugodišnje izvješće o donacijama, pa se može napraviti svojevrsna rang lista. HDZ je, dakle, dobio 346.000 kuna, HNS 136.000 (lani pola milijuna), SDP gotovo sto tisuća (približno kao i lani), HSS 19.200, HSU 6.600, IDS 6.200, Most nezavisnih lista 3.560 kuna, SDSS 2.200 kuna. HSLS i HSP-AS nisu imali donacija.   Građani i tvrtke mogu kroz kalendarsku godinu jednokratno ili više puta donirati političke stranke. Fizičke osobe, dakle građani i obrti, mogu jednoj političkoj stranci u kalendarskoj godini darovati do 30.000 kuna, pravne osobe do 200.000 kuna. Političke stranke ne smiju donirati strane države, državna tijela, javna poduzeća, sindikati, udruge poslodavaca, vjerske zajednice, humanitrane udruge, pojedinci, obrti i tvrtke protiv kojih se vodi postupak naplate dospjelih nepodmirenih obveza prema proračunu ili zaposlenicima itd. >> Butković: Nije HDZ jedini imao donatore i pozajmice, neka ih objave i druge stranke 