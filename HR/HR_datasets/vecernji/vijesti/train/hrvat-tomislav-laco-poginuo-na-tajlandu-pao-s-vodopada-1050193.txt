Hrvat je poginuo na Tajlandu nakon što je pao s vodopada na otoku Koh Samui, prenosi Bangkok Post. Tomislav Laco (31) pao je s visine jednake osam katova, s oko dvije trećine visine vodopada u regiji Mae Nam. Policija i spasitelji stigli su na mjesto događaja nakon što su jučer poslijepodne obaviješteni o padu. Na dnu vodopada pronašli su tijelo žrtve. Laco je zadobio fatalnu ozljedu glave i druge ozljede. Tomislav Laco je, doznajemo iz pouzdanih izvora, na Tajlandu bio s djevojkom, a ne sa suprugom kako pišu tajlandski mediji, Đeni Macan. Iz hrvatskog Ministarstva vanjskih poslova potvrdili su kako je o pogiblji hrvatskog državljanina T. L., koja se dogodila 6. siječnja, službeno izviješteno veleposlanstvo Hrvatske u Indoneziji. - Obavijestili smo obitelj te smo u stalnom kontaktu s njima - kazali su iz MVEP-a.   Prema pisanju Bangkok Posta, Macan je rekla policiji da su Laco i ona bili na medenom mjesecu na otoku, gdje su boravili u bungalovu i vozili se na biciklima. Rekla je da je Laco obilazio vodopad dok je ona pisala te da je u jednom trenutku čula kako nešto pada, nakon čega nije mogla pronaći partnera. Potom je pogledala preko ruba i vidjela ga kako leži na dnu. Iz policije su rekli da je tijelo odneseno na obdukciju te da će obavijestiti hrvatsko veleposlanstvo o njegovoj smrti. >> Hrvat (29) poginuo u Kanadi, obitelj danima ne može do njegova tijela 