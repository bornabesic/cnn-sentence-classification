Ulagači u Agrokorovu obveznicu najavili su nova ulaganja od 400 milijuna eura. Pretežno je riječ o fondovima – hedge, investicijskim i mirovinskim – koji raspolažu s velikom količinom novca. Smatraju da će novim ulaganjima povećati vrijednost sadašnjih ulaganja u obveznice, čija se vrijednost više nego prepolovila od početka godine kada je Moody’s objavio izvješće o problemima kompanije i vjerojatnosti da dug neće moći vratiti. PIK-om kupio Mercator Kada je riječ o PIK obveznici, koja dospijeva na naplatu sljedeće godine, zanimljiva je njezina specifičnost da je Todorić za nju jamčio imovinom svojih tvrtki. Odnosno, ako se ne mogu platiti, vlasnici obveznica preuzimaju kontrolu nad koncernom. No trenutačno je vrijednost koncerna mala, osiguranja različitih kreditora velika, pa su vjerojatno odlučili kroz novo ulaganje povećati vrijednost i koncerna i obveznica u koje su već uložili novac. Riječ je o specifičnom financijskom instrumentu kojim se dužniku posuđuje novac na temelju imovine, a otplata se obavlja na kraju ugovorenog razdoblja. Agrokorovu PIK obveznicu nije izdao Agrokor, nego tvrtka Adria Group Holding iz Nizozemske, većinski vlasnik Agrokora, čiji je vlasnik Ivica Todorić. Obveznice u vrijednosti od 485 milijuna eura izdane su u svibnju 2014. godine, a njima je financirana kupnja Mercatora. Za razliku od ostalih dugova za koje jamče tvrtke koncerna, taj je dug pokriven dionicama Agrokora. U izvješću o Agrokorovu kreditnom rejtingu Moody’s je te obveznice uključio u ukupan dug koncerna, što je dodatno pogoršalo pokazatelje zaduženosti. Uz tu PIK obveznicu, Agrokor je izdao još tri obveznice – dvije s dospijećem 2019. godine i jednu koja dospijeva na naplatu godinu poslije. Vrijednost obveznice koja dospijeva za dvije godine je 300 milijuna eura, dok ostale dvije koje dospijevaju za tri godine iznose 625 milijuna eura. Zbog značajnog ulaganja fondova kroz obveznice u Agrokorov dug, oni će imati i svog predstavnika u Vjerovničkom vijeću, no za sada ime nije poznato. Ledo i Jamnica najviše pali Nakon realizacije ulaganja očekuje se i povećanje vrijednosti obveznica kojima se na stranim burzama trguje po samo 30 do 50 centi. Aktiviranje zakona i odabir povjerenika podiglo je i vrijednosti kompanija na Zagrebačkoj burzi u ponedjeljak, no u utorak je opet došlo do pada. No treba podsjetiti koliki je bio pad od početka godine, a posebno posljednja tri tjedna kompanija u sastavu Agrokora, ali i njegovih dobavljača. Tako su od početka godine Agrokorove tvrtke izgubile 4,2 milijarde kuna vrijednosti, a najviše Ledo, oko dvije milijarde kuna, a potom Jamnica oko 1,5 milijardi kuna. Od dobavljača je najveći pad imala dionica Kraša, za 11,3 posto, Podravke 7,28 posto te Atlantic grupe 9,30 posto. No u posljednja tri tjedna potop je bio najveći. Samo u tom razdoblju od spomenute četiri milijarde izgubljeno je 2,8 milijardi kuna. Jamnica najviše, oko 1,3 milijarde, te Ledo s padom vrijednosti od 1,1 milijardu kuna. Jači je bio i pad cijene dionica Agrokorovih dobavljača, u prosjeku oko 10 posto.       >> Ivica Todorić i njegova uprava uklonjeni s internetske stranice Agrokora >> Agrokoru bypass od 150 milijuna eura, dobavljači neće plaćati dug 