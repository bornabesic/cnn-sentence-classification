Njemačka kancelarka Angela Merkel najavila je danas brže deportacije tražitelja azila kojima je zahtjev odbijen, kao odgovor na teroristički napad u Berlinu uoči Božića. "Užasni napad u Berlinu obvezuje nas da ne stanemo samo kod najava oštrijih mjera nego da pošaljemo jasnu poruku", rekla je Merkel na godišnjem kongresu Saveza njemačkih državnih službenika (DBB) u Koelnu.   Najavila je da će jedna od najvažnijih zadaća idućih mjeseci biti protjerivanje onih koji u Njemačkoj borave bespravno, a sve to pod sloganom "Sigurnost u slobodi".   "Gdje postoje zakoni, oni se moraju i primjenjivati. One koji uživaju perspektivu dugoročnog boravka u Njemačkoj treba što prije integrirati, a oni kojima nije potrebna zaštita trebaju napustiti Njemačku što prije", rekla je Merkel.   Priznala je da se u prošlosti taj zadatak nije provodio "posve ozbiljno". "Potrebno je ujediniti sve snage na nacionalnoj razini kako bi oni koji ovdje ne bi trebali boraviti napuste zemlju. To je zadaća i izazov za čitavu vladu", rekla je Merkel.   Napadač na berlinski božićni sajam, Tunižanin Anis Amri vlastima je bio poznat kao potencijalni terorist, ali nije protjeran jer tuniške vlasti nisu Njemačkoj poslale potrebne dokumente.   U vezi s bržim deportacijama Merkel se nada suradnji Bundesrata, gornjeg doma parlamenta koji zastupa interese saveznih pokrajina. One u kojima u vlasti sudjeluju Zeleni dosad su sprečavale da se zemlje Magreba proglase sigurnim zemljama, što bi olakšalo protjerivanje državljana sjevernoafričkih zemalja koji natprosječno sudjeluju u kriminalu i radikalizmu.   Za utorak je najavljen sastanak ministara unutarnjih poslova i pravosuđa Thomasa de Mizierea (kršćansko demokratska unija CDU) i Heika Maasa (Socijaldemokratska stranka Njemačke SPD) koji bi trebali predložiti pooštrenje zakona kako bi se lakše pritvarali potencijalno opasni stranci kojima prijeti protjerivanje.   Da je takav zakon dosad bio na snazi atentator iz Berlina se mjesecima uoči napada ne bi nalazio na slobodi.   Konsolidiranje izbjegličke politike i uvođenje zakona koji bi povećali sigurnost jedan je od najvažnijih zadataka stranaka vodeće demokršćansko-socijaldemokratske koalicije u izbornoj godini. >> Ministri unutarnjih poslova EU-a bez dogovora o imigraciji 