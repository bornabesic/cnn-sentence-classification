Čelnici HDZ-a održali su danas niz sastanaka s predstavnicima dosadašnjih koalicijskih partnera, no odluku o tome s kim će i kako ta stranka surađivati na predstojećim parlamentarnim izborima donijet će stranačka tijela tijekom idući tjedan. "Imali smo razgovore sa svim političkim strankama koje su u u prošlom sazivu bile u koaliciji s HDZ-om. Razgovori su bili otvoreni, procijenili smo dosadašnju suradnju i razmotrili nove moguće modalitete suradnje. Sada će stranačka tijela imati tu analizu i tijekom sljedećeg tjedna bit će donesena odluka koja će biti objavljena", rekao je novinarima vjerojatni budući politički tajnik HDZ-a Davor Ivo Stier.  Suradnja za pobjedu 11. rujna Na pitanje razgovara li se o suradnji i s Hrvatskom konzervativnom strankom Ruže Tomašić, odgovorio je kako HDZ ima niz kontakata "s drugim snagama, s nezavisnim stručnjacima koji mogu pridonijeti", ali da će stranačka tijela procijeniti kakva suradnja može dovesti do pobjede na parlamentarnim izborima 11. rujna. Napomenuo je i kako HDZ uvažava procedure i u drugim strankama, čija tijela također moraju donijeti slične odluke.  Glavni tajnik HSP AS-a Pero Ćorić je nakon sastanka ponovio kako je stekao dojam da HDZ želi nastavak suradnje s njegovom strankom, ali i poručio kako HSP AS nije zainteresiran isključivo za suradnju na predstojećim parlamentarnim izborima, nego za trajnu političku suradnju, kakvu su dvije stranke ostvarile na pet izbora proteklih godina. "Top tema je bila ta suradnja, ne samo na ovim izborima, nego na dugoročnoj bazi. HSP se ne bavi politikom a od danas do sutra. Cilj nam je pobjeda na parlamentarnim izborima, ali i lokalni i europski izbori. Razgovarali smo o modulu i načinu suradnje na svim tim izborima", kazao je Ćorić. Dodao je kako je HSP AS posebno zainteresiran za suradnju na izborima u Vukovarsko-srijemskoj i Dubrovačko-neretvanskoj županiji, a kad je riječ o predstojećim parlamentarnim izborima, naglasio je kako njegova stranka nikoga ne ucjenjuje brojem mandata ni pozicijama u izvršnoj vlasti, ali i kako računaju na najmanje tri zastupnička mandata, koliko su imali i u raspuštenom sazivu Sabora.  Naglasio je kako žele oblik suradnje koji će polučiti najveći broj mandata, kako bi spriječili povratak SDP-a i Zorana Milanovića na vlast. Ćorić je kazao kako će konačnu odluku o suradnji dvije stranke donijeti kroz idućih nekoliko dana te ponovio kako su od HDZ-a tražili jasan odgovor žele li biti na čelu koalicije koja bi, uvjeren je, odnijela izbornu pobjedu. Na pitanje bi li pristao na koaliciju u kojoj bi bila i Hrvatska konzervativna stranka Ruže Tomašić, s kojom HDZ po neslužbenim informacijama također pregovara, odgovorio je kako se o tome nije razgovaralo te kako bi bilo neozbiljno govoriti "o nekom tko vegetira na političkoj sceni". "Neozbiljno je razgovarati o nekom tko nije vjerodostojan u političkom izričaju, posebno u dizanju ruke", izjavio je Ćorić, a na pitanje bi li suradnja HDZ-a s HKS-om onemogućila suradnju njegove stranke s HDZ-om uzvratio je kako ne želi odgovarati na hipotetska pitanja.  U HDZ-u je bio i čelnik Hrasta Ladislav Ilčić, koji je izvijestio kako je na sastanku detaljno analizirana dosadašnja suradnja u okviru Domoljubne koalicije, kojoj zamjera manjak komunikacije, no uvjeren je da se to može poboljšati u sljedećem mandatu.  Reako je da se danas nije razgovaralo o mogućem zajedničkom izlasku na izbore. "Ima dovoljno vremena do predaje lista. Ovo je tek prvi sastanak, a konkretnije ćemo razgovarati sredinom sljedećeg tjedna", najavio je Ilčić.  Nije želio odgovoriti na pitanje jesu li mu HDZ-ovi čelnici ostavili dojam da žele nastavak suradnje, a neslužbene informacije kako HDZ na izbore ne namjerava s Hrastom smatra medijskom konstrukcijom.  Predsjednik Hrvatske demokršćanske stranke (HDS) Goran Dodig kazao je, pak, da je na sastanku "izražena obostrana želja za nastavkom suradnje".  "Vjerojatno ćemo se idući tjedan ponovo sastati, ali izražena je obostrana želja za nastavkom te suradnje, jer smatramo da je Hrvatskoj neophodna suradnja na principima tolerancije, razumijevanja, ne samo među političkim istomišljenicima, nego i u ukupnom društvenom životu. Dosta nam je nemira, dosta nam je podjela. To su osnovni principi na kojima želimo surađivati", poručio je Dodig. U ime HDZ-a s dosadašnjim partnerima razgovarao je predsjednik stranke Andrej Plenković sa suradnicima, među kojima su bili sadašnji i budući tajnik HDZ-a Domagoj Ivan Milošević i Gordan Jandroković, šef izbornog stožera stranke Damir Jelić, aktualni politički tajnik Tomislav Čuljak i budući Davor Ivo Stier te Davor Božinović.  U ponedjeljak sjednice središnjih tijela HDZ-a Nakon razgovora s dosadašnjim i drugim potencijalnim partnerima, u ponedjeljak će se održati sjednice središnjih tijela HDZ-a, Predsjedništva, Središnjeg odbora i Nacionalnog vijeća koje će analizirati modalitete po kojim bi stranka mogla izići na izbore.  Neslužbeni izvori iz vrha stranke procjenjuju, međutim, kako se neće nastaviti suradnja s HSP AS-om, Hrast-om i ZDS-om. Na zajednički nastup na izborima, kako se čini, mogu računati HSLS i HDS, a razgovori se vode i s drugim strankama, primjerice Hridi Drage Prgometa, no u HDZ-u kažu kako se vjerojatno neće ići na nacionalnu koaliciju, nego će kandidati tih stranaka sudjelovati na HDZ-ovim listama po različitim izbornim jedinicama. >>HDZ prima 'u goste' dosadašnje partnere Domoljubne koalicije. S kim će nastaviti suradnju?   