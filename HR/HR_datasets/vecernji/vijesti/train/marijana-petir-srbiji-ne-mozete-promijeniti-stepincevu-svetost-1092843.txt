Dan nakon što je HSS-ova europarlamentarka Marijana Petir u Europskom parlamentu u Bruxellesu organizirala izložbu i stručnu konferenciju o bl. Alojziju Stepincu, veleposlanik Srbije pri EU Duško Lopandić uputio je prosvjedna pisma vodećim ljudima EP-a i europskih pučana, no Petir u izjavi za Večernji list kaže da ne očekuje nikakvu reakciju EP-a jer Srbija nije članica EU. – Europski parlament bio je upoznat do najmanjeg detalja sa sadržajem izložbe i dobili smo sva potrebna odobrenja za njeno održavanje jer je život i djelovanje bl. Alojzija Stepinca “čist kao suza”. Potpredsjednica EP-a Mairead McGuinness otvorila je izložbu nazvavši je “svetištem u srcu Europskog parlamenta”. Dačiću “neshvatljivo” Sama činjenica da je Radna grupa EPP-a za međukulturalni i religijski dijalog bila suorganizator konferencije o humanitarnom radu bl. A. Stepinca dovoljno govori o podršci europskih pučana ovom projektu – kaže Petir. U srpskoj prosvjednoj noti tvrdi se da Stepinca “srpski narod i SPC smatraju odgovornim za masovne zločine protiv srpskog i drugog nehrvatskog življa tijekom II. svjetskog rata na području tzv. NDH”. – Neshvatljivo je da se u centru EU otvaraju izložbe nekome tko je sudjelovao u pogromu i u svojoj zemlji bio osuđen na 16 godina zatvora – kaže ministar vanjskih poslova Ivica Dačić. No, cilj izložbe i konferencije u EP-u bio je upravo da se ljudi u EP-u upoznaju s humanitarnim djelovanjem bl. Stepinca i s time da je osuđen na politički montiranom procesu. Neka se bave sobom – Za Srbiju bi bilo bolje da se, umjesto prosvjednim notama, počne baviti sobom i svojom domaćom zadaćom ako želi nastaviti svoj europski put. Srbija ne poštuje prava nacionalnih manjina, ne surađuje s Haaškim sudom, rehabilitirala je četničkog vojvodu i zločinca Dražu Mihailovića, a krši i međunarodno kazneno i poredbeno pravo kad si uzima ovlasti malog Haaga – kaže M. Petir u reakciji na prosvjede iz Srbije i zaključuje: – Bl. Alojzije Stepinac za hrvatski je narod i za Katoličku Crkvu već svet! I Srbija to ne može promijeniti. U srijedu navečer, nakon otvorenja izložbe, Marijana Petir i njezini gosti još su dugo pjevali na domjenku u zgradi EP-a u Bruxellesu (pogledajte video). U četvrtak, uoči početka konferencije o Stepincu, u EP-u je slavljena sveta misa na hrvatskom jeziku koju je predvodio sisački biskup mons. Vlado Košić s pomoćnim zagrebačkim biskupom mons. Ivanom Šaškom. Biskup Košić u prigodnoj se homiliji zapitao što Hrvatska može dati Europi. - Možemo Europi pokazati svoje svece i blaženike, možemo svojim primjerom izdržljivosti i neslomljivosti poput svetog Alojzija biti primjer i putokaz kako se ni za što na svijetu ne smije izdati savjest, kako se treba braniti dostojanstvo obitelji i da se budućim naraštajima ostave učvršćeni temelji kršćanskog života. Da, Hrvatska u tome može i mora pomoći staroj i umornoj Europi. I trebali bismo više gledati što imamo i možemo dati, negoli što možemo primiti - rekao je biskup Košić.    >> Izložba o bl. Alojziju Stepincu u srcu Europe >> Kardinal Sarah: Stepinac je uvijek branio vjernike 