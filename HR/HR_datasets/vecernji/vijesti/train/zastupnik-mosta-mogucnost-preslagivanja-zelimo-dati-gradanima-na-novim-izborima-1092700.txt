šef Kluba zastupnika Mosta Miroslav Šimić kazao je za televiziju N1 da argumenti za opoziv premijera Tihomira Oreškovića ne postoje.  – Nije riječ o argumentima nego o izmišljotinama – kazao je zastupnik Mosta o HDZ-ovu prijedlogu te dodao da je Orešković u govoru pokazao zašto ga Most podržava kao predsjednika Vlade. – Nakon današnjih događaja, čak i rušenja Vlade, koji prije svega služe tome da bi se zamaglio odnos Karamarka koji je uhvaćen u sukobu interesa, a moguća preslagivanja služe tome da Karamarko poveća svoj utjecaj na buduću vladu, Most naglašava da u tome ne želi sudjelovati – kazao je Šimić i dodao da su danas u Sabor došli s potpisima 12 zastupnika "koji ne žele sudjelovati u preslagivanjima već žele mogućnost preslagivanja dati hrvatskim građanima na novim izborima". Prijedlog za opoziv Oreškovića nazvao je "nedomoljubnim i neodgovornim". Na pitanje kada će aktivirati 12 potpisa svojih zastupnika za raspuštanje Sabora, Šimić je kazao da još moraju dogovoriti točne termine.  – Moramo razgovarati i s drugim zastupnicima koji podržavaju tu ideju. Sutra bi ta točka trebala doći na dnevni red, ali o njoj se najranije može raspravljati sljedeći tjedan – zaključio je Šimić.    