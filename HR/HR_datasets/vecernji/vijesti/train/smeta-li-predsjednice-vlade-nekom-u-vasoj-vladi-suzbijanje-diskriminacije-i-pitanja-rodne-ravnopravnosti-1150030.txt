SDP-ov saborski zastupnik Joško Klisović pozvao je u četvrtak Vladu da ispuni svoju obvezu i konačno usvoji Nacionalnu strategiju za suzbijanje diskriminacije te tako svoju osudu nedavnog napada na LGBT zajednicu u zagrebačkom klubu "Super Super" potvrdi i djelima.  "Smeta li, predsjedniče Vlade, nekom u Vašoj Vladi suzbijanje diskriminacije i pitanja rodne ravnopravnosti, reproduktivnog zdravlja žena, pitanja sloboda i prava seksualne orijentacije, zaštite nacionalnih manjima, zaštita i prva ranjivih skupina i istospolnih zajednica. Smeta li nekom u vladi organizacija aktivnosti u školama za učenike koji ne pohađaju vjeronauk", pitao je Klisović nakon stanke koju je po toj temi zatražio u Saboru. Najavio je da će SDP tražiti hitnu sjednicu Odbora za europske poslove kako bi se, kaže, utvrdila zajednička stajališta. Upozorio je na štetu koju bi Vlada mogla prouzročiti neusvajanjem Nacionalne strategije za suzbijanje diskriminacije te pripadajućeg Akcijskog plana, napominjući kako je usvajanje strategije preduvjet za povlačenje novca iz EU fondova. Naglasio je kako je Vlada bila obvezna usvojiti novu Strategiju do kraja prošle godine, ali nije te je dovela u pitanje povlačenje više od šest milijardi eura iz EU fondova. Izradu strategije, podsjetio je, započela je Vlada Zorana Milanovića, a dovršila ona Tihomira Oreškovića. U lipnju prošle godine, dodao je, provedena je javna rasprava i sve stručne službe dale su pozitivno očitovanje, a u izradi Strategije sudjelovala je sama EU.  "Osudili ste napad na LGBT zajednicu u klubu 'Super Super', pa potvrdite svoje riječi djelima", poručio je Klisović vladajućima. Zekanović (Hrast): Strategija neće biti po mjeri SDP-a i HNS-a  Hrastov Hrvoje Zekanović ga je potom prozvao da manipulira za saborskom govornicom, istaknuvši da Strategija neće biti po mjeri SDP-a i HNS-a. "Kojom riječju, gestom i izjavom ste primijetili da je hrvatska Vlada protiv Strategije? Strategija borbe protiv diskriminacije mora se donijeti do kraja 2017. godine, imamo vremena i radi se na tome. U tijeku je osnivanje radne skupine koja će na njoj raditi, tako da je ova Vlada svim svojim postupcima i zakonima pokazala da je za borbu protiv diskriminacije", rekao je Zekanović, također nakon stanke koju je zatražio. Naglasio je kako SDP i HNS neopravdano poistovjećuju kategorije poput ravnopravnosti spolova s rodnom jednakosti. "Ono što ste vi ostavili u nasljeđe ovoj Vladi promijenit će se i uskladiti. No, vas najviše boli to što brojne udruge koje su sudjelovale u izradi Strategije u vaše vrijeme, vjerujem i toplo se nadam, neće sudjelovati u izradi ove Strategije", poručio je Hrastov zastupnik. Osvrnuo se i na oporbene prozivke zbog imenovanja čelnika Hrasta Ladislava Ilčića savjetnikom potpredsjednika Vlade i ministra vanjskih poslova Davora Ive Stiera. "Zanima me zašto oporbu toliko svrbi Ladislav Ilčić. Je li možda razlog zašto su napadi na njega kulminirali 2015. to što je upozorio na farsu u financiranju radikalnih udruga poput B.a.b.e, Cesi, Documenta itd.", zapitao se. >>Ozlijeđeni posjetitelj kluba Super Super: 'Nastao je pravi stampedo dok smo bježali van' >>Gušili smo se i u stampedu preko ljudi bježali prema jedinom izlazu >>Vlada najoštrije osudila incident u noćnom klubu u Trnju 