Ujedinjeno Kraljevstvo napustit će Europsku uniju! Nakon što su sinoć u 22 sata po mjesnom vremenu zatvorena glasačka mjesta počelo je čekanje rezultata povijesnog referenduma za Europsku uniju. Rano jutros počele su stizati prve konačne procjene rezultata. Tijek događaja u izbornoj noći pratite u nastavku: 7.10 - Krah na azijskim burzama. Britanska funta pala je na najniže vrijednosti u zadnjih 30 godina. 7.00 - Države članice Europske unije održat će hitni telefonski sastanak 7.00 - Britanski premijer David Cameron trebao bi održati govor i pojasniti što sada slijedi Velikoj Britaniji. 6.58 - Očekuju se veliki gubici na londonskoj burzi na današnjem otvaranju 6.55 - Lider kampanje za izlazak Farage proglasio je "pobjedu običnih ljudi' 6.50 - London (59 posto) i Škotska (62 posto) premoćno su glasovali za ostanak u Europskoj uniji, no to neće biti dovoljno. Izlazak su izabrali: Eastern 56 posto, East Middlans 58 posto, Notrth East 58 posto, South West i Gibraltar 52, Wales 52,5, West Midlands 59 posto, Yorkshire i The Humber 58 posto. 6.40 - Velika Britanija po svemu sudeći napušta Europsku uniju! Opcija izlaska iz Europske unije vodi na povijesnom referendumu . BBC i ITV su proglasili pobjedu kampanje za izlazak iz Europske unije! 2.10 - Prema tablici britanskog BBC-ja, nakon što su prebrojani glasovi iz 9 od 382 izborne jedinice, opcija za izlazak iz EU vodi za 19 tisuća glasova. U tih 9 jedinica oni su dobili 299 tisuća glasova, dok je opcija za ostanak u EU dobila 280 tisuća glasova. No to je još premali uzorak da bi se mogli zaključivati konačni rezultati referenduma. 1.45 - Britanskoj funti je pala vrijednost nakon objave da je opcija za izlazak odnijela malu pobjedu u Newcastleu dok je opcija za izlazak iz EU sa velikom prednošću pobijedila u Sunderlandu. 1.30 - Nakon što je prebrojano 5 od 382 izborne jedinice, opcije izlaska iz EU vodi sa 51% glasova, no brojanje je još uvijek tek na početku. Izlaznost je 67 posto. 1.25 - Rezultati iz Sunderlanda: 39 % za ostanak, 61 posto za izlazak iz EU. 1.20 - Rezultati iz Newcastlea: 50,7 % za ostanak, 49,3 posto za izlazak iz EU. Vođa euroskeptične stranke UKIP Nigel Farage je kazao da, iako će rezultat na referendumu pokazati da je opcija za ostanak u EU dobila malo više od 50 posto, da oni ipak "dobivaju ovaj rat". - Duh euroskepticizma je pušten iz boce i sada se više neće moći vratiti - rekao je Farage te dodao da se najveća promjena ovim referendumom neće dogoditi u Ujedinjenom Kraljevstvu već u ostatku Europske unije. 0.55 - Prvi su rezultati stigli su sa Gibraltara gdje je za ostanak u EU glasovalo 19,332 glasača (96%), dok su za izlazak iz EU glasovala 832 glasača (4%), piše BBC. No ti rezultati nikoga nisu iznenadili jer su mnogi stanovnici tog prekomorskog teritorija strahuju da će im izlaskom iz EU biti otežano prelaženje granice i odlazak u Španjolsku u koju mnogi moraju ići svakodnevno. 0.35 - Osamdeset četiri konzervativna euroskeptična zastupnika, pristaše izlaska Velike Britanije iz Europske unije, potpisali su pismo u kojemu ističu da David Cameron treba ostati premijer bez obzira na ishod referenduma. "Mi, pristaše izlaska i članovi konzervativne stranke, zahvaljujemo vam što ste britanskom narodu omogućili da 23. lipnja 2016. odlučuje o svojoj sudbini. Mislimo da, kakva god bila odluka britanskog naroda, imate i mandat i dužnost da nastavite voditi naciju", poručili su potpisnici pisma objavljenog odmah nakon zatvaranja birališta na referendumu u 23.00 sata po srednjoeuropskom vremenu. Među potpisnicima je i Boris Johnson, vođa tabora za 'Brexit' i bivši londonski gradonačelnik. David Cameron, pristaša ostanka u EU-u, u više navrata je isticao da neće dati ostavku ako Britanci odluče napustiti EU. No više članova njegove stranke ocijenilo je da bi u slučaju izlaska njegov položaj veoma brzo postao neodrživ. Referendum je pokazao duboku podjelu među torijevcima i konzervativnom vladom, koje su neki članovi sudjelovali u kampanji za izlazak iz bloka 28 zemalja. Britanski premijer David Cameron je odmah nakon zatvaranja birališta zahvalio na Twitteru svima koji su dali svoj glas za očuvanje moćnije, sigurnije i bolje Velike Britanije u Europi. Vrijednost funte je odmah porasla pošto su se pojavile naznake pobjede pristaša ostanka, prenosi televizija Sky News. 0.12 - Lider britanske euroskeptične stranke UKIP Nigel Farage, koji je bio u taboru za izlazak Velike Britanije iz EU, kazao je da misli da će opcija ostanka ipak pobijediti. - Bila je ovo izvanredna referendumska kampanja, čini se da je izlaznost izrazito visoka, a čini se i da će opcija za ostanak prevagnuti - kazao je Farage. Farage je objasnio da svoju prognozu temelji na informacijama svojih prijatelja iz financijskog sektora koji imaju rezultate "opsežnih anketa". 0.02 - Anketa Ipsos MORI daje još veću prednost za opciju ostanka u EU, nego YouGov. Prema toj anketi za ostanak u EU je 54%, a za napuštanje EU 46%, piše Guardian. 23.45 - Većina od 52 posto britanskih glasača izjasnila se za ostanak u Europskoj uniji, pokazala je anketa koju je proveo YouGov, objavile su agencije pozivajući se na Sky News. Sky News je objavio da je po ispitivanju agencije YouGov 52 posto glasača bilo za ostanak Britanije u EU-u, a 48 posto za izlazak. YouGov je upitao oko 5000 glasača koji su odgovor zaokružili, ali anketa te agencija nije usklađena sa standardima uobičajenih izlaznih anketa za koje je ranije najavljeno da ni neće biti objavljivane, upravo zbog margine pogreške. S druge strane, SkyNews je objavio i rezultate privatnog istraživanja naručenog od strane kampanje za izlazak iz EU koji kažu da je za izlazak glasovalo 52 posto, a za ostanak u EU 48 posto, što je potpuno suprotno prognozi koju je objavio YouGov. 23.15 - Referendumsko pitanje glasilo je: "Bi li Ujedinjeno Kraljevstvo trebalo ostati članicom Europske unije ili napustiti Europsku uniju?", a očekivanja su da će odaziv na referendum biti između 60 i 80 posto. Premijer David Cameron rekao je da će rezultat biti obvezujući i da neće biti drugog referenduma. Neki su drugi političari, međutim, naznačili da bi mogli tražiti još jedan plebiscit nakon nekoliko godina ako rezultat bude tijesan. Britanci su zadnji referendum o svojim odnosima s EU-om održali 1975. kada je 67 posto birača odlučilo da želi ostati u tadašnjem zajedničkom tržištu. Ako Britanija postane prva zemlja koja će izaći iz EU-a, Brexit će biti najveći udarac Uniji od osnivanja. EU će ostati bez druge po jačini ekonomije i jedne od dvije najveće vojne sile, a mogla bi se suočiti i sa zahtjevima za plebiscite u drugim zemljama. Ako odluči ostati, Britaniji je obećan poseban status kojim će se isključiti iz bilo kakve dodatne političke integracije, ali europski vođe i dalje će imati problem euroskepticizma širom Europe. Izlazak Ujedinjenog Kraljevstva iz EU-a doveo bi obje strane u do sada neviđenu situaciju i primorao ih da nakon braka koji je trajao više od 40 godina izgrade nove odnose pune neizvjesnosti. To bi donijelo komplicirano razdruživanje i višegodišnju neizvjesnost. Posljednje ispitivanje javnog mišljenja, koje je provela agencija Ipsos MORI u utorak i srijedu do 21 sat pokazalo je da će 52 posto britanskih birača glasati za ostanak, a 48 za izlazak Britanije iz EU-a. 23.00 - Birališta su zatvorena. Guardian piše o neobičnom statusu na Twitteru koji je objavio stanovnik Londona Lewis Iwu, a u kojem je napisao da mu je bivši gradonačelnik Londona i žestoki zagovornik izlaska iz EU Boris Johnson priznao da je pobjedila opcija ostanka u EU. - Upravo me u podzemnoj željeznici Boris Johnson pitao jesam li glasovao za izlazak. Rekao sam mu ne. Priznao je da su ionako izgubili. Čudno - napisao je Lewis Iwu. 22.12 - Bivši gradonačelnik Londona i žestoki zagovornik izlaska iz EU Boris Johnson sat i pol prije zatvaranja birališta poslao je e-mail u kojem je birače još jednom zamolio da glasaju za izlazak. "Birališta se zatvaraju za 90 minuta, pa očito nemamo više vremena za duge e-mailove. Ako ste glasali za izlazak, hvala vam. Ako još niste, molim vas da to učinite. Molim vas i da pošaljete e-mail, SMS poruku ili telefonirate prijateljima i kažete im da glasuju za izlazak. Ne propustite šansu da od današnjeg dana učinio Dan nezavisnosti", napisao je Johnson, piše Guardian. I iz drugog tabora, koji je za ostanak Velike Britanije u EU, je stigla poruka: "Činjenica da će danas biti rekordan izlazak na birališta pokazuje koliko je ovo važan događaj i povijestan dan za sve nas. Ako još niste glasovali, ne propustite šansu da to učinite". >> Britanci pojačano kupuju dolare i eure uoči referenduma >> Balkansko blato za Brexit 