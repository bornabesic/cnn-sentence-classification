Županijsko državno odvjetništvo podignulo je optužnicu protiv Ante Todorića u novom slučaju koji je dio afere ''Fimi media''. Todorić je bivši direktor tvrtke STSI, Inine tvrtke kćeri. Prema optužnici DORH-a, Todorića se tereti da je od početka prosinca 2005. godine pa do početka veljače 2010. godine na nagovor Mladena Barišića osigurao posao tvrtki Fimi media, na čijem je čelu bila Barišićeva prijateljica Nevenka Jurak. U navedenom razdoblju STSI je na osnovu 49 računa Fimi mediji isplatilo više od 2,6 milijuna kuna, dok roba u vrijednosti od 340 tisuća kuna nije isporučena. Troškovi društva po ulaznim računima iznosili su više od milijun kuna. Tako je Fimi Mediji omogućeno ostvarivanje prihoda na štetu prvog društva u iznosu od 1,6 milijuna kuna, a u optužnici je predloženo oduzimanje imovinske koristi od Fimi medije u istom iznosu. – Županijsko državno odvjetništvo u Zagrebu podiglo je optužnicu protiv hrvatskog državljanina (1959.) zbog počinjenja kaznenog djela zlouporabe povjerenja u gospodarskom poslovanju iz članka 246. stavak 2. Kaznenog zakona. (8. 12. 2016.) Okrivljenika se tereti da je od početka prosinca 2005. do početka veljače 2010. godine u Zagrebu, kao predsjednik uprave jednog  trgovačkog društva sa sjedištem u Zagrebu, na traženje jedne osobe da osigura posao drugom trgovačkom društvu sa sjedištem u Zagrebu (kojem je osnivač i direktor njegova prijateljica); u nakani da tom društvu pribavi nepripadnu materijalnu dobit sklapanjem poslova na štetu prvog društva; omogućio da to drugo društvo bude angažirano od prvog društva za obavljanje usluga marketinških i promidžbenih aktivnosti te za nabavu različite robe. Okrivljenika se tereti da je; nakon što je prethodno dogovorio s tom osobom da ti poslovi budu dodijeljeni drugom društvu; bez obzira na cijenu usluga i roba koje će to drugo društvo ponuditi prvom, stvarno inicirao nabavu poslovnih poklona a potom i promidžbenih usluga za prvo društvo. Koristeći svoj odlučujući utjecaj na donošenje odluka odbora za nabavu prvog društva čiji je predsjednik, okrivljenika se tereti da je odredio vrstu nabave koja se će primijeniti odnosno da će se primjenjivati postupak nabave ograničenim prikupljanjem ponuda slijedom čega se poziv za dostavu ponude, osim drugom društvu, dostavljao još ukupno pet trgovačkim društvima koja, dogovorno sa spomenutom prijateljicom, nisu imala stvarnu namjeru sudjelovati u postupku nabave, već su prvom društvu dostavljali ponude ili sadržajno neprihvatljive ili cjenovno više od ponude drugog društva. Na osnovi tako provedenih postupaka nabave, odbor za nabavu bi donosio odluke o izboru drugog društva kao najpovoljnijeg ponuđača. U navedenom razdoblju prvo društvo je na osnovu 49 računa isplatilo drugom društvu ukupno 2,678.417,19 kuna (od toga roba u vrijednosti 340.347,00 kuna nije ni isporučena) dok su troškovi drugog društva po ulaznim računima dobavljača iznosili 1,006.306,39 kuna. Na opisani način je drugom društvu omogućeno ostvarivanje prihoda na štetu prvog društva u iznosu od 1,672.110,80 kuna. U optužnici je predloženo oduzimanje imovinske koristi od drugog društva u ukupnom iznosu od 1,672.110,80 kuna – objavljeno je na stranici DORH-a. >> Vesni Bakran blokirana imovina zbog 3,7 mil. kn >> Barišić i Nevenka Jurak: Ne želimo svjedočiti jer bismo sebe mogli izvrgnuti kaznenom progonu 