Primorsko-goranski župan Zlatko Komadina rekao je u ponedjeljak da je postavljanje ploče s ustaškim sadržajem u Jasenovcu apsolutno neprimjereno te da bi Ministarstvo unutarnjih poslova trebalo reagirati i tu ploču ukloniti. Komadina je to kazao odgovarajući na novinarsko pitanje o spomen-obilježju u centru Jasenovca s uklesanim "Za dom spremni". Ploča je postavljena u sjećanje na 11 poginulih pripadnika Hrvatskih obrambenih snaga (HOS) stradalih na tom području, a prije mjesec dana postavili su je veterani HOS-a. Novinari su pitali kako to da, budući da je već reagirao srbijanski ministar Aleksandar Vulin,  još nije reagirao nitko iz hrvatskog državnog vrha ili SDP-a. Komadina je naglasio da je postavljanje ploče s ustaškim sadržajem u Jasenovcu apsolutno neprimjereno, što je, kaže, jasno svakom u SDP-u. "Posve nepojmljivim" ocijenio je to što državna tijela još nisu reagirala te pozvao Ministarstvo unutarnjih poslova da ukloni ploču jer je to u skladu sa zakonima o zabrani isticanja simbola fašizma. – Mogu razumjeti namjeru da se obilježi mjesto stradanja, ali se mora primjereno obilježiti. Dok u Hrvatskoj ne budu sve sastavnice političkog života imale isti stav o antifašizmu i o fašizmu, još dugo ćemo, nažalost, imati takve ispade – rekao je Komadina naglasivši da je to "definitivno odgovornost Vlade i premijera i da se tu mora izdati jasan nalog službama Republike Hrvatske". Na ploču u Jasenovcu danas se na Facebooku osvrnuo i SDP-ov Arsen Bauk, koji je objavio snimku na kojoj prvi predsjednik RH i utemeljitelj HDZ-a Franjo Tuđman osuđuje fašističke oznake. "Franjo je imao petlju, Ivo je imao petlju, Andrej...", komentirao je Bauk snimku. Komadina: U SDP-u nema vaših i naših  Na pitanje o omjerima izabranih članova Predsjedništva SDP-a, Komadina je odgovorio da već samo to pitanje govori o tome kako su u javnosti percipirane podjele u stranci koje su nastale dok je strankom upravljao Zoran Milanović. – Treba vremena da se ta percepcija iščisti, ponajprije iz glava, ali mislim da se u velikoj mjeri iščistila iz glava naših delegata i da su delegati poslali jasnu poruku da vide SDP koji okuplja, zajednički SDP. Prema tome, nema tu naših i vaših, imate osoba od više povjerenja predsjednika Bernardića, ali on će, naravno, raditi sa svim i cijelim predsjedništvom – kazao je. Komadina je istaknuo da je izabrani predsjednik SDP-a Davor Bernardić upravo svojom prvom odlukom da se bira decentralizirano pokazao da ne želi koncentrirati moć u svojim rukama i stvarati predsjednički sustav. Dodao je da će se sve to riješiti izmjenama statuta, kada se sastanu Predsjedništvo i Glavni odbor. – Dušebrižnici sada govore o tome da je dobro da Bernardić nema apsolutnu većinu, a ne sjećam se da su govorili da Milanović ne bi trebao imati apsolutnu većinu. Kada jedni te isti ljudi mijenjaju stavove preko noći, malo sam skeptičan u svemu tome, no smatram da je izbor umijeće mogućeg i da je dobar odraz sadašnjeg trenutka u stranci – rekao je Komadina. Dodao je da je bilo svih vrsta lobiranja, ali da je dobar dio ljudi izabran proporcionalno svom pojavljivanju u javnosti, prema tome tko je bio prepoznatljiv i vidljiv u obnašanju vlasti ili u stranci. Župan Komadina zahvalio je hrvatskoj predsjednici Kolindi Grabar Kitarović koja je nedavno boravila u Primorsko-goranskoj županiji, kazavši da je ona premijeru Andreju Plenkoviću uputila pismo u kojemu je detaljno iznijela svoje dojmove u vezi s posjetom te projektima koje je poduprla, kao što su ravničarska pruga, LNG terminal, nova bolnica i projekt Rijeka EPK 2020.. Komadina je naglasio da je predsjednica poduprla sustav decentralizacije upravljanja proračunskim novcem države u korist lokalne i regionalne samouprave te izmjenu zakonske regulative koja bi omogućila brži razvoj ruralnih područja, posebice planinskih, kao što je Gorski kotar, s izmjenom poreza, olakšicama i drugim. Komadina vjeruje da će Plenković akceptirati dio toga i dati u zadaću resornim ministarstvima.  