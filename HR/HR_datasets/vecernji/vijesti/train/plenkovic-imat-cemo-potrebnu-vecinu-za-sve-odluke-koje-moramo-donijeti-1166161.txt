Premijer Andrej Plenković večeras je u Dnevniku HTV-a ponovio da današnja smjena trojice ministara Mosta ne znači pad Vlade te je poručio da će imati potrebnu većinu za sve odluke. Rekao je da su Mostovi ministri digli ruke protiv kolege s kojim surađuju još od prošle Vlade. - To za mene više nije partnerski odnos, već odnos u kojem očito postoji neki problem - rekao je Plenković. Plenković je rekao da je HDZ odabrao Most kao partnera jer su željeli imati stabilnu vlast. Dodao je da je sve ministre tretirao na istovjetan način te da je ispoštovano sve što je dogovoreno. Naglasio je da u slučaju pokušaja opoziva ministra obrazovanja Pave Barišića Mostovi ministri nisu glasali protiv mišljenja Vlade, a ni Mostovi zastupnici nisu glasali za njegov opoziv. Rekao je i da su Mostovi ministri znali da će izjašnjavanje o Zdravku Mariću biti na današnjoj sjednici Vlade.  Na pitanje je li ovo kraj koalicije nije dao izričit odgovor. - To znači u svakom slučaju da HDZ ide u rekonfiguraciju parlamentarne većine, da ćemo tražiti potporu drugih zastupnika i stranaka - rekao je, a na pitanje kojih odgovorio je da ih ima dosta. Komentirao je i izjavu političkog tajnika Mosta Nikole Grmoje, koji je ovu odluku stavio u kontekst istrage u Agrokoru i rekao da je očito da se netko boji što ministri unutarnjih poslova i ministar pravosuđa rade, to jest namjeravaju napraviti. - Ako se pokaže da je bilo određenih nepravilnosti, nejasnoća, pa normalno je da za to netko mora odgovarati - poručio je Plenković. Na pitanje o smjeni Bože Petrova s mjesta predsjednika Sabora Plenković je rekao da će imati potrebnu većinu za sve odluke koje trebaju donijeti. Na pitanje može li jamčiti da neće biti novih izbora, Plenković je ponovio da je HDZ spreman za nove izbore ako ne dođe do preslagivanja. Plenković je na televiziji N1 rekao da je prije nekoliko dana Petrovu rekao da, ako budu protiv Marića, njihova "suradnja ne može biti ovakva". - Ja nisam znao što će napraviti Mostovi ministri. Imate načelan stav: jesmo li u istom brodu, u istom projektu, poslu. Dogovorimo program, platformu, neodrživo je da partner jednom bude suzdržan, drugi put protiv. Mogli su ministri Mosta danas biti kreativni, izaći van, zapaliti cigaretu ako puše, na balkon, poslati državne tajnike - rekao je Plenković. - Mi smo danas donijeli mišljenja oko nekih zakona koje smo uputili Saboru u zajedničkoj volji i vjeri. Ja na svojoj strani ne vidim faula niti ofsajda, vidim dobru vjeru u zajednički rad i jasno iskazan stav da ako bude Most protiv Marića, da stupanj suradnje ne može više biti isti - rekao je također. Na pitanje je li Milijan Brkić kandidat za ministra unutarnjih poslova odgovorio je da o tome uopće nisu razgovarali te da rade na slaganju većine. Plenković je također komentirao i ploču s pozdravom Za dom spremni u Jasenovcu. - Ne znam u čemu je sada tu problem. Bio sam sasvim decidiran i jasan. Osuđujem i ja i Vlada sve zločine počinjene za vrijeme ustaškog režima. Ono što je ovdje u pitanju i to javnost mora znati - nisu to iste ploče kao one postavljene ranije. Danas imamo spomenik za 11 branitelja koji ima taj grb - rekao je Plenković, a na komentar da je lokacija izrazito nezgodna dodao:  - Neka služba grada, neka druga Vlada je to odobrila. Ja želim da se to pitanje razriješi i to u širem kontekstu. Ja ću taj problem u svojem mandatu riješiti. 