Predsjednik primorsko-goranskog SDP-a Zlatko Komadina rekao je u ponedjeljak u Rijeci da je anketa o kandidatima za predsjednika SDP-a metodološki neispravna jer se za mišljenje pitalo sve građane, a trebalo je anketirati samo članove SDP-a na uzorku od 600 do 700 ljudi.  "Rezultati ovakve ankete izazivaju smutnju, nekoga potiču, a nekoga frustriraju. Davora Bernardića svakako motiviraju", rekao je, među ostalim, Komadina odgovarajući na pitanje novinara kako komentira objavljene rezultate ankete (Nove TV) o tome tko bi, od predloženih kandidata, trebao biti predsjednik SDP-a. Upitan da ocijeni, po rezultatima te ankete, dvojicu kandidata s najviše šanse, Ranka Ostojića i Tonina Piculu, Komadina je rekao da su obojica njegovi dugogodišnji stranački kolege, a da je Picula, uz Bernardića, za promjene, dok to Ostojić "objektivno nije". "Bernardić je i prije prvih izbora ove godine govorio o potrebi promjena u SDP-u, a većina ostalih kandidata je o promjenama počela govoriti tek nakon gubitka i drugih izbora", ustvrdio je, rekavši da mu se teško bilo odlučiti kome dati potporu između Picule i Bernardića, ali da je procijenio da Bernardić ima najveću energiju i operativnost.  >> Komadina o Trumpu: HDZ, nažalost, pobjeđuje i u Americi 