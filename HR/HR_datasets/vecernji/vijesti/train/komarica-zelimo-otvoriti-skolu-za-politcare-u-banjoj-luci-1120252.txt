- U BiH, kao i u Hrvatskoj, mora se zagarantirati ravnopravnost svih ljudi i svih etničkih ili vjerskih i drugih zajednica. Toga nema u Bosni. I zato je moje temeljno pitanje i u Bruxellesu, i u Strassbourgu i Washingtonu, zašto mi za vas nismo ljudi? Nemamo pravo na temeljna ljudska prava i ravnopravnost s drugim narodima – poručio je banjalučki biskup Franjo Komarica danas u Osijeku, gdje ga je, među ostalim, primio i čelnik Gradskoga vijeća Ante Đapić. Sugovornici su mu, nastavio je, često bili zbunjeni njegovim opservacijama i pitaju se "kako im to nitko od hrvatskih političara nije govorio, oni to prvi puta čuju". - Netko će doći u opasnost i reći "pa imamo nesposobne političare". Ali imamo doista neškolovane političare, to je moje iskustvo. Za svaki posao, od kuhara do krojača, moraš izučiti zanat. Čini se da samo u politiku možeš ići, a da ne znaš abecedu – nastavio je biskup. Razmišlja, otkrio je, da se otvori škola za političare baš u Banjoj Luci. - Nemamo vođa naroda. Zašto se iseljavaju Slavonija i Bosna? Izgleda da nam je netko nametnuo kompleks manje vrijednosti, a kome koristi iskompleksiran čovjek – zapitao je Komarica, dodajući kako treba raditi "na zdravom patriotizmu". 