Na trkalištu u Županijskoj ulici, gdje će se 6. svibnja trčati Svečana Sinjska alka, danas je održan prvi službeni trening alkara. Ostat će zabilježeno kako je prvi u sridu, pred okupljenim Vukovarcima kojima niti kiša nije smetala, pogodio alkar Jure Domazet Lošo. Nakon završenoga treninga Domazet Lošo je rekao kako je trening u redu te da cijeli ugođaj za sve samo malo kvari kiša. - Izdržat ćemo. Zahvalni smo Vukovarcima koji su nas ugostili i iskazali veliko gostoprimstvo, rekao je Domazet Lošo. Prethodno je pred dolazak na trkalište alkare i njihove konje blagoslovio vukovarski župnik i gvardijan fra Ivica Jagodić. Prema najavama Svečanu Sinjsku alku u Vukovaru trčat će 17 alkara što je i maksimalan broj alkara koliko ih, po Statutu, može trčati alku. Službeni treninzi odvijat će se i narednih dana, osim 2. svibnja, i to s početkom u 16:30 sati. 