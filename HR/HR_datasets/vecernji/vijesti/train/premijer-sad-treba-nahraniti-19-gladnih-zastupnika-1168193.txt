Među 76 zastupnika koji su trenutačno na strani HDZ-a čak je 19 različitih pojedinaca. Od 58 zastupnika u Klubu HDZ-a izbor Jandrokovića za šefa parlamenta podržalo je 57 zastupnika, među njima nije Bruna Esih, dok je na strani HDZ-ove knap većine osam manjinaca, nezavisni Željko Glasnović, Marin Škibola (iz Kluba Promijenimo Hrvatsku), nezavisni Željko Lacković (mijenja Milana Bandića u Saboru), Tomislav Saucha (bivši SDP-ovac), Goran Dodig, Darinko Kosor, Josip Salapić (mandat će opet preuzeti Branimir Glavaš) te Branko Hrg (bivši HSS-ovac, sad član HDS-a) iz Kluba HDS-a, HSLS-a i HDSSB-a, zatim Ivica Mišić (Klub Promijenimo Hrvatsku), reformist Darinko Dumbović te Kažimir Varda (bivši HSU-ovac, sad bandićevac). Todorićeva imovina na listi Plenković ima posla sa šarolikom ekipom koja nije imala političku težinu, dok je glavni HDZ-ov partner bio Most. Većina nabrojenih je i dosad podržavala parlamentarnu većinu, izuzev Sauche, Mišića, Škibole te tu i tamo Glasnovića. Sada svaki od tih 19 zastupnika ima posebnu težinu pa vjerojatno i svoje posebne zahtjeve, veće ili manje. Glasnović je već svoj potpis za Jandrokovića uvjetovao listom zahtjeva koji su tiču prava Hrvata u dijaspori i BiH, branitelja te isplate zaostataka pripadnicima HVO-a, za koje oporba tvrdi da navodno koštaju milijardu i pol kuna. Željko Lacković pak objavio je na svom Facebook-profilu da je Vladi uputio pisani zahtjev o tome da se u lex Agrokor umetne odredba o zamrzavanju imovine Ivice Todorića. Piše da je na dan glasanja o Jandrokoviću dobio potvrdu da će Vlada zahtjev razmotriti, ali da treba doraditi prijedlog. Isti zahtjev imao je i Most, kad se pisao zakon, ali Plenković ih je tada odbio. To su poznati zahtjevi, a jesu li i ostali zastupnici trgovali za svoje ruke, za sada nije poznato. Što će tek tražiti za potporu eventualnim budućim ministrima, tek ostaje za vidjeti. Prvi je izbor HSS Plenković će u svakom slučaju imati 19 gladnih usta za nahraniti, a neke od njih mogao bi anulirati ako u parlamentarnu većinu uvede neku novu stranku. Prvi izbor HDZ-a vrlo vjerojatno bit će HSS, s obzirom na to da obje stranke pripadaju istoj političkoj obitelji. Da bi HDZ nakon lokalnih izbora ulazio u neke varijante suradnje s HNS-om, zvuči kao političko samoubojstvo, ali u domaćoj politici više ništa nije nemoguće. Ako Plenković ne uspije sastaviti većinsku Vladu, moguće je da se okrene manjinskoj, a u tom slučaju kvorum će skupljati od petka do petka. Pojedinim zastupnicima, a možda i strankama poput HSS-a ili IDS-a (premda njihovi čelnici sada izričito to negiraju) potpora manjinskoj Vladi možda bi bila elegantniji način podrške od formalne koalicije. U HDZ-u su se čule informacije da Plenković navodno već ima imena novih ministara, ali u trenutačnoj situaciji ništa ne mora biti onako kako se na prvu čini. Koji će biti konačan rasplet političke krize, teško je procijeniti, a ni izbori nisu isključeni. Štoviše, u HDZ-u mnogi otpočetka smatraju da će sve na kraju završiti izborima. Plenković je na potezu, a kroz mjesec dana slika će biti sasvim jasna.      