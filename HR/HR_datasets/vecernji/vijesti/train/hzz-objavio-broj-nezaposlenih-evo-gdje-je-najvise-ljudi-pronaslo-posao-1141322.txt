U Hrvatskoj je krajem prosinca prošle godine bilo registrirano 236.617 nezaposlenih osoba, što je 1,9 posto više u odnosu na studeni, dok je na godišnjoj razini broj nezaposlenih manji i to za 17,1 posto, pokazuju u utorak objavljeni podaci Hrvatskog zavoda za zapošljavanje (HZZ). Prosinac je treći mjesec za redom u kojem je na mjesečnoj razini porastao broj nezaposlenih te je krajem dvanaestog mjeseca u evidenciji Zavoda bilo 4.350 osoba više nego krajem studenoga.  U usporedbi s prosincem 2015. godine, broj nezaposlenih s kraja prosinca lani niži je za 17,1 posto, odnosno nezaposlenih je 48.851 manje. Dnevni podaci s internetske stranice HZZ-a pokazuju da se i u siječnju nastavlja rast broja nezaposlenih - trenutačno je nezaposleno 240.306 osoba, što je 3.689 osoba više nego krajem prosinca. Trenutno je, po dnevnim podacima HZZ-a, objavljeno 9.650 slobodnih radnih mjesta.  Po podacima HZZ-a o nezaposlenosti u prosincu prošle godine, u tom je mjesecu u evidenciju nezaposlenih novoprijavljeno ukupno 26.820 osoba, što je jedna osoba više nego godinu ranije. Većina je u evidenciju došla izravno iz radnog odnosa - 74,5 posto ili 19.979 osoba. S obzirom na djelatnost prethodnoga zaposlenja, izravno iz radnog odnosa najviše je osoba došlo iz turizma i ugostiteljstva (4.453 ili 22,3 posto), prerađivačke industrije (2.379 ili 11,9 posto), javne uprave i obrane (2.303 ili 11,5 posto) i trgovine (2.246 ili 11,2 posto). Tijekom prosinca iz evidencije nezaposlenih izašlo je 22.470 osoba, što je 13,6 posto manje nego u prosincu 2015. godine. Od toga su zaposlene 13.872 osobe, i to 10.123 ili 73 posto na temelju zasnivanja radnog odnosa, a 3.749 ili 27 posto na temelju drugih poslovnih aktivnosti.  Zapošljavanje na temelju radnog odnosa u lanjskom prosincu bilo je najčešće u prerađivačkoj industriji gdje je zaposlena 1.701 osoba ili 16,8 posto zaposlenih na temelju radnog odnosa. Slijede trgovina s 1.698 osoba ili 16,8 posto, ugostiteljstvo i turizam s 1.672 osobe ili 16,5 posto itd. Po županijama, u zapošljavanju su predvodili Grad Zagreb (1.488 osoba ili 14,7 posto od ukupnoga broja zaposlenih zasnivanjem radnog odnosa), Splitsko-dalmatinska (1.373 ili 13,6 posto), Osječko-baranjska (926 ili 9,1 posto) i Primorsko-goranska županija (817 ili 8,1 posto). U prosincu prošle godine iz evidencije nezaposlenih 8.598 osoba je izašlo zbog ostalih razloga, primjerice izlaska iz radne snage odnosno umirovljenja, nepridržavanja zakonskih odredbi (ne traže aktivno posao, neraspoloživi za rad), odjave s evidencije i dr. Po podacima HZZ-a, najveći broj registriranih nezaposlenih je u Splitsko-dalmatinskoj županiji - 37.003 ili 15,6 posto od ukupnog broja nezaposlenih u Hrvatskoj krajem prosinca lani. Slijedi Grad Zagreb (30.307 ili 12,8 posto) i Osječko-baranjska županija (27.272 ili 11,5 posto) dok je najmanje nezaposlenih u Ličko-senjskoj županiji - 3.262 ili 1,4 posto ukupnog broja registriranih nezaposlenih u Hrvatskoj. >> Hrvatska i u studenom imala najveći pad stope nezaposlenosti na godišnjoj razini 