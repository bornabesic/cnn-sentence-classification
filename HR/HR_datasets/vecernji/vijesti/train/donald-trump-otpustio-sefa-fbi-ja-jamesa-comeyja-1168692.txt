Američki predsjednik Donald Trump otpustio je direktora FBI-a Jamesa Comeyja, izvijestili su iz Bijele kuće.  Glasnogovornik Bijele kuće Sean Spicer kazao je da su smjenu predložili zamjenik glavnog državnog odvjetnika Rod Rosenstein i glavni državni odvjetnik Jeff Sessions, piše USA Today. "FBI je jedna od naših najcjenjenijih institucija i današnji dan će označiti novi početak stvaranja elite našeg pravosudnog sustava", poručio je Trump u priopćenju.  Spicer je kazao da je odmah počela potraga za novim šefom FBI-a. FBI je provodio opširnu istragu o mogućoj povezanosti stožera Donalda Trumpa i službene Moskve tijekom prošlogodišnje predsjedničke kampanje.  Izgubio povjerenje demokrata Sessions je izjavio da je Ministarstvo pravosuđa "posvećeno visokoj razini discipline, integriteta i vladavine zakona", te je "potreban novi početak". Bijela kuća rekla je da će potraga za Comeyjevim nasljednikom početi odmah. Comey je izgubio povjerenje demokrata jer se ispostavilo da je krivo informirao javnost o nekim pojedinostima u vođenju istrage elektroničke pošte Hillary Clinton. Vođa demokrata u Senatu Charles Schumer na vijest o Comeyjevoj smjeni zatražio je imenovanje posebnoga tužitelja za istragu ruskoga uplitanja u izbore, jer bi javnost mogla opravdano sumnjati da je iznenadna smjena Comeyja s položaja pokušaj prikrivanja istine. Dužnosnici Bijele kuće negirali su tvrdnje da je Trump imao politički motiv u Comeyjevoj smjeni. Trumpov potez odjeknuo je kao bomba na američkoj političkoj sceni i izazvao zabrinutost među dijelom republikanaca te ogorčene kritike demokrata, koji su nekoliko sati prije smjene pozivali Comeyja da odstupi jer su izgubili povjerenje u njega zbog načina vođenja istrage oko Hillary Clinton.   