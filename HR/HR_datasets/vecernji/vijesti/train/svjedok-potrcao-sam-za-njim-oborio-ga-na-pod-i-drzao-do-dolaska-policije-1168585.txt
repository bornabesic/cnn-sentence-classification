Pogledao sam, kada sam čuo buku. Vidio sam ozlijeđene ljude koji su ležali na nogostupu. Prišao sam im, kako bi im pomogao, a onda sam čuo da netko viče: Bježi! Bježi! Pogledao sam i vidio vozača kako trči. Već je bio dosta odmakao. Potrčao sam za njim. Sustigao sam ga i bacio na tlo te zadržao do dolaska policije - iskazivao je na Općinskom kaznenom sudu svjedok Maximilijan Danijel Orešković. On je na klupu za svjedoke sjeo kako bi svjedočio na suđenju Nikoli Kovačeviću, optuženom da je 11. travnja 2016. vozilom usmrtio pješake Aleksandra (67) i Ljiljanu Kusalović (61). Prema optužnici Kovačević je imao 2,16 promila alkohola u krvi kad se vozeći 108 kilometra na sat zabio u grupu pješaka, usmrtivši supružnike Kusalović. Kovačević je optužen za izazivanje nesreće sa smrtnom posljedicom i nepružanje pomoći. Priznao je da je skrivio nesreću, no poriče da je pobjegao s mjesta događaja. Očevidac nesreće bila je Mara Sudar, koje se te večeri šetala Maksimirskom s bračnim parom Kusalović. - S moje lijeve strane bio je Aleksandar a s desne Ljiljana. Mene je auto udario u lijevu stranu. Pala sam u nesvijest i ne znam koliko sam bila bez svijesti. Gušila sam se. Prišla mi je studentica medicine koja vodila moje disanje do dolaska Hitne - rekla svjedokinja. Dodala je da se još uvijek oporavlja od zadobivenih ozljeda te da sve to teško proživljava. 