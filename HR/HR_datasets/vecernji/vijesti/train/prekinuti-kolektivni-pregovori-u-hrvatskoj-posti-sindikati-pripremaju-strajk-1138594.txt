Hrvatski sindikat pošte i Republički sindikat radnika Hrvatske oglasili su se priopćenjem u kojem su naveli kako su prekinuti pregovori za sklapanje novog kolektivnog ugovora u Hrvatskoj pošti te da pripremaju štrajk. Njihovo priopćenje donosimo u cijelosti: - Nakon mjesec dana mukotrpnog pregovaranja, prekinuti su pregovori za sklapanje novog kolektivnog ugovora za radnike Hrvatske pošte. Reprezentativni sindikati pristupili su kolektivnim pregovorima u dobroj vjeri te su radnički zahtjevi bili realni i u skladu s procjenama o financijskom poslovanju kompanije za 2016. godinu. Očekivali smo i tražili poboljšanje radnih i materijalnih prava poštanskih radnika, ali to se nije dogodilo. Sindikati nisu mogli pristati niti na zahtjeve Poslodavca za daljnjom liberalizacijom radnog vremena poštanskih radnika i to kroz mogućnost nesmetanog uvođenja dvokatnog rada, uz istovremeno ukidanje svih postojećih zaštitnih mehanizama koji su propisani kolektivnim ugovorom. U proteklih desetak godina Hrvatska pošta je prošla iznimno težak i složen proces restrukturiranja i financijske konsolidacije. Na tom putu od kompanije pred „kolapsom“, birokratiziranog, tromog i teško upravljivog poštanskog sustava, pa do moderne poštanske kompanije, najveći teret podnijeli su upravo poštanski radnici. Tijekom tog razdoblja sva materijalna prava, od plaća, naknada i dodataka na radni staž, sustavno su smanjivana ili ukidana. Danas, kada radnici Hrvatske pošte s pravom očekuju malo optimizma, a to znači radno i materijalno bolje sutra, Uprava i menadžment okrenuli su im leđa. Restrukturiranje, odnosno modernizacija u Hrvatskoj pošti ima i svoje posebno lice i naličje. Kod većine zanimanja ona pomaže radnicima i oslobađa ih od tereta teškog rada, a našem poštanskom radniku ona je samo dodatno otežala svakodnevni rad. Od početka restrukturiranja u Hrvatskoj pošti broj radnika je smanjen za preko 3.000, a s tim procesom poslodavac planira nastaviti i u 2017. godini. Sa smanjenjem broja radnika u Hrvatskoj pošti nije se smanjila količina niti složenost poslova koji su prije njihovog otpuštanja obavljani sa značajno većim brojem radnika, već se dogodilo upravo suprotno. Poštanska torba je sve teža, rame poštara svakog dana je sve slabije, a broj pošiljaka sve je veći. Rijetki su poštari koji odlazeći u mirovinu nemaju invalidnost ili neposrednu opasnost od invalidnosti, a najveći je broj onih koji nemaju dijagnosticirano profesionalno oboljenje, ali je njihovo zdravstveno stanje ozbiljno narušeno. Na temelju niza medicinskih i statističkih pokazatelja o težini posla na radnom mjestu poštara, utvrđena je visoka učestalosti oboljenja od profesionalnih bolesti i broja ozljeda na radu, u odnosu na druga zanimanja. Kod poštanskih operatera situacija nije ništa bolja. Jedan broj njih već radi dvokratno radno vrijeme, bezuspješno pokušavajući organizirati svoj privatan život i obiteljske obveze u vremenu između stalnih odlazaka i dolazaka s posla. Opterećenost novim obvezama koje im poslodavac svakodnevno uvodi u njihov rad i postavljenjem nerealnih ciljeva, pred radnike su stavljene gotovo nepremostive prepreke. I u jednoj tako teškoj situaciji za sve naše radnike, poslodavac ultimativno zahtjeva nesmetanu mogućnost da svim radnicima uvede dvokratan rad. Uvođenjem dvokratnog rada stvorili bi se uvjeti za dodatno smanjenje broja zaposlenih, novo otpuštanje tehnološkog viška radnika i povećanje broja nezaposlenih u RH. Ne možemo dopustiti da rad i doprinos radnika Hrvatske pošte budu ignorirani od strane Uprave i menadžmenta, samo kako bi prema vlasniku mogli prikazati visoku financijsku dobit. Treba otvoreno reći da teret izlaska iz kriznog stanja u Hrvatskoj pošti nisu jednako podnijeli radnici i menadžment. Naime, u vrijeme kad su radnicima drastično smanjivana njihova materijalna prava, primanja menadžmenta u Hrvatskoj pošti nisu dirana, pa se još jednom pokazalo da u našoj poštanskoj obitelji „sit gladnome ne vjeruje“. O prekidu kolektivnih pregovora i aktualnom stanju vezanom za poslovanje Hrvatske pošte sindikati su pismom izvijestili predsjednika Vlade RH Andreja Plenkovića, resornog ministra Olega Butkovića, ministra rada i mirovinskog sustava, ministarstvo državne imovine i Nadzorni odbor HP d.d. Kako smo uvjereni da su naši zahtjevi opravdani, realni i utemeljeni na stvarnim i točnim podacima o financijskom poslovanju Hrvatske pošte, nije nam preostalo ništa drugo nego Poslodavcu najaviti pokretanje štrajka u svrhu zaštite i promicanja gospodarskih i socijalnih interesa radnika Hrvatske pošte - stoji u priopćenju sindikata. 