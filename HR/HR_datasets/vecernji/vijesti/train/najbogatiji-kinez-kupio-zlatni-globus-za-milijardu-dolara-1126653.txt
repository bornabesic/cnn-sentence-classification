Za one koji njome upravljaju, industrija zabave nikad ne bi bila tako zabavna da se u njoj u tolikoj mjeri ne vrti – velik novac. Neke od najvećih akvizicija ove godine odvijale su se upravo u tom sektoru, a posljednja je teška milijardu dolara. Ravno toliko platio je Jianlin Wang, najbogatiji Kinez i vlasnik holdinga Dalian Wanda, za prava na Zlatni globus, uz Oscar najznačajniju filmsku nagradu. Krovna kompanija Dick Clark Productions, koju je preuzeo, ima prava i na čitav niz profitabilnih televizijskih prijenosa: izbor za Miss Amerike, glazbenu nagradu Billboard Music Awards, novogodišnje odbrojavanje na Times Squareu, show Znate li plesati... Kane udvostručiti prihode Za Wanga je ulazak u televizijsku produkciju logičan korak u nadopuni portfelja jer je, između ostalog, u njegovu vlasništvu drugi po veličini lanac kinooperatera u Americi, AMC. Njegova je Wanda grupa primarno jedan od globalnih nekretninskih lidera, no očigledno pokušava smanjiti izloženost kineskom tržištu nekretnina čiji se „balon“, ekvivalentan američkom prije globalne krize, počeo lagano ispuhavati. Cijene su u silaznoj putanji i Wang već nekoliko godina migrira svoju imovinu u smjeru industrija koje imaju uzlaznu pitanju – sport i zabavu. Ove je godine za 3,5 milijardi dolara već kupio hollywoodski studio Legendary Entertainment u čijoj su radionici nastali hitovi Jurrasic Park i Godzilla. Premda ga apostrofiraju kao najbogatijeg Kineza, na Bloombergovu popisu milijardera rangiran je na drugoj poziciji, iz vlasnika Alibabe Jacka Maa, premoćnog u internetskoj trgovini. Osobno Wangovo bogatstvo teško je približno 32,1 milijardu dolara, Wanda Holding je samo lani imao prihode od 44,6 milijardi dolara, a vrijednost imovine procjenjuje im se na 97,6 milijardi. Boljim upravljanjem i ulaganjem u industrije s većim povratima u sljedeće dvije godine kane, ni više ni manje nego – udvostručiti prihode i vrijednost aktive. Novi hollywoodski šoping samo je jedan korak u ostvarenju tog plana, prvi u svijetu televizijske produkcije. Koliko su mu planovi invazivni, svjedoče i prethodni pokušaji preuzimanja; lani je bio u pregovorima za DreamWorks Animation, a nedavno je „za dlaku“ kupio 49-postotni udio u Paramount Picturesu od Viacoma, no dogovor je ipak propao. U tijeku su i preuzimanja britanskog lanca kina Odeon&UCI Cinemas i američkog Carmike Cinemas. Kako prenosi Bloomberg, u prvoj polovici ove godine izravne kineske investicije u SAD premašile su 18 milijardi dolara, više nego u cijeloj 2015. Unatoč tome, američki establišment širenje kineskog utjecaja kroz influentni svijet zabave i medija koji ima sve alate za širenje one vrste propagande koja može poslužiti za ostvarenje njihovih ciljeva, naravno, ne gleda s posebnim oduševljenjem i političari su već iskazali zabrinutost. Najviše ih plaše dvije moguće posljedice: cenzuriranje medijskih sadržaja s jedne strane te prokineska propaganda s druge. U rujnu su Wanga poimenice spomenuli kad su u Kongresu zazivali jači nadzor nad inozemnim investicijama. O reciprocitetu kad su posrijedi njihova ulaganja – nisu ništa rekli. No činjenica je da je strancima još uvijek zabranjeno ulagati u kinesku medijsku i filmsku industriju. Wang pak ne krije svoje ambicije pretvaranja Kine u premoćnu globalnu silu u svijetu zabave i već najavljuje više kineskih elemenata u njoj, no tvrdi da ga vode poslovni, a ne politički ciljevi. No nitko u ovoj igri nije naivan; logično je da će se Wang svim silama truditi širiti kineski kulturni utjecaj i graditi u javnosti sliku Kine kakvu on želi prikazati. Već dogodine će Legendary Entertainment u suradnji s Universalom pustiti film Veliki zid s Mattom Damonom i Willemom Dafoem u glavnim ulogama, zajedno s poznatim kineskim glumcem Andijem Lauom i zvijezdom „boy banda“ Wangom Junkaijem. To će biti prvi veliki hollywoodski film namijenjen globalnoj publici koji je postavljen, snimljen i produciran u Kini. Kineska filmska industrija dahće za vratom američkoj i kanadskoj koje bi mogla prestići već 2018. – prognozira se da će u sljedećih deset godina rasti u prosjeku 15 posto godišnje. U prvih šest mjeseci prodaja je u Wandinoj industriji zabave rasla čak 57 posto, na 4,3 milijarde dolara. Resorti kao gradovi Wang Amerikance suočava s legitimnim argumentom: ne možete zarađivati na kineskom tržištu i ignorirati kineski ukus i sklonosti. No, iako bitan, ovo je tek djelić Wangove imovine: osim nekretninskog biznisa, holding u Kini ima 125 centara Wanda Plaza koji objedinjavaju hotele s pet zvjezdica, dućane, urede i apartmane, 100 robnih kuća, 81 hotel, 6600 kinodvorana, tematske parkove i filmsku produkciju. Njegovi turistički resorti nalikuju pravim gradovima; uključuju bolnice, luksuzne hotele, šoping četvrti i tematske parkove. Izvan Kine, osim ulaganja u američku industriju zabave, Wang je kupio britansku tvrtku koja proizvodi luksuzne jahte Sunseeker, ali i španjolski nogometni klub Atletico iz Madrida, očito poštujući pravilo da svaki tajkun koji drži do sebe mora imati i nogometni klub. Uložio je i u biznis sportskog marketinga i triatlon Ironmen. Ovu su godinu obilježila i druga velika preuzimanja u svijetu zabave, medija i komunikacija: Walt Disney je u kolovozu kupio udio u streaming kompaniji BAM Tech, investicijski fond TPG Capital preuzeo je pružatelja usluga kabelske televizije RCN Corp za 1,6 milijardi dolara, a 4,8 milijardi dolara bila je teško preuzimanje Yahooa od Verizon Communicationsa... Svijet zabave mijenja vlasničku strukturu, no još se ne zna kako će se to odraziti na sadržaj. Ne ulazeći u vrijednosno promicanje koje bi trebalo povećati utjecaj Kine, eklekticizam koji donosi druga kultura definitivno može donijeti novu vrijednost. I to vjerojatno – dobru.  >>Osnivač Zare Amancio Ortega najbogatiji je čovjek na svijetu 