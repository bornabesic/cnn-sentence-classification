Bivša gradonačelnica Knina Josipa Rimac za portal Sibenik.IN komentirala je jučerašnju odluku vrha HDZ-a da se ne nađe na listama za izvanredne parlamentarne izbore.  – Odluku su donijela mjerodavna stranačka tijela i oni će snositi posljedice – kazala je Rimac te dodala da je upozoravala na loš status za područja od posebne državne skrbi.  – Ako nakon objave liste pogledate kartu 9. izborne jedinice, vidjet će te da na tom prostoru doslovno nema nikoga – tvrdi Rimac.   – Od Gospića do Sinja, preko Drniša i Knina, HDZ nema niti jednog predstavnika. To je prostor za koji se ginulo, prostor na kojem slavimo pobjedu i na kojem želimo živjeti, a sada taj prostor nije dobio priliku – kazala je bivša kninska gradonačelnica Josipa Rimac.  Nije željela otkriti hoće li se na lokalnim izborima sljedeće godine opet kandidirati za gradonačelnicu Knina.  –  Naučila sam na udarce, ali svi oni koji misle da ću zbog ovoga okrenuti leđa HDZ-u, trebaju znati da se to nikada neće dogoditi. To bi za mene bilo kao da netko traži da mijenjam vjeru ili nacionalnost, a kolege iz stranke sada trebaju pokazati što misle učiniti za ovaj kraj koji nije dobio kandidata na listi – zaključila je Rimac.   >>Plenković mete: Na listama nema Kalmete, Josipe Rimac, Šukera, Čuljka 