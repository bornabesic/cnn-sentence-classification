U utrku za čelno mjesto Zagreba, na svibanjskim lokalnim izborima prvi će put i članovi Mosta. Jedino sigurno je – izbore u metropoli neće propustiti, no koga će poslati protiv Milana Bandića, upisanog u zagrebačku povijest kao najdugovječnijeg gradonačelnika Zagreba, još uvijek nisu odlučili. I neće, kako neslužbeno doznajemo, sve do kraja godine. Na Mostovu papiru nekoliko je imena, no svi oni su tek “izbačeni” prijedlozi čelništva stranke koja je tako započela s pripremama za svoje prve zagrebačke izbore. Među predloženim imenima kao “idealan” kandidat spominje se i bivši premijer Tihomir Orešković, više kao Mostovo najsretnije rješenje nego realan kandidat. Mostovim uključenjem u utrku za zagrebačkog gradonačelnika krug Bandićevih protukandidata tako se sve više širi, pa će i gradonačelnik, koliko god tvrdio da mu kampanja nije potrebna, ipak trebati mijenjati svoj dugogodišnji slogan “365 dana u godini” kojeg su se prije svega zasitili Zagrepčani. Bandićeva želja za petim mandatom neupitna je, no sve veći broj kandidata poruka je gradonačelniku Bandiću – novi politički smjer treba se po uzoru na nacionalnoj dogoditi i na lokalnoj razini, a Zagreb “prodisati” nekim drugim plućima. Prije svega transparentnim – tako će, vrlo jasno, opisati problematični segment gradske politike dvije kandidatkinje: Anka Mrak-Taritaš, koja je prva najavila svoju kandidaturu za gradonačelnicu, i Sandra Švaljek, nekadašnja Bandićeva zamjenica, danas nezavisna protukandidatkinja koja je nakon nerealiziranih ideja i projekata, zbog kojih je pristala ići s Bandićem kao njegova zamjenica, odlučila prerezati konce s gradonačelnikom. – Konkurentima želim sve najbolje, svojim sugrađanima želim sve najbolje, a sebi želim zdravlja da mogu nastaviti raditi kako sam radio za Zagreb do sada – kazao je Milan Bandić za Večernji list za posljednjeg razgovora u Gradskoj skupštini kada je dio kandidata već počeo s prezentacijom svojih izbornih programa. I dok Most tek razrađuje zagrebačku strategiju, HDZ i SDP, kao dvije najjače stranke, svjesne da ne smiju pred birače bez samostalnih kandidata, već dugo šute o imenima svojih kandidata. U HDZ-u, dapače, doznajemo da na dnevni red još nisu došli zagrebački izbori ni potvrda o njihovu kandidatu iako je prije nekoliko mjeseci šef zagrebačke organizacije Andrija Mikulić tvrdio da je on taj koji će kao predstavnik HDZ-a protiv Bandića. No Mikulić nema podršku zagrebačkih članova svoje stranke, a oni pak poručuju: “Našoj stranci treba kvalitetniji kandidat.” Da na dnevnom redu nije rasprava o njihovim kandidatima za Zagreb potvrđuje i Zlatko Hasanbegović. Naime, u gradskim kuloarima špekulira se i da je on razgovarao sa Željkom Markić i planira s njom, a izvan svoje stranke, krenuti u bitku za Zagreb. – To nije točno, a i da jest, ne bih vam rekao – komentirao je Hasanbegović. Milan Bandić: najdugovječniji gradonačelnik Prije svakih izbora,ako u gradu, a tako i na nacionalnoj razini, gradonačelnik iz gradske blagajne sugrađanima osigurava mnoge beneficije. Najnovija je plaćanje naknade za majku odgojiteljicu Sandra Švaljek: nezavisna kandidatkinja Poručila je da je bilo koja stranka može podržati ako želi, i to verbalno. Naglasila je kako podrška neke stranke za nju ne znači razgovor o trgovini mjestima u upravi. To ne dolazi u obzir Davor Bernardić (SDP): Mogući kandidat SDP-a Iako Bernardić tvrdi da će biti kandidat za gradonačelnika, taj se plan može izjaloviti. Kandidirao se za šefa stranke, pobijedi li, teško će ići i za gradonačelnika. Izgubi li u stranci, od novog šefa mora tražiti “dozvolu” Drago Prgomet (HDZ): mogući kandidat Iako u HDZ-u još nisu službeno predstavili svoje kandidate, Andrija Mikulić, šef zagrebačkog HDZ-a i šef Gradske skupštine, mogao bi biti zamijenjen upravo Dragom Prgometom Anka Mrak-Taritaš (HNS): kandidatkinja za gradonačelnicu Prije godinu dana predstavila je program “Za pametni Zagreb” kojim je ponudila pametni model upravljanja gradom u svim segmentima koristeći koncept “pametnog grada” >> Hoće li USKOK otkriti kako se namještaju – neboderi? 