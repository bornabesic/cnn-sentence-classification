Udruge hrvatskih branitelja i stradalnika Domovinskog rata kritizirale su u utorak hrvatsku Vladu i diplomaciju zbog toga što je jučer Srbija otvorila poglavlja 23 i 24 u pristupnim pregovorima za punopravno članstvo u Europskoj uniji iako nije ukinula zakon o univerzalnoj nadležnosti za procesuiranje svih ratnih zločina na prostoru bivše SFRJ, ocijenivši to promašajem hrvatske Vlade i diplomacije. Udruge okupljene u Republičku koordinaciju udruga iz Domovinskog rata "Franjo Tuđman" na konferenciji za novinare izvijestile su da Vlada do prvog rujna neće imati njihovu potporu, a nakon tog datuma nazvat će stvari svojim imenom, rečeno je na konferenciji. Jedan od čelnika koordinacije, umirovljeni general Đuro Dečak podsjetio je da su udruge upozoravale Vladu, dok još nije bila tehnička, na taj problem, dodavši da ova Vlada bez pravnog utemeljenja donosi odluku da se poglavlja 23 i 24 otvore. Mogu reći da Srbija danas slavi, a slavlje će platiti hrvatski branitelji, istaknuo je Dečak. "Neprihvatljivo je da netko tko sramotno odlazi u povijest, jer nisu izdržali ni šest mjeseci na vlasti, donosi tako krucijalne odluke i to na štetu hrvatskih branitelja", rekao je. Nezadovoljstvo je izrazio i predsjednik Udruge ratnih vojnih invalida Domovinskog rata Josip Đakić koji je kazao kako je državna administracija dala zeleno svjetlo Srbiji za pregovore iako su je branitelji upozoravali da to ne bi trebala učiniti s obzirom na učestale provokacije i tvrdnju da Srbija nikada neće ukinuti zakon o posebnoj jurisdikciji. Ocijenio je da je "Hrvatska trebala još snažnije odgovarati na nediplomatski ton iz Srbije", dodavši kako je stav HVIDR-e, ali i drugih udruga, da "aktualna tehnička vlada nije bila ta koja je trebala otvoriti poglavlje 23 u pregovorima sa Srbijom. General Dečak ocijenio je sramotnim tri sastanka s Vladinim dužnosnicima na koje su se predstavnici udruga odazvali zadnjih nekoliko dana i na kojima su uvjeravani da je sve u redu i dobro za hrvatsku državu, a znali su da je to već potpisano. Dodao je da se od branitelja pravilo "bedake". To je nepošteno prema braniteljima i to nikad nismo mogli očekivati od svoje Vlade, istaknuo je. Đuro Glogoški, predsjednik Udruge stopostotnih invalida Domovinskog rata, rekao je da je stav branitelja bio jasan da nema otvaranja poglavlja 23 i 24 dok ne ispune uvjete te da su zadnjih dana više puta razgovarali s predstavnicima Vlade. Dodao je kako su jučer Vlada i institucije hrvatske države okrenule leđa hrvatskim braniteljima i nisu prihvatile njihov prijedlog. Na upit novinara jesu li mogući prosvjedi branitelja, Glogoški je rekao da dolaze izbori i da će na izborima sve biti rečeno. Upitan o deklaraciji koja je bila najavljivana o ovoj temi, Glogoški je rekao da sada ona nema smisla jer Vlada nije uvažila njihovo mišljenje. Naglasio je da na mnoge njihove upite jučer Vlada nije dala odgovor. Najavio je i mogućnost ponovljenog prosvjeda hrvatskih branitelja nakon izbora. Upitani koga smatraju odgovornim za srpsko otvaranje poglavlja 23 i 24, predstavnici udruga ocijenili su da su to predsjednik tehničke Vlade i hrvatska diplomacija i Vlada u cjelini, iako je ministar branitelja Tomo Medved bio protiv toga i njemu vjeruju. 