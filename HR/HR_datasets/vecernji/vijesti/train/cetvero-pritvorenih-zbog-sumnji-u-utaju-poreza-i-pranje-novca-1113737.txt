Istraga u tri zemlje, 12 osumnjičenih i šteta od 92 milijuna kuna. Rezultat je to zajedničke akcije hrvatske i slovenske policije, kodnog imena “Gold rush” (Zlatna groznica), koja je finalizirana, barem što se Hrvatske tiče, 14. rujna, kada je na širem području Varaždina uhićeno šest osoba u dobi od 37, 43, 51, 31, 39 i 37 godina koje se sumnjiče za krivotvorenje isprava, povrede obveze vođenja trgovačkih i poslovnih knjiga, pranje novca i utaju poreza. Policija je pretražila njihove stanove, vozila i prostore koje koriste, a djela za koja se sumnjiče počinili su od srpnja 2012. do lipnja 2014. na području Koprivnice, Rijeke i Zagreba. Riječ je o dobro uhodanoj skupini čiji posao je bio da osniva trgovačka društva i zadruge po Hrvatskoj, a sve kako bi onda pomoću lažnih faktura za otkup zlata ishodili neosnovani povrat PDV-a. Osumnjičeni su kao odgovorne osobe trgovačkih društava koja su osnovali, lažno prikazivali da su zlato prodali trgovačkim društvima u Sloveniji i Italiji. Iako ta društva nisu kupila nikakvo zlato, trgovačkim društvima u Hrvatskoj, na ime kupnje zlata isplaćeno je više od 92 milijuna kuna. Nakon toga su osumnjičenici i u Hrvatskoj i Sloveniji temeljem fiktivnih faktura od Porezne uprave tražili povrat PDV-a, a prije no što je otkriveno da je riječ o fiktivnim fakturama, isplaćeno im je 19 milijuna kuna. Ova istraga nastavak je priče iz travnja, kada je uhićena skupina predvođena Lukom i Antom Galom, koja se sumnjičila da je na isti način, na lažnim poslovima sa zlatom, u Hrvatskoj oprala oko 630 milijuna kuna. Istraga u tom slučaju još nije okončana, a sve je dospjelo u javnost nakon provale u središte zagrebačke kriminalističke policije i otkrića da je iz sefa u uredu Željka Dolačkog ukradeno oko 600.000 kuna, 250.000 eura te dva kilograma  zlata. Dio tog novca prethodno je bio oduzet osumnjičenicima za pranje 630 milijuna kuna. U međuvremenu, provala u središte zagrebačke kriminalističke policije razriješena je tako što je za to optužen sam Dolački. Njega USKOK tereti da je provalu u sef u svom uredu fingirao, a optužnicu protiv njega su podigli u srpnju. Novac i zlato koji su nestali iz sefa nisu nađeni. >> Zbog poreznih utaja i prijevara Hrvatska godišnje gubi oko 500 milijuna eura >> U rujnu počinje suđenje Klemmu za izvlačenje novca i utaju poreza 