Hrvatski je sabor danas rad započeo stankom na zahtjev niza klubova koji se žele očitovati o ponovnim najavama poskupljenja police dopunskog osiguranja, uskrati mjesečne naknade roditeljima djece s Downovim sindromom, iseljavanju s područja od posebne državne skrbi te o "norijadi". Stanku je zatražio i predsjednik Kluba HDZ-a Ivan Šuker, poručivši kako kolegama želi objasniti da stankama neće uspjeti razbiti kvorum. U ime HRID-a stanku je zatražila zastupnica Irena Petrijevčanin Vuksanović i to zbog ukidanja mjesečne naknade za djecu s sindromom Down što je, kazala je, mnogo ozbiljniji problem od kvoruma. Silvano Hrelja, predsjednik HSU kritizirao je najavu povećanja cijene dopunskog zdravstvenog osiguranja. – Dopunsko nije prihod zdravstva i nije ministrova kasica prasica. Oni koji su i do sada plaćali, sada će plaćati 19 kuna više umjesto države da se namiri manjak – poručio je Hrelja. Nakon Hrelje zastupnicima se obratio Šandor Juhas, predstavnik nacionalnih manjina koji je upozorio na činjenicu da sve više mladih odlazi iz Hrvatske trbuhom za kruhom. – Nedjeljom iz Osijeka ode šest autobusa za Njemačku i tako već šest mjeseci zaredom. To je oko 500 ljudi tjedno, cijelo selo jedno nestaje. Ima naselja u kojima se 20 godina nije rodilo nijedno dijete. Gdje je populacijska politika koja će dovesti do razvoja obitelji? upitao je Juhas i pozvao vladajuće da dođu na autobusni kolodvor u Osijek nešto prije 15 sati u nedjelju i da mladima koji odlaze objasne zašto za njih u Hrvatskoj nema perspektive. U ime kluba SDP-a govorio je Željko Jovanović. – Klub izražava duboku zabrinutost aktualnim trenutkom u zdravstvu ne samo zbog najava da će poskupjeti dopunsko zdravstveno osiguranje nego i zbog lista čekanja i stanja u bolnicama – kazao je Jovanović. Upozorio je da je na listama čekanja danas 30 tisuća ljudi. Milorad Pupovac (SDSS) upozorio je na negativne demografske trendove na području od posebne državne skrbi. – Ako Knin i Vukovar budemo promatrali samo kao mjesta gdje se obilježavaju proslave i razmišljali samo o šetnici na Dunavu i kako obnoviti toranj, a ne budemo gradili pretpostavke da ljudi ostanu na tom području, nećemo graditi ništa – poručio je. Anka Mrak Taritaš u ime Kluba HNS-a upozorila je na povećanje povećanje dopunskog osiguranja i ukidanje naknada djeci s Down sindromom. Upozorila je i da je od izbora prošlo sedam mjeseci, da će rujan vrlo brzo doći i da se ništa nije napravilo, osim što se govorilo o reformama. Ines Strenja Linić iz Mosta branila je vladajuće, a osvrnula se i na ukidanje mjesečne naknade za djecu s Down sindromom. Kazala je da nema dovoljno vještaka koji bi trebali provesti vještačenje djece. Poručila je da su sazvali sastanak s nadležnim udrugama i da će se ići u izmjene uredbi i riješiti napravljeni propusti. U ime kluba HDZ-a Ivan Šuker govorio je o problemima u zdravstvu te je kazao kako je najveća obaveza riješiti dugove. Sabor danas ima kvorum pa se počelo s glasovanjem. Svi vladajući zastupnici su došli na sjednicu, čak i Sandra Perković iz stranke Milana Bandića. Većina oporbenih zastupnika nije se prijavila u elektronički sustav kod utvrđivanja kvoruma, no i bez njih prijavila su se 84 zastupnika. Kada je oporba vidjela da vladajući imaju kvorum, i ona se uključila u glasovanje. Iako je točka o ukidanju ureda bivšeg predsjednika raspravljena prije nekoliko tjedana, zbog nedostatka kvoruma dosad nije izglasana. Zakon je danas ipak usvojen većinom glasova, dakle s 81 glasom za, 44 protiv i 4 suzdržana. Mesić će tako od 1. lipnja ostati bez trajnog prava na ured, osobnog vozača i službeno osobno vozilo, dok će mu se na teret državnog proračuna dalje i dalje osiguravati fizička zaštita. Saborska je većina time ispunila zahtjev Mosta, a očekuje se da će se ovim izmjenama godišnje uštedjeti oko 600.000 kuna. Zastupnici su se ujutro okupili na još jednom pokušaju glasovanja o prijedlozima raspravljenima kroz protekla tri tjedna. Problemi s kvorumom počeli su krajem travnja, kada je oporba napustila sabornicu i tako onemogućila donošenje zakona kojim bi se ukinuo ured bivšeg predsjednika Stjepana Mesića. Glasovanja nije bilo ni idućeg petka, 6. svibnja, a vladajući su tada objašnjavali kako ga je nemoguće provesti jer je dio zastupnika na putu, kao i dvoje ministara čiji zamjenici još uvijek nisu imenovani pa nitko u ime Vlade nije mogao sudjelovati u raspravi o amandmanima na zakonske prijedloge iz njihova resora. Prošloga petka, 13. svibnja, zastupnici su se ponovno okupili na glasovanju i uspješno odlučili o tri točke, no na trećoj, prijedlogu potvrđivanja direktive na području platnog prometa, oporba je ponovo napustila sabornicu, u kojoj je ostalo 75 zastupnika, jedan manje od broja nužnog za donošenje odluka. >>Grbin: 'Iz HDZ-a će pokušati prikriti da ih je preuzeo MOL te da nam vodi državu' >>Odgođena sjednica Odbora za pravosuđe jer Vlada nije dala mišljenje na izvješće DORH-a 