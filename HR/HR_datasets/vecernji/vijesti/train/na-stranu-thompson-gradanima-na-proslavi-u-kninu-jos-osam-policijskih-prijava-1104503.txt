Dvije kaznene prijave zbog povrede ugleda strane države te šest prekršajnih prijava od čega je njih pet zbog kršenja javnog reda i mira, a jedna zbog kršenja zakona o javnom okupljanju, bilanca su proslave 21. obljetnice "Oluje" u petak u Kninu, a sudeći po Facebook profilu Marka Perkovića Thompsona i on se našao među prekršiteljima javnog reda i mira. Glasnogovornica Policijske uprave šibensko-kninske Marica Kosor je na upit Hine da potvrdi kako je Thompson sinoć nakon završetka koncerta u Kninu prekršajno prijavljen izjavila da po zakonu ne može govoriti o osobama koje su prijavljene. "Mogu samo potvrditi da smo zbog povrede ugleda strane države podnijeli kaznene prijave protiv muškaraca starosti 27 i 44 godine koji su zapalili zastavu Republike Srbije, a uz to smo podnijeli pet prekršajnih prijava zbog narušavanja javnog reda i mira, te jednu iz Zakona o javnom okupljanju", odgovorila je Kosor. Izvijestila je i da je u tijeku postupak identifikacije osoba koje su sudjelovale u zaustavljanju prometa na glavnoj kninskoj ulici gdje su palili 'bengalke', lupali po automobilima, pjevali 'Juru i Bobana'. Sve to događalo se u koloni zaustavljenih vozila u kojoj se nalazio i policijski kombi. Na Thompsonovom Facebook profilu objavljeno je da ga je sinoć šibenska policija prekršajno prijavila "jer je glasno pjevao 'Za dom spremni'", a da je, kako piše, cijeloj javnosti jasno da je pjevao pjesmu "Bojna Čavoglave", koja u svom dijelu ima stih "Za dom spremni" i to da je pjevao "kako logika nalaže, glasno, jer koliko je poznato ne postoji tiho pjevanje, a isto tako se zna da ta pjesma nije zabranjena". Tekst završava time kako je očito da nekima smeta i "Oluja" i veličanstvena proslava u Kninu, a i večer u Kninu koja je posvećena gradu heroju, Vukovaru. U Zakonu o prekršajima protiv javnog reda i mira, među ostalim, se navodi da će se onaj tko na javnom mjestu izvođenjem, reproduciranjem pjesama, skladbi i tekstova ili nošenjem ili isticanjem simbola, tekstova, slika, crteža remeti javni red i mir, kazniti za prekršaj novčanom kaznom u protuvrijednosti domaće valute od 50 do 300 DEM ili kaznom zatvora do 30 dana. >> Oluja u objektivu ratnog snimatelja HTV-a: Ušao je u Knin s vojskom i zabilježio povijest 