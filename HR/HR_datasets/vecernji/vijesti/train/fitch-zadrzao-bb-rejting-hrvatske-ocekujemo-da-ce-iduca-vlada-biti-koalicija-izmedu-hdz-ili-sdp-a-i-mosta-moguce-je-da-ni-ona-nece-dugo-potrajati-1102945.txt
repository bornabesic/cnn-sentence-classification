Agencija Fitch Ratings potvrdila je dosadašnji dugoročni kreditni rejting Hrvatske za zaduživanje u stranoj i domaćoj valuti na 'BB' i kratkoročni na 'B', a zadržala je i negativne izglede. Kako navodi u svom priopćenju, postojeći rejting odražava ravnotežu između tereta vanjskog duga i slabe izvedbe gospodarskog rasta s jedne strane i povoljnih pokazatelja te relativno visokog BDP-a po glavi stanovnika s druge strane. Agencija ističe kako je prošlogodišnji proračunski manjak od 3,2 posto BDP-a bio bolji od njihova očekivanja, potpomognut poboljšanom poreznom naplatom i povratkom gospodarskog rasta. U ovoj godini predviđa daljnje smanjenje proračunskog deficita na 2,6 posto BDP-a. No, napominje da javni dug ostaje i dalje visok, procjenjujući da bi na kraju prognostičkog razdoblja, u 2018. mogao biti na razini od 86,3 posto BDP-a. U Fitchu ističu i da je politički rizik porastao od njihove zadnje revizije rejtinga hrvatske države u siječnju ove godine. "Vlada Tihomira Oreškovića postigla je mali napredak na planiranju ključnih reformi, koji bi novoj vladi mogaoa omogućiti da brzo djeluje. Međutim, lokalni izbori u svibnju 2017. mogli bi odgoditi teške političke reforme. Dodatno, prilično je malo vjerojatno da će HDZ ili SDP ostvariti apsolutnu pobjedu. Fitch očekuje da će iduća vlada biti koalicija između jedne od dviju velikih stranaka i Mosta. Ona bi mogla omogućiti značajne reforme, no moguće je da neće dugo potrajati, kao što je pokazala prijašnja vlada HDZ-Most", ističu analitičari Fitcha. U agenciji procjenjuju da kratkoročni i dugoročni izgledi za gospodarskim rastom predstavljaju i dalje slabost što se tiče rejtinga. Navode da je prošlogodišnja stopa rasta od 1,6 posto prilično slaba. U ovoj godini očekuju rast od 1,8 posto, a u razdoblju 2017-2018. prosječan po stopi od 1,9 posto. "Potencijalni rast procjenjujemo na 1-2 posto godišnje, što je vrlo niska stopa za jednu zemlju s hrvatskom razinom dohotka", ocjenjuju u Fitchu, te upozoravaju da bi Hrvatska mogla i dalje zaostajati za zemljama iz središnje i istočne Europe s boljom izvedbom. "Hrvatska niska potencijalna stopa rasta odražava velik i neučinkovit javni sektor, sporo rješavanje loših zajmova, slab napredak po pitanju strukturnih reformi i izazovne demografske izglede", kažu u Fitchu. Negativni izgledi za rejting odražavaju mišljenje analitičara Fitcha da bi on mogao biti snižen u slučaju da ne dođe do održivog smanjivanja udjela javnog duga u BDP-u, potom zbog smjera politike, slabe fiskalne izvedbe, porasta troškova financiranja ili slabog nominalnog rasta BDP-a. S druge strane, Agencija bi mogla izglede revidirati na stabilne u slučaju da napredak u fiskalnoj konsolidaciji ojača povjerenja u to da će u srednjem roku doći do smanjivanja udjela javnog duga u BDP-u, u slučaju jačanja izgleda za rastom i boljom konkuretnosti, posebice kroz provedbu strukturnih reformi. Inače, prije dva tjedna i Standar&Poor's je potvrdio postojeći kreditni rejting Hrvatske, zadržavši negativne izglede. Sve tri vodeće svjetske rejting agencije – Standard&Poor's, Moodys i Fitch tako i dalje drže kreditni rejting Hrvatske dva stupnja ispod investicijske razine i to s negativnim izgledima. >>Hrvati će za 20 godina zarađivati kao danas Nijemci – mjesečno više od 2000 eura... 