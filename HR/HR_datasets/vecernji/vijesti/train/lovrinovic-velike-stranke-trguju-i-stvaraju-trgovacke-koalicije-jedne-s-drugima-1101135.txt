Predsjednik novoutemeljene stranke Promijenimo Hrvatsku Ivan Lovrinović optužio je velike stranke da stvaraju trgovačke koalicije i lažu kad govore kako na prijevremenim parlamentarnim izborima u rujnu ove godine male stranke neće uspjeti. "Velike stranke trguju i stvaraju trgovačke koalicije jedne s drugima", ustvrdio je Lovrinović na konferenciji za novinare u Splitu na kojoj ga je poduprlo nekoliko regionalnih stranaka iz Dalmacije te nekoliko udruga i istaknutih pojedinaca. "Lažu nam kada govore da pojedinci i male stranke neće uspjeti, ali mi ćemo uspjeti, a oni znaju da su ovo za njih najopasnije koalicije s građanima, udrugama i ljudima kojima ne možete lagati," rekao je Lovrinović. Na rub gospodarskog i društvenog ponora Ocjenjujući da je stranka Promijenimo Hrvatsku svojevrsni pokret za promjene u Hrvatskoj, rekao je da će se uskoro vidjeti njegova snaga. Stranka "nije neki treći put jer mi želimo biti jedini put i želimo politiku i političare koji neće širiti obmane, nego će u središte staviti srednji sloj i čovjeka koji živi od svojega rada", istaknuo je. Po Lovrinovićevim riječima, vlade koje su vodile Hrvatsku zadnjih dvadesetak godina "dovele su nas na stranputicu i na rub gospodarskog i društveng ponora". Gdje je politički smještena stranka Promijenimo Hrvatsku Na novinarsko pitanje gdje je politički smještena ta stranka, Lovrinović je odgovorio kako su pojmovi 'desno' i 'lijevo' u Hrvatskoj pomiješani pa oni koji govore da su lijevo vode desnu ekonomsku politiku, a oni koji su desno govore da čuvaju interese države i nacije, a s druge strane devastiraju ekonomiju. "Ako su u pitanju država i nacionalni interesi, stranka Promijenimo Hrvatsku je malo više desno, a ako su u pitanju odnosi rada i kapitala, onda smo malo više lijevo", objasnio je Lovrinović. Predsjednica regionalne stranke Dalmatinskih demokrata Jadranka Matijević, koja je i koordinatorica inicijative u kojoj nekoliko regionalnih stranaka iz Dalmacije, udruga i istaknutih pojedinaca podupire Lovrinovića i njegovu stranku, rekla je kako su se toj inicijativi pridružili stranka Jadranski socijaldemokrati te Udruga "Dalmatinski potrošač". "Gospodin Lovrinović je osvojio naše simpatije pomažući Udruzi 'Franak' i time je pokazao svoju socijalnu osjetljivost", istaknula je Matijević.  Ivan Rude, koji se pokušao kandidirati na posljednjim izborima za hrvatskog predsjednika, istaknuo je kako podupire Lovrinovića jer on svojim programom nudi izlaz iz teške situacije u kojoj je Hrvatska. Predsjednik udruge Europskog pokreta iz Splita Ivo Grga rekao je kako podupire Lovrinovića jer se zauzima za korjenite i radikalne promjene u Hrvatskoj. Sveučilišni profesor Drago Jakovčević rekao je kako podupire program koji je Lovrinović osmislio za Most, ali on 'okljaštren' te zato, po njegovu mišljenju, nije uspjelo partnerstvo između Domoljubne koalicije i Mosta. Izlaz Hrvatske iz siromaštva "Ekonomski program gospodina Lovrinovića nudi izlaz Hrvatske iz siromaštva i u središte stavlja monetarnu reformu bez koje se ne može ostvariti nijedna druga reforma", ocijenio je Jakovčević. Po njegovu tumačenju, ta monetarna reforma, među ostalim, znači i ukidanje valutne klauzule i drugog mirovinskoga stupa. "Kad bismo ukinuli drugi mirovinski stup, bili bismo najmanje zadužena zemlja Europske unije", tvrdi Jakovčević. Na pitanje novinara ima li neka zemlja koja bi mogla poslužiti kao model Hrvatskoj za izlazak iz krize, Jakovčević je odgovorio kako je to Mađarska. "Mađarska je vratila svoje banke, snizila kamatne stope, riješila problem valutne klauzule i obeštetila svoje dužnike koji su bili opterećeni švicarskim frankom, a ta zemlja iz svojih izvora financira svoje poduzetništvo uz povoljnije kamatne stope, deprecira svoju valutu i potiče izvoz", istaknuo je Jakovčević. 