Turski predsjednik Recep Tayyip Erdogan zaprijetio je danas da će otvoriti granice kako bi propustio migrante koji žele ući u Europu, dan nakon što se u Europskom parlamentu glasalo o zamrzavanju pregovora o prijamu Turske u EU. – Kad se 50.000 migranata okupilo na graničnom prijelazu Kapikule (na tursko-bugarskoj granici), zvali ste upomoć. Počeli ste se pitati: "Što ćemo ako Turska otvori svoje granice?" – izjavio je Erdogan. – Dobro me poslušajte. Ako učinite još korak, te će se granice otvoriti, utuvite si to u glavu – kazao je Erdogan u govoru u Istanbulu. U neobvezujućoj rezoluciji, usvojenoj velikom većinom u Strasbourgu, eurozastupnici su pozvali u četvrtak na "privremeno zamrzavanje" pristupnih pregovora s Turskom zbog "neobuzdane" represije koja traje od neuspjela državnog udara u srpnju. Erdoganove izjave odgovor su na europske strahove da će turski režim odustati od primjene sporazuma o migrantima potpisana u ožujku s EU i prekinuti zadržavati priljev izbjeglica koje pokušavaju doći do Europe. Turska na svojem tlu ima 2,7 milijuna sirijskih izbjeglica. EU postaje sve kritičniji spram Turske koja je otpustila ili suspendirala s položaja više od 110.000 ljudi, od vojnika, akademika, sudaca, novinara do kurdskih čelnika, zbog navodne podrške neuspjelom državnom udaru u srpnju. EU je u ožujku obećao ubrzati pristupne pregovore Ankare u zamjenu za njezinu pomoć u migrantskoj krizi, odnosno sprečavanju migranata da krenu prema obalama Europe. Erdogan optužuje EU da ne razumije težinu stanja u Turskoj i najavio je da bi iduće godine mogao organizirati referendum o pregovorima s Unijom. Austrija i Luksemburg predvode pozive na obustavu pregovora s Turskom, dok Njemačka, Francuska i većina drugih država za sada podržavaju njihov nastavak i boje se u pitanje dovesti tursku suradnju u migrantskoj krizi. Svi, međutim, ističu da će pregovori biti prekinuti ako Turska ponovno uvede smrtnu kaznu. Turska je započela pregovore s Europskom unijom još u listopadu 2005., ali nije daleko odmakla. >> Erdoğan kao odgovor u EU šalje val izbjeglica? >> Turska i EU: Je li došao kraj puta? 