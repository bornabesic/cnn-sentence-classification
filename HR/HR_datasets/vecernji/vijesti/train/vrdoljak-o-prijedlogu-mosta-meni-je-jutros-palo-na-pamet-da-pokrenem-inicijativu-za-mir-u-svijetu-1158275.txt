Predsjednik HNS-a Ivan Vrdoljak poručio je kako je Mostov prijedlog da se uvede plaćanje eurima za vrijeme turističke sezone populistička ideja oko koje se nisu dogovorili niti sa svojim partnerom HDZ- om niti Hrvatskom narodnom bankom.  - Meni je jutros palo na pamet da pokrenem inicijativu za mir u svijetu, samo nisam razgovarao s Trumpom i Putinom, kao što Most nije razgovarao s HNB- om niti sa svojim koalicijskim partnerima. Trebali bi se prvo malo uozbiljiti, a onda s ovakvim populističkim stvarima izaći u javnost. Nije vrijeme za bacanje balona i to trebaju prvo uskladiti iza zatvorenih vrata jer valjda tako trebaju funkcionirati - tvrdi Vrdoljak. Vladajući ne znaju što i kako, neodlučni su i nekompetentni, drži Vrdoljak. - Nažalost, ovo se proteglo u jednu trakavicu da više nikome nije jasno, niti meni niti građanima, što se tu uopće događa. Ali svi znamo da postoji nekakav problem. Zadnji su dani za donošenje konačne odluke. Ako ništa drugo, napravite ono što sam ja napravio 2014.  Ja sam tada kao Skupština HEP-a dao pravo Upravi da potpiše ugovore jer sam tada ja stajao iza svojih odluka i odluka Vlade. Zašto oni sada to ne naprave, ne znam. Neodlučni su i to je postala prva karakteristika ove Vlade. Ne donose se odluke nego se samo vrte u krug. Vidite stanje u Agrokoru, plin, INA, HEP, kurikularna reforma... samo se politizira iz dana u dan. Vlada traži izlaz koji je neobičan, a to je ekstra dobit INA- i, a gubitak HEP- u- komentira Vrdoljak. Tvrdi da je on, kad je bio ministar, preuzimao odgovornost, pa i aktualnoj Vladi poručuje da napravi isto. - Dajte ljudi preuzmite odgovornost, nemojte ju prebacivati na druge i onda biti nervozni zbog toga. Donesite odluku i stanite iza svojih odluka čvrsto i pokažite da ste dovoljno jaki voditi ovu zemlju u pravom smjeru. Ovo se vidi da je nakon mjesec i po dana potpuna bezidejnost - kazao je Vrdoljak. Kaže kako je jasno da između Mosta i HDZ-a, koji čine vlast, postoje suštinski problemi, što se, dodaje, vidi i kod Mostovog prijedloga o otvaranju arhiva s kojim se Vlada ne slaže.  - Neka rade što ih je volja, HNS nema problema s arhivima. Postoje neke stranke u Hrvatskoj koje se zbog toga mogu zabrinuti, ali to je manje bitno. Ono što je bitno i što se može vidjeti u ovom trenutku kad se poveže nekoliko pitanja, a to je da premijer Plenković donosi kao svoj veliki uspjeh u hrvatsku politiku je politička stabilnost. Na čemu? Na plinu? INA- i? Arhivama? Agrokoru? Nema je nigdje, on nema stabilnu Vladu - nastavlja Vrdoljak. osvrnuo se i na situaciju u Agrokoru koja je, smatra, postala teret. - Nema konkretnih rješenja i mislim da je došlo vrijeme da se da mir i Upravi i vjerovnicima i kreditorima i dobavljačima da se nađe rješenje i uvjeren sam da će ga naći. Treba ići u onom smjeru koje smo bezbroj puta rekli, a to je da treba dobro paziti i efektima na 150.000 obitelji, dobavljačima i naći rješenje koje nije fokusirano na obitelj Todorić nego puno šire. I ne se služiti jeftinim populizmom- poručio je Vrdoljak zaključivši kako tu nema problema s vlasništvom nego kako se upravlja tvrtkom i da li se dobavljači i poljoprivrednici plaćaju na vrijeme. >> Vrdoljak: Nema političkog interesa Rusije u kontroli hrvatskih tvornica >> 'Ne smije se dogoditi da građani plaćaju tuđe dugove, ali ne treba gledati Agrokor kroz obitelj Todorić' 