Zatraživši na sjednici Vlade bez najave razrješenje trojice Mostovih ministara, premijer Plenković odnio je važnu političku pobjedu, no daleko od toga da je dobio rat. I Boži Petrovu ostalo je nešto municije. Plenkovićev potez, logičan manevar u kut stjeranog predatora, nesumnjivo je potez lidera, ali vrlo riskantan. Iako je na konferenciji za novinare nakon sjednice Vlade djelovao hladan kao špricer i vrlo uvjerljiv (s ponekim gutljajem vode previše), iza samouvjerenosti stoji velika nepoznanica budućeg sastava saborske većine. Željena matematička računica je jasna, no razvidno je da Plenković još nema osiguranih 76 glasova u parlamentu koji bi osigurali nastavak rada njegove rekonstruirane Vlade. Osim toga, slijede lokalni izbori s neizvjesnim ishodom, pogotovo u Zagrebu i Splitu te Mostovim utvrdama u južnoj Dalmaciji koji bi mogli, ovisno o ishodu, utjecati na Plenkovićevu unutarstranačku poziciju i na dulji rok odrediti konstelaciju snaga u domaćoj političkoj areni. Međutim, načinom na koji je presjekao napetost uzrokovanu Mostovim izbjegavanjem davanja podrške ministru Zdravku Mariću, Plenković je ušutkao pobunjenike, mahom predstavnike desne provenijencije, u vlastitim redovima, koji su od početka bili nezadovoljni suradnjom s Mostom. Prvi test, međutim, uslijedit će na izglasavanju (ne)povjerenja ministru Mariću. Iako je zahtjev SDP-a sada pao u drugi plan, borba za Marićev ostanak u Vladi neće se moći izbjeći. Ne ide Plenkoviću na ruku što u toj igri tempo diktira predsjednik Sabora Božo Petrov, koji tu točku na dnevni red može staviti u najkraćem roku, prije nego što HDZ skupi dovoljno ruku podrške ministru financija. (Ne)jasna ustavna procedura smjenjivanja ministara, oko koje ponovno dvoje pravni stručnjaci, u tome je manje bitan faktor. Kako god bilo, Hrvatska je nakon polugodišnjeg prividnog mira opet na putu političke nestabilnosti, koja nikome ne odgovara. Zasad je jasno samo da je jednoipolgodišnji eksperiment zvan Vlada HDZ-a i Mosta zauvijek završen.      