Unatoč svim mukama i problemima, a najviše kritikama, HRT je mnogima i dalje mjesto na kojem, iz različitih razloga i interesa, žele raditi. Ne čudi stoga da se i nakon odlazaka mnogi tamo nastoje pod svaku cijenu i vratiti. Unosan natječaj A da to nekima i uspijeva ili će uspjeti, čak i višekratno, svjedoče i najnovije neslužbene informacije vezane uz početak nove jesenske sheme HTV-a. Jedna od njih odnosi se na Hloverku Novak Srzić kojoj je, podsjećamo, bivši šef HRT-a Goran Radman dao otkaz istodobno kada i Elizabeti Gojan.  Naime, početkom kolovoza HRT je raspisao natječaj za nekoliko novinarskih mjesta (i plaću oko 5000 kuna) te jedno mjesto urednika-mentora (s plaćom, navodno, 16.000 kuna), a sad se može čuti da je to uredničko-mentorsko mjesto rezervirano za povratak Hloverke Novak Srzić. Kako na HRT-u nismo mogli dobiti neku precizniju informaciju, samu H. Novak Srzić upitali smo je li točno da se javila na taj natječaj. – Ne, nisam se javila na taj natječaj – uzvratila je kratko. Znači, ne vraćate se na HTV, dodatno smo priupitali, na što je odgovorila: – Vraćam se, ali ne sad. Uskoro. Kako nas je zanimalo je li to riječ o nagodbi, zbog tužbe koju je podigla nakon otkaza, Hloverka Novak Srzić samo je uzvratila da nije riječ o nagodbi s HRT-om, nego o presudi koju očekuje, a koja bi je opet trebala vratiti na HTV. Vanjski angažmani A dok se to i, ako se to dogodi, na ekranu HTV-a pojavit će neki drugi. Tako ćemo ponedjeljkom u 20 sati opet moći gledati Željku Ogrestu u novom talk showu “Dva : jedan u gostima”. A utorkom nakon “ozbiljnog” Dnevnika slijedi humoristični “Dnevnik” Željka Pervana. Eto na HTV-u i Romana Bolkovića koji će također voditi novi talk show, a na ekran se vraća i Press klub koji će odsad voditi Tihomir Dujmović. Sve su to, kažu, “vanjski” angažmani.  >> HRT dobio presudu protiv Novak Srzić, HNIP i HND osuđuju otkaz zbog 'verbalnog delikta' 