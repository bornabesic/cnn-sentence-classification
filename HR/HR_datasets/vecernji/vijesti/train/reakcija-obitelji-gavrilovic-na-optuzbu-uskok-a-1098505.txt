Iako je već godinama pod istragom zbog optužbi da je počinio kazneno djelo zloporabe položaja i ovlasti, Georgu (Đuri) Gavriloviću prije nekoliko je dana uručena optužnica USKOK-a za ratno profiterstvo. U optužnici stoji kako se vlasnik petrinjske mesne industrije Gavrilović, uz blagoslov tadašnjeg ministra financija, domogao 7,9 milijuna kuna namijenjenih za obranu države, kako bi stekao imovinu. Povodom medijskih napisa i rasprava vezanih uz samu optužnicu, obitelj Gavrilović odlučila je reagirati poslavši priopćenje u kojem želi skrenuti pozornost javnosti na okolnosti koje su dovele do spomenute optužbe i drže kako je ona vremenski i sadržajno konstruirana samo u svrhu pristiska na vođenje arbitražnog postupka.  "Kao nositelj jedne od najstarijih hrvatskih robnih marki, obitelj Gavrilović prošla je trnovit put rasta tvrtke do razine svjetskog prehrambenog diva. Osim brojnih nagrada i stjecanja međunarodnog ugleda, nažalost proteklih 20 godina doživljavamo mnogobrojne pritiske od različitih poslovnih i financijskih avanturista, kao i od osoba povezanih sa starim režimom."  "Cilj je uvijek isti, mijenjaju se samo forme. U tom smislu i pokretanje ove optužnice promatramo kao još jedan, možda finalni pritisak na nas o kojem ćemo se očitovati na sudskim ročištima kada do njih dođe. Sve ukazuje na zaključak da je optužnica sadržajno i vremenski konstruirana samo u svrhu pritiska na vođenje našeg arbitražnog postupka", stoji u priopćenju obitelji. Tim povodom obitelj Gavrilović podsjetila je kako se proizvodnjom i preradom mesa bave od kraja 17. stoljeća, o čemu svjedoče brojne isprave i dokumenti utvrđeni zakonima habsburške monarhije. Tvrtka je 1945. godine nacionalizirana, a članovi obitelji završavaju u zatvoru i emigraciji.  Ratne 1991. godine Đuro Gavrilović kupio je tvornicu Gavrilović, svoje obiteljsko nasljeđe, dok je tvornica bila u stečaju, a država pod neprijateljskom okupacijom.  Dio dokumentacije o kupnji je i izjava kojom se Republika Hrvatska odriče odgovornosti u slučaju da zgrade i imovina tvrtke Gavrilović budu uništene u ratnim djelovanjima. Nakon što su grad i tvrtka oslobođeni operacijom 'Oluja', proizvodnja se postupno obnavlja, nakon čega je uslijedilo turbulentno razdoblje koje obitelj Gavrilović stavlja i u današnji kontekst. "Nakon stabilizacije i razvoja proizvodnje, ponovnog zadobivanja međunarodnog ugleda i brojnih nagrada, od 1996. do danas stalno smo suočeni s pretenzijama ka našoj obiteljskoj firmi što je rezultiralo arbitražnim postupkom 2012. godine. Na taj nužan korak smo se odlučili kako bi riješili nedoumice koje su na razoran način sprječavale rast obiteljske tvrtke i nakon što su iscrpljene sve mogućnosti u Hrvatskoj. Od tada, pritisci na obitelj Gavrilović i tvrtku eskaliraju u koje se može ubrojiti i optužnica USKOKA o kojoj upravo čitamo u medijima." Zaključuju kako neće odustati zbog svoje velike odgovornosti i obveze prema zaposlenicima, potrošačima i hrvatskoj javnosti uz koje ih veže 326 godina rada i kojima se ovim putem zahvaljuju na lojalnosti i podršci.  >> Gavrilović optužen da je mesnu industriju kupio novcem namijenjenim obrani države 