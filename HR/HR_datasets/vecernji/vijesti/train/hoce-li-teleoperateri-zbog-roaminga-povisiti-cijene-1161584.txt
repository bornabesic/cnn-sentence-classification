Izglasavanjem uredbe o maksimalno dopuštenim veleprodajnim cijenama između teleoperatera, Europski parlament jučer je ispunio i posljednju pretpostavku za očekivano ukidanje posebnih naknada za tzv. roaming unutar cijele Europske unije. Tako će od 15. lipnja cijena telefoniranja, slanja SMS poruka ili surfanja internetom s mobilnih telefona izvan Hrvatske u ostalim članicama EU biti izjednačena s cijenama u domaćem prometu, unutar Hrvatske. Nema više prihoda od turista Punih deset godina, od 2007., Europska je unija konstantno radila na snižavanju cijene roaminga. Tako je 2007., primjerice, minuta odlaznog poziva u roamingu u EU bila pola eura, a danas je 5 centi. Megabajt podatkovnog prometa 2012. koštao je 70 centi, a danas košta 5 centi. Ali nakon deset godina snižavanja cijena, od 15. lipnja roaming unutar EU praktički više neće postojati (pod uvjetom da korisnici ne zloupotrebljavaju pravila o “poštenom korištenju” besplatnog roaminga). Bit će izjednačen s cijenama kod kuće. – Prekomjerne cijene roaminga bile su anomalija na kontinentu na kojem se ljudi slobodno kreću između država – rekao je Andrus Ansip, potpredsjednik Europske komisije zadužen za digitalno jedinstveno tržište. – Ovo je velika pobjeda i za hrvatske građane koji će konačno dobiti jeftine impulse – komentirala je HDZ-ova europarlamentarka Dubravka Šuica. Njezin kolega Tonino Picula (SDP) upozorava da ukidanje roaminga ne smije biti opravdanje telekom kompanijama za povećanje cijena domaće telefonije. Od takvog scenarija mnogi strahuju: da telekom operateri nadomjeste gubitak visokih prihoda od roaminga (a operateri u Hrvatskoj oslanjali su se na te prihode u turističkoj sezoni) jednostavno tako što će nuditi skuplje pakete, tj. da gubitak zarade na strancima nadomjeste većom zaradom na domaćim klijentima. – Europska komisija je procijenila da će se smanjenje profita teleoperatera zapravo kompenzirati činjenicom da će velik broj potrošača tek sada početi koristiti roaming. Zajedničko digitalno tržište Zbog neugodnih iznenađenja koja su nas sve znala dočekati na računu poslije povratka s putovanja, većina nas se oslanjala na bežični internet u kafićima i hotelima. Izmjena je od velike važnosti za projekt zajedničkog digitalnog tržišta – smatra Biljana Borzan (SDP).      >> Europski parlament uklonio posljednju prepreku za ukidanje roaminga >> U EU ćemo se mobitelima koristiti kao kod kuće. Ovih 5 informacija morate znati! Ukidanje roaminga, zajedno s uzastopnim pojeftinjenjima tijekom proteklih 10 godina, jedna je od najpopularnijih odluka donesenih unutar EU, jedna od onih odluka koje Uniju čine pozitivnom i relevantnom u očima građana. No, može li sada, nakon što je roaming konačno ukinut i kad se više nema kamo dalje napredovati po tom pitanju, Europska komisija pronaći novu jednako popularno temu na kojoj može ostvariti sličan pozitivan učinak na svakodnevni život građana? To pitanje postavljaju si ovih dana mnogi u Bruxellesu, ali čini se da još ne nalaze odgovor koji bi zazvonio u ušima masa kao što je svako novo pojeftinjenje, a sada i potpuno ukidanje roaminga, znalo zazvoniti. 