Tajni dokumenti predočeni prošli tjedan izabranom američkom predsjedniku obuhvaćaju i kompromitirajuće podatke koje su o njemu prikupili ruski agenti, izvijestio je CNN dan uoči prve tiskovne konferencije Donalda Trumpa u srijedu, a on je sve navode odbacio kao lažne i "lov na vještice".  Navodi su sažetak na dvije stranice koji je pridodan izvješću od 35 stranica, što ga je američka obavještajna služba predala u petak Trumpu i predsjedniku Baracku Obami, navodi CNN i citira više američkih dužnosnika koji su bili upućeni u izvješće. "Lažne informacije – lov na vještice!" komentirao je Trump na Twitteru, omiljenoj platformi za komunikaciju s javnošću, napisavši cijelu poruku velikim slovima. CNN piše da američka savezna policija (FBI) istražuje vjerodostojnost i točnost navoda koji se prije svega temelje na informacijama iz ruskih izvora. FBI je odbio komentirati, a to je odbio i predsjednik Obama u utorak kazavši da Bijela kuća ne komentira tajna izvješća. Glasine da je Rusija pokušala kompromitirati Trumpa, newyorškog kralja nekretnina, kružile su Washingtonom mjesecima. Izvješće sadrži i videosnimku Trumpova druženja s prostitutkama u moskovskom hotelu. Snimile su ga ruske tajne službe kako bi ga potencijalno mogle u budućnosti ucjenjivati, piše dnevni list The New York Times.   Također sadrži i razmjenu informacija između Donalda Trumpa i njegovih suradnika s Kremljem, što se odvijalo nekoliko godina.  Činjenica da je izvješće predstavljeno u petak Trumpu, ali i Obami i drugim dužnosnicima u Kongresu, pokazuje koliku važnost tim dokumentima pridaju američke obavještajne službe, piše agencija Reuters. U izvješću se zaključuje da je ruski predsjednik Vladimir Putin naredio da se treba Trumpu pomoći u predsjedničkoj kampanji 2016. kako bi pobijedio kandidatkinju demokrata Hillary Clinton. U izvješću stoji da su američke obavještajne agencije zaključile da se, u sklopu tih napora, ruska obavještajna agencija GRU služila posrednicima kao što su WikiLeaks i drugi kako bi objavila hakiranu elektroničku poštu demokrata koja ih je prikazala u nepovoljnom svjetlu.  Izvješće je, unatoč tome što nije potvrđena njegova autentičnost, izazvalo pomutnju u Washingtonu i u Kongresu, piše agencija AFP. "Ako se navodi o suradnji u kampanji između Trumpa i ruskih agenta pokažu točnima, kao i navodi da su Rusi kompromitirali neovisnost izabranog predsjednika Trumpa, to će biti doista šokantno. Bit će eksplozivno", rekao je demokratski senator Chris Coons CNN-u. U svojoj predsjedničkoj kampanji Trump, koji je pobijedio na izborima 8. studenoga, zagovarao je približavanje Sjedinjenih Država i Rusije i dugo je vremena odbijao prihvatiti izvješća američkih tajnih službi o ruskome hakiranju demokratske elektroničke pošte, čime je Moskva nastojala utjecati na kampanju. Ovi dokumenti objašnjavaju bez sumnje "stalnu Trumpovu obrane Rusije i njegovo divljenje Putinu", napisao je na Twitteru bivši republikanski kandidat za predsjedničke izbore i bivši agent CIA-e Evan McMullin. >> FBI otkrio: Rusi nisu hakirali Trumpovu kampanju 