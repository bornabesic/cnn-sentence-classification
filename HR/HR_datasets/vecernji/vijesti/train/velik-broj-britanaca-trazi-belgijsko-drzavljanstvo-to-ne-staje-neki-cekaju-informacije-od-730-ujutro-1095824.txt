Belgija od Britanaca dnevno dobiva stotine zahtjeva za belgijskim državljanstvom nakon što je prošlog četvrtka Velika Britanija odlučila izaći iz Europske unije, objavili su službenici. Gotovo 24 tisuće Britanskih državljana živi u Belgiji, a trećina ih je u Bruxellesu, gdje mnogi rade za institucije EU-a i NATO-a čija su sjedišta u tom gradu.  Dominique Dufourny, gradonačelnica bruxelleskog okruga Ixelles, rekla je kako je u zadnjih par dana 40 ljudi došlo prikupiti potrebne dokumente. "To ne staje. Neki čekaju informacije od 7.30 ujutro", rekla je Dufourny.  Drugi bruxelleski okruzi također javljaju o velikom broju Britanaca koji traže informacije o belgijskom državljanstvu. U lokalne vladine urede u bogatim predgrađima Uccle i Woluwe Saint Lambert stiglo je oko 50 zahtjeva.  "Inače nas rijetko netko traži informacije o državljanstvu", rekla je glasnogovornica Woluwe Saint Lamberta, istaknuvši kako se od petka "dogodila eksplozija".  Za dobivanje belgijskog državljanstva potrebno je živjeti i raditi u toj državi više od 5 godina, te poznavati osnove barem jednog od njezina tri službena jezika – nizozemskog, francuskog ili njemačkog. Oni koji nisu nikad radili moraju u Belgiji živjeti barem 10 godina, te dokazati da su se do neke razine integrirali u belgijsko društvo. Broj Britanaca koji žive u nekoj drugoj državi članici EU-a je 1,3 milijuna, dok u Velikoj Britaniji živi oko 3 milijuna stranih državljana EU-a.  