Napokon je objavljena i najiščekivanija imovinska kartica, ona premijera Tihomira Oreškovića, koji je karijeru gradio na visokim pozicijama u poslovnom svijetu, a ukupnom imovinom opet nije najbogatiji političar u Hrvatskoj. Premijerovo bogatstvo, kada se zbroji sva imovina (stanovi, auti, satovi) i štednja, ukupno iznosi 21,9 milijuna kuna i s tim je iznosom tek osmi po bogatstvu među političarima u Hrvatskoj. BMW i Lexus Poseban je kuriozitet da mu većina imovine glasi na suprugu. Orešković nema nijedan kredit, sve je kupovao gotovinom, odnosno novcem od nesamostalnog rada. Pa je tako i stan od 5,5 milijuna kuna u Zagrebu (284,26 kvadrata) kupljen gotovinom, a glasi na premijerovu suprugu. Budući da je Oreškovićeva bračna družica Sanja nezaposlena, a navodi se da je stan stekla novcem od nesamostalnog rada, očito se radi o novcu koji je zaradio Tihomir Orešković. Premijer je prijavio neto plaću od 21.924 kune, a zajedno sa suprugom i djecom vlasnik je i štednje od 1,64 milijuna kanadskih dolara (8,2 milijuna kuna) te sa suprugom štednje od 903.000 eura (6,86 milijuna kuna). Osim toga, Oreškovićeva supruga nasljednica je zemljišta od 3000 kvadrata u Gornjem Vrapču vrijednog milijun kuna. Oreškovićeva supruga vlasnica je i BMW-a 535 XD iz 2012. godine vrijednog 300.000 kuna te Lexusa GX 470 iz 2008. godine procijenjenog na 60.000 kuna. Tihomir i Sanja Orešković ljubitelji su skupocjenih satova, pa tako oboje posjeduju sat marke Omega (Oreškovićev je Omega Speedmaster), a svaki je vrijedan po 50.000 kuna. U Vladi jučer nismo dobili odgovor zašto je glavnina Oreškovićeve imovine prijavljena na njegovu suprugu. Iako je Orešković najbogatiji član Vlade (uz njega je potpredsjednik Božo Petrov kao crkveni miš jer ima samo kuću vrijednu 222.000 kuna i renault clio storia od 35.000 kuna kupljen kreditom 2006. godine), na ljestvici najimućnijih hrvatskih političara ne bi bio među prvih pet. Večernji je list, naime, sredinom 2014. godine napravio detaljno istraživanje imovinskih kartica dužnosnika (od općinskih do vrha vlasti) i prema toj ljestvici najbogatiji je Željko Kerum. Na ljestvici ispred Oreškovića slijede načelnik Gradaca Ivan Kosović, viceguverner HNB-a Damir Odak, bivši zamjenik ministra prometa Zdenko Antešić, bivši ministar gospodarstva Radimir Čačić, bivši načelnik općine Punat Mladen Juranić i bivši gradonačelnik Kaštela Josip Berket. Dok bogati dužnosnici bogatstvo uglavnom gomilaju u nekretninama, Orešković vjerojatno ima najveću ušteđevinu (ukupno 15,06 milijuna kuna). Tomislav Karamarko, prvi potpredsjednik Vlade, zajedno sa suprugom znatno je bogatiji od Petrova, ali i poprilično kreditno opterećen. Karamarkovi tako imaju ukupno tri stana, ali i pet kredita, pritom Karamarkova supruga Ana zarađuje triput više od njega. Izgleda da su ogromni krediti obilježje većine ministara nove Vlade. Ministrica Šikić nema ništa Najbogatiji ministar među onima koji su zasad predali imovinske kartice je Lovro Kuščević koji u nekretninama ima 7,2 milijuna kuna vrijednosti. Ministar Zdravko Marić ima imovinu vrijednu četiri milijuna kuna. Ministar gospodarstva Tomislav Panenić tijekom godina nakupovao je oranica i vinograda vrijednih 1,6 milijuna kuna iako mu prihodi nisu dopuštali luksuz. I stan u Osijeku vrijedan pola milijuna kuna kupio je bez kredita. Ministri Bernardica Juretić i Oleg Butković, kao i Zdravko Marić imaju velike kredite. Bernardica Juretić mjesečno plaća 12.000 kuna kredita, a Butković ima oko 10.000 kuna kredita za stan u Novom Vinodolskom koji je kupio na kredit od 30 godina. Ministrica rada Nada Šikić nema apsolutno ništa – u imovinskoj kartici nema ni kredita ni štednje, ni nekretnina ni pokretnina! >> Milanović više nema drugi stan, auto ni štednju, a Lalovac konvertirao švicarce >> Ovo su bili najbogatiji dužnosnici 2014. godine! Tomislav Karamarko ima plaću 18.444 kune neto i vlasnik je stana od 105 kvadrata u Zagrebu vrijednog 1,332.000 kn. To je sva njegova imovina. Supruga Ana vlasnica je dvaju stanova u Zagrebu, jednog od 40,5 kvadrata (procijenjene vrijednosti od 831.600 kn) i drugog od 140 četvornih metara, koji je procijenjen na 2,787.200 kn. Ima i udjele u tvrtkama Drimia (80%) i Love Opium (50%). U tvrtki Druga strana d.o.o. Ana Karamarko ima udio od 6,66%. Zanimljivost je ove kartice da Ana Karamarko zarađuje puno više od svoga supruga – prijavila je primanja (RPO) od 401.600 kuna godišnje u neto iznosu (bruto 502.000 kn). Drugi njezin primitak od dobiti iznosi godišnje 324.000 kuna, a ima još jedan primitak od 30.000 kuna godišnje. Zajedno imaju pet kredita, a Karamarko je jedan kredit podigao uz kamatu od samo dva posto.      Božo Petrov prijavio je plaću od 18.783 kune neto, a njegova supruga zarađuje 69.360 kuna neto godišnje kao učiteljica u osnovnoj školi. Jedina zaimljivost imovinske kartice Bože Petrova je to da je iznimno skromna, ali i da je od svog rođaka, bivšeg apostolskog nuncija Martina Vidovića, 2013. godine posudio 222.000 kuna bez kamata. Petrov mu mjesečno otplaćuje 925 kuna na 20 godina. Jedina je promjena u Petrovljevoj imovinskoj kartici to da kao potpredsjednik Vlade sada zarađuje više nego kao saborski zastupnik ili gradonačelnik Metkovića. Kada je riječ o don Vidoviću, mediji su već pisali da je Petrov prvo bio optužen da mu je Crkva pomogla u kupnji kuće, da bi se potom doznalo da mu je pomogao rođak koji ga godinama savjetuje i kojeg su mediji predstavljali kao njegova svjetonazorskog oca. Petrov je prijavio da godišnje dobije 2000 kuna od drugog dohotka.      Ministrica Bernardica Juretić preopterećena je kreditima. Podigla je dva kredita ukupno vrijedna više od 200.000 eura pa svaki mjesec mora plaćati oko 12.000 kuna za rate kredita. Plaća na poziciji ministrice bit će joj 15.188 kuna pa će joj ostati tek nešto više od tri tisuće kuna za život. Kreditom je kupila stan od 64 kvadrata koji je procijenjen na 1,1 milijun kuna, a garažu je platila oko 120 tisuća kuna, što je vidljivo iz njezine imovinske kartice u kojoj nema spomena o automobilu. Navela je i prostor od četiri kvadrata koji se kupuje kao ostava uz stan.      Ministrica Bernardica Juretić preopterećena je kreditima. Podigla je dva kredita ukupno vrijedna više od 200.000 eura pa svaki mjesec mora plaćati oko 12.000 kuna za rate kredita. Plaća na poziciji ministrice bit će joj 15.188 kuna pa će joj ostati tek nešto više od tri tisuće kuna za život. Kreditom je kupila stan od 64 kvadrata koji je procijenjen na 1,1 milijun kuna, a garažu je platila oko 120 tisuća kuna, što je vidljivo iz njezine imovinske kartice u kojoj nema spomena o automobilu. Navela je i prostor od četiri kvadrata koji se kupuje kao ostava uz stan.      Ministar Butković zadužio se preko grla kupivši stan u Novom Vinodolskom. Ministar je digao kredit od 219.090 eura i kupio stan od 116 metara četvornih. Tako će više od dvije trećine svoje ministarske plaće plaćati za kredit jer je ukupno opterećen s oko 10.000 kuna mjesečno. Supruga mu je zaposlena u lokalnoj knjižnici i godišnje zarađuje oko 82 tisuće kuna pa se zapravo obitelj Butković mora osloniti na njezinu plaću koja mjesečno iznosi manje od 7000 kuna. Imaju i građevinsko zemljište od petstotinjak kvadrata koje su dobili.      Ministar Panenić tijekom godina nakupovao je 1,6 milijuna kuna vrijednih oranica i vinograda iako mu prihodi nisu dopuštali luksuz. Posjeduje i kuću s okućnicom, a sve u općini Berak. I stan u Osijeku vrijedan pola milijuna kuna kupio je bez kredita. U njegovu životopisu stoje uglavnom konzultantski poslovi na projektima pretpristupnih fondova, a u trgovačkom registru je povezan i s tvrtkom Interea u kojoj je bio suvlasnik do 2006., a koja je završila u stečaju godinama poslije njegova angažmana. Supruga je zaposlena u Borovu, koji mu je sada u resoru, za plaću od 4515 kuna.      Zlatko Mateša - U mandat ušao s 525.400 kuna  Kada je bila razriješena Vlada Zlatka Mateše, on je u svojoj kartici prijavio smanjenje iznosa na računima hrvatskih banaka za 120.000 kuna, ali i novo osobno vozilo audi A6. Prema kartici koju je ispunio u 1998., Mateša je na računu imao 525.400 kuna, od prodaje dvoipolsobnog stana.  Ivica Račan - Supruga više zarađivala  Tadašnji premijer Račan bio je prijavio plaću od 18.469 kuna, dok znatno više od njega, 4 tisuće USD mjesečno, tada je zarađivala njegova supruga Dijana Pleština u SAD-u. Račan je imao 200 dionica Istraturista, stan u Zagrebu od 150 kvadrata, sa suprugom je bio suvlasnik vikendice uz Kupu... Ivo Sanader - Važnije ono čega nije bilo  Jednu od impresivnijih imovinskih kartica imao je bivši premijer Ivo Sanader koji je 2010. godine prijavio stan u Zagrebu, stan u Splitu, a sve kupljeno bez kredita, odnosno od plaće. U Sanaderovoj kartici ipak je bilo zanimljivije sve ono što nije bilo prijavljeno... Od umjetnina, satova itd... Jadranka Kosor - Uštedjela 700.000 kuna  Bivša premijerka Jadranka Kosor vlasnica je stana procijenjene vrijednosti milijun kuna i garaže od 20.000 kuna. J. Kosor ima i štednju od 700.000 kuna, 12.500 švicarskih franaka te 429 dolara. Bivša prva žena Vlade nema kredita, a od dužnosničke plaće lijepo je i uštedjela.  Zoran Milanović - Prodao stan, nema više štednje Šef SDP-a Milanović 2012. godine imao je dva stana u Zagrebu, jedan od 130 četvornih metara, a drugi od 127, osobni automobil VW Passat iz 2005. godine vrijedan 20.000 eura te 5000 eura ušteđevine. U novoj imovinskoj nema više stana od 130 kvadrata, kao ni štednje i automobila. Željko Kerum, splitski poduzetnik i propali političar, i dalje je najbogatiji čovjek u politici. Njegovo se bogatstvo procjenjuje na više od 106 milijuna kuna. Kerum samo u štednji ima 52,9 milijuna kuna i 255.000 eura. Ostalo mu je bogatstvo u nekretninama koje vrijede i po više stotina tisuća eura. Iako se Kerum kandidirao u X. izbornoj jedinici na parlamentarnim izborima, u Sabor nije ušao. U prošlom sazivu ušao je u parlament u koaliciji s HDZ-om. Kada je Jadranka Kosor izbačena iz HDZ-a, on i njegova sestra Nevenka Bečić s njom su imali saborski klub.      