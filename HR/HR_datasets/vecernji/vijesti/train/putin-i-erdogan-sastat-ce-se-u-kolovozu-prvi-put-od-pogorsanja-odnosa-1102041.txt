Ruski predsjednik Vladimir Putin sastat će se s turskim predsjednikom Tayyipom Erdoganom sljedeći mjesec, javlja u utorak Reuters i ističe da će to biti prvi njihov susret u skoro godinu dana koji najavljuje približavanje dviju strana nakon rušenja ruskog zrakoplova u turskom zračnom prostoru i potom ruskih trgovinskih sankcija Ankari. Ruski ministar gospodarstva Aleksej Uljukajev je kazao u utorak da su sankcije i dalje na snazi te da nije vjerojatno da će se ukinuti prije susreta dvojice čelnika. Kremlj i turska vlada su potvrdili da će se Putin i Erdogan sastati 9. kolovoza u Sankt Peterburgu. Imaju o čemu razgovarati Tursko rušenje ruskog borbenog zrakoplova koji je sudjelovao u vojnoj kampanji potpore sirijskom predsjedniku Bašaru al-Asadu rezultiralo je uvođenjem ruskih sankcija Ankari koje su teško pogodile turski turizam i građevinski sektor. Uvedena je također zabrana uvoza turske hrane. "O temama još nema dogovora... ali nedvojbeno ima puno toga o čemu se može razgovarati", kazao je glasnogovornik Kremlja Dmitrij Peskov. To će biti prvi susret dvojice predsjednika od teškog pogoršanja odnosa, dodao je Peskov. "Možemo reći da im neće nedostajati tema za razgovor", kazao je Peskov. Turska je zahvalila Rusiji na čvrstoj potpori legitimnoj vladi tijekom pokušaja puča 15. srpnja. 