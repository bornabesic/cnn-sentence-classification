Ministar financija Zdravko Marić izjavio je u srijedu kako je teško reći je li za Agrokor bolje rješenje standstill ili zakon o postupku izvanredne uprave u trgovačkim društvima od sistemskog značaja za državu, kako se zakonom stvara okvir ne samo u ovom slučaju. "Teško je to odgovoriti samo odlukom ili reći upiranjem prsta. Zakon kao takav predlažemo da stvara okvir ne samo u ovom slučaju. U svakom slučaju, ako kompanija nađe način bez zakona, sigurno da ćemo to pozdraviti", kazao je Marić odgovarajući u Saboru na novinarski upit misli li da je za Agrokor bolje rješenje standstill ugovor ili zakon. Marić kaže i kako je teško reći hoće li se situacija u Agrokoru moći rasplesti bez aktivacije "lex Agrokora". "Čuli ste premijera u uvodnom obraćanju koja je intencija zakona. Ali sigurno smo još uvijek u sferi privatne kompanije koja nastoji pronaći rješenje za izlazak iz ove situacije", istaknuo je. Na upit kako gleda na cijelu situaciju i zašto ga nije bilo kod glasovanja o "lex Agrokoru" na Vladi, Marić je ponovio kako je, s obzirom na svoj raniji angažman u Agrokoru, odlučio da će se izuzeti kod takvih odluka. "Kao što sam i u prijašnjim situacijama činio tako sam i sada odlučio, i to sam i rekao, da ću se s obzirom na moj angažman u Agrokoru, moju poslovnu karijeru,  izuzeti od odlučivanja po različitim oblicima bilo kakvih vrsta odluka. Tako je bilo i u ovom recentnom primjeru", rekao je. Odgovarajući na pitanje o standstill aranžmanu, kojeg još uvijek nisu potpisale manje banke i dobavljači, Marić kaže kako je možda teško očekivati potpunu homogenost svih aktera. "Ali važno je, u ovom financijskom dijelu da ipak najveći broj, najveći postotak njih je za to. Naravno da ima nekih koji drugačije misle", naglasio je.  Ministar financija nije mogao komentirati upit o najnovijim spekulacijama u nepravilnostima oko kreditiranja Agrokora, kao što je kreditiranje mjenicama putem dobavljača. "Ja sam i prije rekao pa ću ponoviti i sada da ne mogu komentirati nekakve vrste spekulacije ili nekakvih konotacija o nekim vrstama nepravilnostima. U isto vrijeme, u mom djelu odgovornosti, kada sam bio zaposlenik Agrokora nisam bio u nadležnosti pri izradi financijskih izvještaja niti vezano uz ovo o čemu govorite", rekao je. Nije komentirao ni prijedlog Hrvatske narodne banke da se razmisli o uvođenja kaznenog djela protiv financijske stabilnosti.  "Mislim da su zakoni u Hrvatskoj vrlo jasni. Nemam što komentirati HNB-ovo priopćenje", rekao je. Na upit kako komentira prvi nastup glavnog direktora za restrukturiranje Agrokora Antonia Alvareza III, Marić je njegovu prvu izjavu ocijenio "vrlo konkretnom i korektnom". "Poslao je jednu dosta dobru poruku, naravno bez puno bez najava, obećanja nego da jednostavno treba prionuti poslu i raditi", kazao je Marić. Kaže i kako Alvareza ne pozna osobno, ali pozna imidž i reputaciju konzultantske kuće Alvarez&Marsal. "Osobno nikad nisam radio s njima, ali u međunarodnim krugovima to je jedna sigurno najboljih kompanija u smislu restrukturiranja", rekao je.  Upitan hoće li Alvarez naći još puno toga sakrivenog u Agrokoru, odgovorio je kako će se to tek vidjeti. "Sigurno da će oni imati dubok uvid u sve skupa i to je, kako su rekli, nužan preduvjet za restrukturiranje", kazao je.  Na upit ima li Vlada spremnog čovjeka kojega bi postavila u Agrokor, odgovorio je kako "to ne zna, bez obzira na određene spekulacije o tome tko bi to bio". >> Standar&Poor's snizio rejting Agrokoru na 'CC' uz negativne izglede. Krenuli prvi potezi: Smjene uprave Konzuma i Mercatora >> Alvarez uputio poruku zaposlenicima: Spasimo Agrokor zajedno! 