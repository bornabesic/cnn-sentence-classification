Kandidati za predsjednika SDP-a koji su ušli u drugi krug izbora Davor Bernardić i Ranko Ostojić poručili su nakon objave prvih neslužbenih rezultata kako je danas pobijedio SDP, ocijenivši da je kampanja bila korektna te da su se kandidati borili dostojanstveno i sačuvali obraz SDP-a. Pozdravljen energičnim pljeskom i skandiranjem Bernardić je u izjavi nakon objave prvih neslužbenih rezultata zahvalio svim članovima stranke koji su izašli na unutarstranačke izbore, a posebno onima koji su mu iskazali povjerenje i podršku, kojih je bilo 46 posto. Čestitao je protukandidatima te ustvrdio da je danas pobijedio SDP. "Mislim da smo pokazali da smo velika stranka i kako se bori dostojanstveno i za SDP i Hrvatsku", kazao je Bernardić te zahvalio kandidatima na korektnoj kampanji.   Poručio je protukandidatima da ih SDP treba. "Naći ćemo načina kako da vas uključimo u rad SDP za izgradnju boljeg  i modernijeg društva - društva jednakih šansi", naglasio je Bernardić. Ocijenio je i da su kolegice i kolege, ukazavši mu povjerenje, stavili do znanja da su SDP-u potrebne promjene. "Hvala vam na tome, a ono što nas čeka je izgradnja boljeg društva i promjene u Hrvatskoj - smanjivanje društvenih nejednakosti i borba za društvo jednakih šansi. Nisu svi jednaki, ali u Hrvatskoj svi trebaju imati jednaku šansu. Ostojić: Davoru neće biti lako, no u ovom trenutku je pobijedio SDP Kandidat za predsjednika SDP-a koji je s 22,79 posto glasova ušao u drugi krug izbora, Ranko Ostojić, pozdravljen pljeskom, uputio je pozdrave svojim kolegama u stranci. Istaknuo je da je kampanja bila fer, da su se kandidati dostojanstveno borili i sačuvali obraz SDP-a i siguran je da će tako biti i u drugom krugu. Ostojić je zahvalio svima koji su mu dali glas i "prepoznali viziju SDP-a za koju će se boriti u drugom krugu". "SDP danas ima praznik demokracije", dodao je. Čestitao je Bernardiću te rekao da će u idućih tjedan dana s njim odmjeriti i starije snage "jer on nikada ne odustaje". "U SDP-u smo naučili boriti se - treba izaći i boriti se. Davoru neće biti lako, a po meni u ovom trenutku je pobijedio SDP. Siguran sam i da će pobijediti iduću subotu", poručio je Ostojić. >>5 Glavaševićevih teza za ponovni politički uspjeh SDP-a 