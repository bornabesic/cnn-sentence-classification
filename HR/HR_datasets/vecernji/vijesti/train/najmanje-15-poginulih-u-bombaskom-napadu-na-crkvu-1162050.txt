Najmanje 44 osobe su poginule u dvostrukom bombaškom napadu na koptsku katedralu u Aleksandriji, sjedište koptskog pape, te na crkvu u Tanti, gradu na delti Nila, što je izazvalo bijes i strah među egipatskim kršćanima i izlazak vojske na ulice.  Odgovornost za oba napada preuzela je Islamska država. U eksplozijama koje su se dogodile tjedan dana prije koptskog Uskrsa i mjesec dana prije posjeta pape Franje toj državi ozlijeđeno je više od stotinu ljudi.  Prvi teroristički napad dogodio se sjeverno od Kaira, a drugi u Aleksandriji. Nema otkazivanja puta Prvo se dogodio napad u kršćanskoj koptskoj crkvi Mar Girgis u egipatskom gradu Tanti. Eksploziv je podmetnut u crkvu u kojoj je na misi na Cvjetnicu bilo oko dvije tisuće ljudi. Egipatska policija uhitila je do sada dvije osobe osumnjičene za sudjelovanje napadu. – Eksplozija se dogodila u prvim redovima crkve, nedaleko od oltara, tijekom mise – kazao je zamjenik ministra unutarnjih poslova Egipta general Tarek Atiya. Snimke koje prenose egipatske privatne TV postaje pokazuju bijele zidove crkve prekrivene krvlju i razbijene klupe. Druga se eksplozija dogodila ispred crkve svetog Marka u Aleksandriji, glavnom gradu Kopta. Bombaš samoubojica raznio se ispred crkve kada ga je zaustavio jedan dužnosnik koji je također poginuo. Zločinačka organizacija Islamska država preuzela je odgovornost za oba jučerašnja napada na kršćane u Egiptu. Bez obzira na terorističke napade na kršćane u Egiptu, papa Franjo ipak će pohoditi Kairo krajem travnja. Za sada nema nikakvih naznaka odgode toga planiranog putovanja. Tijekom Angelusa na Cvjetnicu papa Franjo spomenuo je napad u Stockholmu, no zatim mu je, s obzirom na to da mu se to prethodno nije moglo priopćiti jer je predvodio misu, rečeno i za napad u Egiptu. Najprije je povjerio Djevici Mariji žrtve terorističkog napada koji je u petak pogodio Stockholm, kao i žrtve svih koji su pogođeni ratom. Zatim mu je dodan papir na kojem je pisala obavijest o napadu u Egiptu. Papa je izrazio svoju duboku sućut zbog napada na kršćansku koptsku crkvu i molio je Gospodina da obrati srca onih koji siju teror i smrt te onih koji trguju oružjem. Povjerio je Kristu na križu žrtve napada u Kairu, “a svome bratu papi Tawadrosu II. i cijeloj egipatskoj naciji izražavam duboku sućut. U mislima sam s obiteljima žrtava i cijelom zajednicom”, dodao je. Dvodnevni pohod – Neka Gospodin obrati srca osoba koje siju teror, nasilje i smrt i neka obrati i srca onih koji trguju oružjem – kazao je papa tijekom angelusa nakon svečane mise na Cvjetnicu. Papa Franjo pohodit će Egipat 28. i 29. travnja.    >> Eksplozija u koptskoj katedrali ubila najmanje 25 ljudi, islamisti na društvenim mrežama slave: Bog blagoslovio osobu koja je učinila ovaj blagoslovljeni čin >> Kurdska militantna skupina preuzela odgovornost: 'Prizor je bio zastrašujuć. Ulice su bile pune ranjenih i mrtvih. Kao u paklu' Papa Franjo na misnom je slavlju na Cvjetnicu na Trgu svetog Petra najprije u procesiji stigao do središta trga na kojem je ispred egipatskog obeliska, koji je u 16. stoljeću tu postavio papa Siksto V., blagoslovio palmine i maslinove grančice. U homiliji je papa naglasio da je današnje celebriranje dvostrukog okusa, slatkog i gorkog, jer slavimo ulazak Isusa u Jeruzalem, ali znamo i kako počinju njegove muke. Isus je uvijek upozoravao prijatelje da je njegov put taj i da konačna pobjeda prolazi kroz muku i križ, kazao je Franjo i naglasio da je i za nas isto. Isus je prisutan u toliko naše braće i sestara koji danas pate kao i On. „Pate zbog robovskog rada, pate zbog obiteljskih drama, zbog bolesti, ratova i terorizma...“, kazao je papa Franjo u homiliji tijekom mise na Cvjetnicu.      