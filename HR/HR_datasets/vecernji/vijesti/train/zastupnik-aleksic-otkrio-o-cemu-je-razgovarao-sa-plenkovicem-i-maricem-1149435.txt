- Bio sam danas na sastanku s premijerom i ministrom Marićem, pokušat ćemo problem kamatnih marži riješiti kroz Ministarstvo financija. Ako ne uspijemo kroz mjesec ili dva, onda ću taj zakon gurati kroz sabor kao prijedlog grupe zastupnika. Mogu otvoreno reći da će Most podržati naš prijedlog, a podržat će ga i opozicija. Imam usmene garancije da će to proći, ali nastojat ću da se provede preko ministarstva – otvorio je karte Goran Aleksić, saborski zastupnik Snage i predstavnik Udruge Franak u prepunoj dvorani Tribina Grada Zagreba, na sinoćnjoj javnoj tribini koju su organizirali za članove udruge i ostale zainteresirane građane. Aleksić već godinama ističe da su banke nezakonito odredile fiksni dio kamate (fiksne marže) jer su ga definirale samovoljno, bez dogovora s klijentima, suprotno odredbama Zakona o potrošačkom kreditiranju (ZPK). - Čak i u konverziji banke su ih samovoljno odredile jer ste ih morali potpisati. Tražim da fiksna kamatna marža bude u početnom iznosu, a to bi se trebalo odnositi i na konvertirane kredite i primjenjivati retroaktivno. U tom bi slučaju vaše kamatne stope pale od jedan do tri postotna boda – pojasnio je Aleksić okupljenima.   Saborski zastupnik kaže kako je s premijerom Andrejem Plenkovićem i ministrom financija Zdravkom Marićem dogovorio da će problem fiksnih marži pokrenuti s mrtve točke. Predao im je i materijale koje je nazvao „Kronologija nezakonitosti u radu banaka kod ugovaranja kredita s potrošačima“. Uskoro imam ponovo sastanak s ministrom Marićem, a nakon što se usuglasimo oko najbitnijih detalja, predložio sam da se pokrenu razgovori na relaciji Ministarstvo financija-Udruga Franak-HNB-HUB. Blago sam optimističan – ističe Aleksić. Osim marži, tema su bili i brojni sudski procesi koje dužnici vode protiv banaka te očekivanja od nove presude Vrhovnog suda. Vrhovni sud će vrlo teško moći obrazložiti ono što je ranije donio – uvjeren je aktivist Franka Denis Smajo te zaključio: - Možda jesmo riješili konverziju i sutra ćemo ništetnost ugovora, ali ćemo to platiti na drugi način, ako se prestanemo baviti zakonima. Radimo zato i na zakonima o stambenom potrošačkom kreditiranju, o subvencioniranju stambenih kredita, procjeni kredita, ovršnom zakonu...To neće previše značiti za nas koji smo već podigli kredite, ali bit će važno za nove dužnike i za našu djecu.  >> Udruga Franak predlaže da se subvencioniraju samo kunski stambeni krediti >> Udruga Franak: Najnovija presuda otvara širom vrata za ništetnost svih ugovora u 'švicarcima' 