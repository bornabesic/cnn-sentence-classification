Predvodeći euharistijsko slavlje nakon Europskog susreta nacionalnih ravnatelja Papinskih misijskih djela u Mariji Bistrici, apostolski nuncij Alessandro D'Errico rekao je Hrvatska ima veliku misijsku tradiciju, koja se nastavlja još i danas te da „moramo zahvaliti Bogu za mnoge misionare Hrvate koji djeluju u dalekim zemljama“. - Zanimljivo je primijetiti da Sveti Otac stavlja upravo Isusovo misionarsko poslanje u temelj svojega pastoralnog programa – rekao je nuncij i poručio da papa „traži promjenu mentaliteta“. - Ovo nije više vrijeme kada možemo misliti samo na to kako ćemo sačuvati ono što još uvijek imamo. Vrijeme je da zasučemo rukave i pokrenemo se. Naše su zajednice pozvane danas više nego ikada, ići širom svijeta, na Isusov poziv i davati svoje svjedočanstvo radosnog naviještanja Evanđelja, pokazujući svoju otvorenost, dijalog, razumijevanje, te da nikome ne budu zatvorene. Papa osobito dodaje da moramo dati prednost periferijama svijeta (onima koji su na rubu); a to znači onim siromašnima, bolesnima, isključenima, društvenim slojevima koji više pokazuju da im je potrebna potpora i utjeha – rekao je nuncij D'Errico. >> Papa dolazi u BiH: 'Imao je veliku želju da se susretne s narodom Sarajeva'