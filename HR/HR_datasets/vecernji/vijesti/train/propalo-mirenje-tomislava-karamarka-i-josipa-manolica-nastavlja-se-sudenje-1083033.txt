Mirenje prvog potpredsjednika Vlade Tomislava Karamarka i Josipa Manolića pred Hrvatskom udrugom za mirenje (HUM) danas nije uspjelo pa će se na zagrebačkom Općinskom kaznenom sudu nastaviti suđenje na temelju Karamarkove tužbe za klevetu protiv Manolića koji ga je u prošlogodišnjem intervjuu za tjednik Nacional optužio da je bio suradnik Udbe. Karamarko se nije pojavio na mirenju, nego ga je zastupao odvjetnik, a obavijest o neuspjelu mirenju bit će poslana sudu koji će zakazati raspravu u tom sporu. Manolić je ponovno ustvrdio da stoji iza svojih tvrdnji objavljenih u Nacionalu. "Mirenje je propalo, a sada treba prikupiti argumente jedna i druga strana. Moja je obaveza dokazati da sam govorio istinu kada sam rekao da je Karamarko surađivao s Udbom", kazao je Manolić. Naglasio je da je mirenju pristupio jer je to bila zakonska odredba, a i sud je na prvom ročištu, krajem siječnja, strankama naložio postupak mirenja kako bi se pronašlo izvansudsko rješenje. "Na sud ću pozvati svjedoke za koje smatram da su ključni u tom procesu obrade Karamarka da postane suradnik Udbe. Ne radi se o jednom čovjeku, nego o više ljudi koji su sudjelovali u tome, tražeći privolu Karamarka da pristane na suradnju", rekao je Manolić odbacujući optužbe da je sporne izjave dao u interesu sadašnje oporbe. Tužbu protiv Manolića, za kojega traži kaznu od 350 dnevnih dohodaka, Karamarko je najavio nekoliko dana nakon objave spornog intervjua u lipnju prošle godine. Manolićeve tvrdnje da je krajem 80-ih godina surađivao s tadašnjom Službom državne sigurnosti (SDS), koja ga je ucijenila zbog veza sa sitnim kriminalcima, ocijenio je lažima i klevetama plasiranima u javnost "zbog političkih motiva i u predizborne svrhe". Karamarko je tada tvrdio i da su neki bivši djelatnici SDS-a, koji su ga operativno obrađivali, spremni na sudu posvjedočiti da su Manolićeve optužbe na njegov račun lažne, odnosno da nije bio suradnik tajne službe bivše Jugoslavije, nego žrtva SDS-ove operativne akcije kodnog naziva "Trs". Naglasio je da je cijeli život otvoreno promicao proeuropsku i antitotalitarnu politiku te da ga Manolić želi diskreditirati jer se zalaže za procesuiranje krivaca za komunističke zločine. Manolić, koji je bio jedan od osnivača HDZ-a i u doba borbe za neovisnost Hrvatske najbliži suradnik Franje Tuđmana, izjavio je za tjednik Nacional da bi se Tuđman, da je išao provoditi lustraciju, prvo trebao riješiti Karamarka jer je "radio za Udbu krajem 80-ih". Manolić je nakon Drugog svjetskog rata obnašao visoke dužnosti u Sekretarijatu unutrašnjih poslova tadašnje NR Hrvatske i Udbi, a nadzirao je i sve zatvore za političke zatvorenike u bivšoj Jugoslaviji. Također je 1992. kao predsjednik hrvatske Vlade bio nadređen Karamarku koji je imenovan za šefa njegova kabineta. Osim Manolića, Karamarko je zbog spornog intervjua tužio i tjednik "Nacional" protiv kojega je nepravomoćnom presudom dobio 70.000 kuna. 