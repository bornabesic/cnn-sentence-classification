Najviši dužnosnici Republike Srpske u utorak su odbacili poziv Upravnog odbora Vijeća za provedbu mira u Bosni i Hercegovini (PIC) za otkazivanje referenduma najavljenog za 25. rujna. Predsjednik RS Milorad Dodik izjavio je kako ga apsolutno ne zanimaju stajališta PIC-a.  "Ne pada mi na pamet da se bavim PIC-om i njihovim priopćenjima", kazao je Dodik u jedinoj izjavi za entitetsku agenciju Srna pojašnjavajući kako je zauzet jer slavi rođenje unuke. Nešto je rječitija bila predsjednica entitetske vlade Željka Cvijanović koja je kazala kako se ne mogu dovoditi u pitanje prava građana da se na referendumu izjašnjavaju o pitanjima koja su za njih bitna. "PIC je taj koji godinama krši i lomi demokraciju u BiH i veoma često onemogućuje istu tu Bosnu i Hercegovinu da počne disati koristeći se s oba plućna krila. Oni zajedno s političkim Sarajevom prekrajaju ustavnu strukturu BiH po pravilu na štetu RS", izjavila je Cvijanović no, osim iznošenja političkih prosudbi, ipak nije izrijekom objasnila što njezina vlada kani točno učiniti nakon što ju je međunarodna zajednica pozvala da odustane od referenduma na kojemu bi se trebalo izjašnjavati o tome hoće li se ili ne poštovati presude Ustavnog suda BiH. Bez obzira na političke sukobe koji među njima postoje, Dodiku i Cvijanović u osudi stajališta PIC-a pridružio se i srpski član Predsjedništva BiH Mladen Ivanić. "Ova osuda referenduma nije pametan stav PIC-a jer pokazuje jednostranost", kazao je Ivanić za portal "Nezavisnih novina". 