Pripreme za jedinstveno sportsko-turističko i društveno događanje u nas, Beach Polo turnir koji će se od 13. do 15. svibnja održavati u Rovinju, privode se kraju. Najavljen je dolazak četiri međunarodne ekipe igrača, koji će na pedesetak argentinskih konja odmjeriti vještine u ovom kraljevskom sportu u areni površine sedam tisuća četvornih metara. Rovinjski domaćini tijekom Beach Polo turnira očekuje velik broj ljubitelja ovog sporta, kao i svjetski poznatih osoba iz političkog, poslovnog i svijeta zabave. Veliko će zanimanje svakako izazvati i jedna od počasnih gošća turnira američka poduzetnica i modna dizajnerica Ivana Trump. Poznatoj Amerikanki češkog podrijetla to neće biti prvi posjet Hrvatskoj, još kao dijete dolazila je s roditeljima iz Češke na ljetovanje u našu zemlju. – Znali smo putovati od Venecije pa sve do juga Dalmacije. U sjećanje mi se urezalo prekrasno, čisto more, odlična hrana i vrlo ljubazni ljudi. Iako sam prošla veliki dio hrvatske obale, nekoliko puta sam posjetila Istru, u Rovinju nikada nisam bila do sada i uistinu se veselim dolasku. Imam prekrasna sjećanja na ljeta provedena u Hrvatskoj, uvjerena sam da će me Rovinj oduševiti – poručuje Ivana Trump uoči dolaska u Rovinj. Inače, na pripremama infrastrukture angažirano je 250 zaposlenika Adris grupe i partnerskih tvrtki, a kako bi igralište bilo u potpunosti usklađeno s pravilima beach pola, dovezeno je oko sedamsto prostornih metara pijeska. Uz pješčani teren veličine 70x40 metara izgrađena je i lounge zona, izložbeni prostor za sponzore, konjušnice itd. Program započinje već 12. svibnja zabavom dobrodošlice i završit će proglašenjem pobjednika u poslijepodnevnim satima 15. svibnja. Ovo atraktivno natjecanje, uz Adris, podupiru svjetski brendovi poput Heinekena, Tagheuera, te Agrokora, koji su sponzori ekipa, a tu su i argentinski brend i ambasador pola u svijetu La Martin, engleski proizvođač luksuznih automobila Bentely, proizvođač nakita Tiffany, te ZepteR, proizvođač i distributer ekskluzivne i visokokvalitetne potrošne robe. >>Ivana Trump: Muškarci mi sada trebaju za uživanje 