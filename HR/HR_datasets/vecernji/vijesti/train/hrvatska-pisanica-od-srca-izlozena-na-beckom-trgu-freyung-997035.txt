Hrvatska "Pisanica od srca", poklon Koprivničko-križevačke županije 2012. godine gradu Beču i Bečanima izložena je i ove godine na bečkom trgu Freyung u samom središtu austrijskog glavnog grada, gdje se održava 26. "Starobečki Uskršnji sajam" (Altwiener Ostermarkt). Pisanicu visoku 2,05 i široku 1,50 metara koja promovira, Hrvatsku, Podravinu i podravsku naivnu umjetnost, narednih će dana,  kao simbol prijateljstva, mira i drevne hrvatske uskršnje tradicije vidjeti tisuće domaćih i stranih turista i  stanovnika Beča. Veliku hrvatsku pisanicu, koju su ručno oslikali majstori naivne umjetnosti iz hlebinske i podravske likovne udruge, Zlatko Štrfiček,  Josip Gregurić, Stjepan Pongrac i Đuro Jaković, posjetitelji uskršnjeg sajma, na kojem izlaže 42 izlagača, moći će vidjeti do 6. travnja. Pisanicu iz Hrvatske okružuju tisuće malih austrijskih i drugih pisanica raznih boja i motiva, pa organizator Starobečkog Uskršnjeg sajma tvrdi da je riječ o "najvećem brdu pisanica u Europi". U sklopu projekta Turističke zajednice Koprivničko-križevačke županije "Pisanica od srca", hrvatske pisanice, osim bečkog trga Freyung krase i trgove u austrijskim gradovima Klagenfurtu, Grazu i Salzburgu. Bojenje i šaranje uskršnjih pisanica, kao simbola Uskrsa, plodnosti i novog života drevni je hrvatski običaj. U Beču se također mnogo polaže na uskršnju tradiciju. Osim pisanica i drugih umjetnički oblikovanih uskrsnih ukrasa na sajmu se nude i tradicionalne austrijske kulinarske poslastice. 