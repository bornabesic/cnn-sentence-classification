Ruski predsjednik Vladimir Putin i njegov turski kolega Recep Tayyip Erdogan razgovarali su u subotu, uoči summita G20, o uspostavi punih diplomatskih odnosa nakon neočekivane pomirbe u lipnju koja se dogodila nakon višemjesečne diplomatske krize. "Pred nama je još puno posla kako bismo u cijelosti obnovili suradnju na svim poljima. O tome ćemo danas razgovarati", rekao je Putin na susretu s Erdoganom u Hangzhouu, na istoku Kine, dan uoči početka summita G20. "Turska proživljava teško razdoblje, bori se s terorizmom i s teškim terorističkim zločinima", dodao je Putin te istaknuo "No siguran sam da ćemo suradnju moći nastaviti kada potpuno normalizirate stanje u zemlji". Erdogan je ocijenio da njih dvojica moraju donijeti "neke mjere" radi "nastavka" suradnje Moskve i Ankare na energetskom polju nakon dogovora postignutog početkom kolovoza da ponovo potaknu rad na projektu plinovoda Turski tok koji je bio obustavljen zbog diplomatskog spora. Ovo je drugi susret Putina i Erdogana u nepunih mjesec dana, nakon njihove neočekivane pomirbe krajem lipnja koju je omogućila isprika turskog predsjednika za rušenje ruskog bombardera u studenom 2015. što je izazvalo veliku diplomatsku krizu između dviju zemalja. Erdogan se početkom kolovoza sastao s Putinom u Sankt Peterburgu, tri tjedna nakon propalog puča u Turskoj za kojim su slijedile neviđene čistke koje Moskva nije htjela kritizirati. Erdogan je u toj prigodi obećao da će se TurkStream realizirati "što prije bude moguće". Rusija, koja je nakon rušenja bombardera uvela Turskoj teške sankcije na području turizma, ponovo je dopustila prodaju turističkih aranžmana za Tursku tijekom te pomirbe. Rusija je u petak nastavila i svoje čarterske letove u Tursku koji su od studenog bili zabranjeni u okviru sankcija. >> Obamin  lov na Erdogana: SAD želi vratiti Tursku 