Europska komisija sprema se u novim ekonomskim prognozama za Hrvatsku za 2016. objaviti da je hrvatski Zakon o konverziji kredita u švicarskim francima suprotan posljednjim ekonomskim preporukama za Hrvatsku, koje je Komisija predložila, a Vijeće EU usvojilo u srpnju 2015. godine. Neslužbeno smo to doznali od izvora u Bruxellesu upućenih u pripremu novih ekonomskih preporuka koje će biti objavljene 24. veljače. Potvrdi li se ta informacija i 24. veljače, to bi moglo dovesti do novog pritiska Bruxellesa na novu vladu da učini nešto sa zakonom koji je osmislila prethodna vlada, a koji je u Saboru usvojen jednoglasno. Prošlogodišnje ekonomske preporuke, naime, pozivale su Hrvatsku da pronađe dugoročno rješenje za kredite denominirane u švicarskim francima, ali rješenje “koje je razmjerno i pravedno te koje počiva na čvrstim pravnim temeljima i usmjereno je prema pomaganju najranjivijim dužnicima”. U Komisiji sada, prema našim neslužbenim izvorima, smatraju da Zakon o konverziji, koji je usvojen u rujnu 2015., nije usmjeren prema pomaganju najranjivijima, a za EK su dvojbeni i pravni temelji na kojima taj zakon počiva. U Komisiji, naime, još traje analiza o tome je li taj hrvatski zakon u skladu s principom temeljnog ugovora EU koji jamči slobodu kretanja kapitala. Glasnogovornica Europske komisije u izjavi za Večernji list podsjeća da je Europska komisija pokrenula 7. listopada formalni dijalog s hrvatskim vlastima o usvojenom Zakonu o konverziji te da taj dijalog još traje. – Komisija nastavlja s temeljitom procjenom podataka koje su nam dale hrvatske vlasti. Odluka o sljedećim koracima ovisit će o tome kakav će zaključak imati pravna procjena – rekla je Vanessa Mock, glasnogovornica Europske komisije zadužena za politiku financijskih usluga. Komisija je, podsjetimo, počela analizirati hrvatski Zakon o obveznoj konverziji kredita iz švicarskih franaka u eure nakon što je Hrvatsku zbog tog zakona kritizirao austrijski ministar financija Hans Joerg Schelling na sastanku Vijeća EU.  >>Srbi zaduženi u švicarcima na prosvjedu zatražili rješenje od premijera Vučića >>Dužnicima koji ostaju u CHF od danas 9,2 posto skuplji tečaj 