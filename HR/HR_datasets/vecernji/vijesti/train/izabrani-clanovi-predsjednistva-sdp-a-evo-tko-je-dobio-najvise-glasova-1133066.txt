Socijaldemokrati su izabrali novo Predsjedništvo. Oko 2300 delegata SDP-a na jučerašnjoj je izbornoj konvenciji odlučilo da će u novi stranački vrh: Zlatko Komadina, Rajko Ostojić, Boris Lalovac, Bojan Glavašević, Ivana Posavec Krivec, Mihael Zmajlović, Siniša Hajdaš Dončić, Vedran Babić, Domagoj Hajduković, Biljana Borzan, Peđa Grbin, Arsen Bauk, Franko Vidović, Predrag Matić, Ivo Jelušić, Nenad Livun i Romana Jerković. Izabrana najjača imena Novi sastav Predsjedništva pokazao je da su delegati ipak odbili glasati po šalabahterima koji su danima kružili i po stranci i među novinarima, pa i jučer na konvenciji. Pokazao je i da je stranka izabrala najjača imena u svoj stranački vrh i da oni koji nisu nacionalno prepoznati nisu dobili „ulaznicu“. Posebno iznenađenje su Predrag Matić i Biljana Borzan koji nisu bili ni na jednom šalabahteru pa s razlogom jučer nisu krili ni oduševljenje iskazanim im povjerenjem. – Pobijediti protiv šalabahtera, ne mogu vam opisati kakav je to osjećaj – poručila je oduševljena Biljana Borzan. Da šalabahteri nisu „upalili“, dokazuje i činjenica da je Milanka Opačić, koju krug oko Bernardića nikako nije želio vidjeti u Predsjedništvu, u njega umalo i ušla jer je dobila 633 glasa, što je više od mnogih koji su ušli u sam stranački vrh. No otpala je zbog regionalnog ključa. Delegatima se jučer prvi put u ulozi predsjednika obratio Davor Bernardić, no njegov je govor ostao bez snažnih poruka. Jasno je poručio samo da Hrvatska treba promjene, a da su preduvjet toga promjene u SDP-u. Kome su obećane pozicije – A promjena počinje danas – poručio je Bernardić i najavio da će se već na sljedećoj izbornoj konvenciji značajno mijenjati statut stranke. On je jučer promijenjen tek u dijelu vezanom uz način izbora članova Glavnog odbora, kako bi članove iz kvote pojedinih županija birali delegati iz tih županija umjesto da glasaju “svi za sve”. – Tako ćete sami odlučiti tko će vas predstavljati u Glavnom odboru, za to vam ne trebaju upute, poručio je Bernardić. Tumači kako je takva statutarna promjena ispunjenje njegova prvog predizbornog obećanja da će lokalnim organizacijama dati veću autonomiju. Da stvari nisu tako jednostavne, pokazalo je nekoliko šalabahtera s imenima kandidata za Predsjedništvo i Glavni odbor koji su dostavljeni delegatima uoči konvencije. S obzirom na to da se većina imena ponavljala na svim šalabahterima, teško se može protumačiti da je na konvenciji postojala nekakva “kontrastruja”. Neki su delegati tumačili da je to način da se onima kojima je obećana pozicija na kraju kaže: “Prijatelju, probao sam, ali nije išlo”. S druge strane, moguće je da je netko namjerno opstruirao šalabahter koji je pripremio krug oko Bernardića pa su se novinari našalili da je u SDP-u na djelu hibridni rat. Bernardiću je kontrirao riječki gradonačelnik Vojko Obersnel. Glasajte svojom glavom – Zaboravite na šalabahtere, glasajte svojom glavom, vama nitko ne treba govoriti kako glasati – poručio je Obersnel, čije su riječi SDP-ovci popratili burnim pljeskom. S nekoliko aplauza, bez previše emocija SDP-ovci su prekidali i govor Bernardića, koji je kao ključne ciljeve stranke naveo vraćanje humane agende i “duha kolektivizma kakav su 1945. imali naši antifašisti, a 90-ih naši branitelji”. Zajedništvo se na konvenciji pokušalo prikazati time što se Ranku Ostojiću, Bernardićevu protukandidatu za šefa stranke, dalo da vodi radno predsjedništvo na konvenciji, u kojem su, zanimljivo, članovi bili i svi drugi Bernardićevi protukandidati osim Orsata Miljenića. Iz krugova bliskih Miljeniću doznajemo kako je i on dobio poziv da bude član radnog predsjedništva, ali da je to odbio jer ne želi sudjelovati u šalabahter-demokraciji.  > > Bernardić najavio promjenu statuta: Hrvatska treba promjene, ali prije toga treba promijeniti SDP 