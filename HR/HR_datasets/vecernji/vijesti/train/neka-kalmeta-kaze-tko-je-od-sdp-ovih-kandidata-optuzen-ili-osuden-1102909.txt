Član Predsjedništva SDP-a Peđa Grbin reagirao je u petak na izjavu zadarskog gradonačelnika Božidara Kalmete (HDZ) da na listama SDP-ove Narodne koalicije ima ljudi koji su pod istragama, optuženi ili osuđeni, pozvavši Kalmetu da kaže koji su to kandidati. "Glavni odbor SDP-a jučer je prihvatio popis naših kandidata za Hrvatski sabor. Pozivam gospodina Kalmetu da kaže koji je od 93 SDP-ova kandidata pod istragom, tko od njih ima optužnicu i tko je od njih pravomoćno osuđen, jer ja za takve ne znam. Ukoliko on to ne učini, vrlo jasno i glasno reći ćemo da gospodin Kalmeta laže, što je posebno zanimljivo i opasno imajući u vidu da se radi o osobi koja je optužena za jedno od najtežih kaznenih djela protiv državne imovine u hrvatskoj povijesti", rekao je Grbin novinarima pred središnjicom SDP-a. Podsjetio je da je Kalmeta, unatoč USKOK-ovoj optužnici, ostao gradonačelnik Zadra i predsjednik Županijske organizacije HDZ-a. "Želimo da se i najnoviji predsjednik HDZ-a izjasni je li to politika HDZ-a i hoće li nastaviti raditi na isti način kao što su do sada radili Sanader i Karamarko", poručio je Grbin. Upitan kako pravda najave da će HSS-ov kandidat na listi Narodne koalicije za X. Izbornu jedinicu (jug Dalmacije) biti Stipe Gabrić, koji je također pravomoćno optužen, Grbin je uzvratio kako osobno još uvijek ne zna tko će biti HSS-ovi kandidati na zajedničkim listama. "S obzirom da smo jučer u jednom dnevnom listu mogli pročitati tko su kandidati SDP- a pa smo do navečer mogli vidjeti da to nije istina, tako i ja ne mogu komentirati špekulacije tko će biti kandidati HSS-a", kazao je. Grbin je uvjeren da SDP-u neće naštetiti kandidatura bivšeg ministra poljoprivrede Tihomira Jakovine, koji je na trećem mjestu u V. izbornoj jedinici (Brodsko-posavska, Požeško-slavonska i Vukovarsko-srijemska županija), a proteklih se dana našao u središtu više afera. "Kolega Jakovina je u ponedjeljak izišao pred javnost i obrazložio, da tako kažem, svoju stranu priče. Jasno je odgovorio na sva pitanja vezana uz sporne bonuse u upravi Hrvatskih šuma. Ugovor je sklopljen u skladu sa zakonom, za RH je daleko povoljniji od onoga koji je uprava Hrvatskih šuma imala prije toga", tumači Grbin. Naglasio je kako je od 2012., kada je Jakovina s direktorima Hrvatskih šuma sklopio ugovore o milijunskim bonusima, "prošlo nešto vremena" te kako je od tada porasla svijest o tome na koji se način štiti javni interes u Hrvatskoj. "Bit ću skroman pa reći da je SDP možda tome nešto malo pridonio. Posebno sam sretan da danas u Hrvatskoj tražimo od javnih ugovora daleko više nego 2012. SDP je u međuvremenu popravljao te odnose, štitio je javni položaj u odnosu na članove uprava, vlada je donosila odluke vezane uz bonuse i ugovor kakav je tada bio sklopljen danas sigurno ne bi bio", kazao je Grbin. Istaknuo je kako takvih ugovora ubuduće sigurno neće biti, što je, tvrdi, SDP i pokazao u zadnjim godinama mandata. "U tom pogledu, ja za gospodina Jakovinu ne mogu reći da je prekršio zakon, ne mogu reći da je napravio nešto što bi štetilo interesima RH i stoga ne vidim na koji bi način njegova kandidatura bila loša za SDP", zaključio je. Kalmeta je ranije u petak za N1 reagirao na izjavu predsjednika SDP-a Zorana Milanovića kako je njegova stranka iz svog članstva isključila sve koji su pod istragom, pozivajući HDZ da iz svojih redova isključi one koji su pravomoćno optuženi, apostrofirajuči Kalmetin slučaj. "Postavlja se pitanje ima li potrebe uopće komunicirati s čovjekom koji politiku u demokraciji doživljava kao neprijateljstvo i mržnju. Ja politiku ne doživljavam tako, već kao suparništvo ideja i programa i tako bi to trebalo biti. No, u ovom slučaju, možda mu treba odgovoriti. Očekivao sam da će to reći prije dva dana u Zadru, a ne da sad s 300 kilometara dalje šalje te poruke koje su nevjerodostojne", rekao je Kalmeta. "Ako gledamo njihove liste, tamo ima ljudi koji su pod istragama, pod optužnicama i pravomoćno osuđenih, uključujući i samog Milanovića. No, nije na meni da o tome sudim, ali evo, kad već proziva drugu stranu. Razlog takvih izjava je panika jer je postalo očito da će Narodna koalicija izgubiti na izborima. Ja mu iz Zadra poručujem da će posebno debelo izgubiti u ovoj izbornoj jedinici", kazao je Kalmeta. >> Sve zlo u Hrvatskoj dolazi od saborskih zastupnika, u sabornici bleje, prepucavaju se, a o Ustavnom sudu šute 