Apostolska nuncijatura u Hrvatskoj objavila je da je papa Franjo prihvatio ostavku pomoćnog biskupa zagrebačkog mons. Valentina Pozaića. Premda se u vijesti, koja je u Vatikanu i Hrvatskoj objavljena istodobno, jučer u podne, ne govori o razlozima odlaska mons. Pozaića (koji će uvjete za mirovinu ispunjavati tek za tri godine), neslužbeno doznajemo kako se radi o uznapredovaloj bolesti, koja je mons. Pozaiću onemogućavala rad, pa je, uz savjetovanje sa zagrebačkim nadbiskupom kardinalom Josipom Bozanićem, odlučio svoj mandat staviti papi na raspolaganje. Bliski Bozanićev suradnik Biskup Pozaić bio je, nakon dulje vremena, kao isusovac prvi redovnik, koji je imenovan biskupom i član Hrvatske biskupske konferencije. Kao bioetičar, veliki je autoritet za pitanja života, njegova početka i kraja, čemu Crkva posvećuje veliku pažnju, a po političkom opredjeljenju, u tzv. desno-lijevim podjelama, svrstavali su ga u čvršće desno političko krilo. Njegovim odlaskom Zagrebačka nadbiskupija gubi velikog pastoralca, a kardinal Bozanić bliskog suradnika, jer mu od pomoćnih biskupa ostaje samo mons. Mijo Gorski, pa se može očekivati kako će se uskoro početi tražiti Pozaićev nasljednik. No, do imenovanja novoga biskupa proći će neko vrijeme, jer u Hrvatsku tek treba, nakon odlaska mons. Alessandra D’Errica, doći novi apostolski nuncij, koji je važan u izboru i traženju novih biskupa. Biskup Valentin Pozaić rođen je 15. rujna 1945. godine u Selnici, župa Marija Bistrica, u brojnoj obitelji, sada već pokojnih roditelja, Janka i Agate rođene Salar. Nakon završene osnovne škole, koju je pohađao u Selnici i Bedekovčini, sjemenišnu gimnaziju upisao je na zagrebačkoj Šalati. Po završetku drugoga razreda stupio je u Družbu Isusovu. Filozofsko-teološki studij pohađao je na Filozofsko-teološkom institutu Družbe Isusove u Zagrebu. Osnovao Centar za bioetiku Za svećenika je zaređen 24. lipnja 1973. godine, a nakon ređenja studij je nastavio u Rimu na Papinskom sveučilištu Gregorijana, gdje je 1975. stekao bakalaureat iz moralne teologije, a 1984. godine na istome je sveučilištu i doktorirao. Od 1977. do 1979. bio je članom uredništva Hrvatskoga programa Radio Vatikana. Nakon završenoga studija vratio se u Zagreb i preuzeo službu profesora moralne teologije na Filozofsko-teološkom institutu Družbe Isusove. Od 1990. do 1994. predavao je predmet bioetika na Papinskom sveučilištu Gregorijana u Rimu. Profesor je kršćanske etike na Filozofskom fakultetu Družbe Isusove u Zagrebu. U znanstvenom radu osobito se istakao na području bioetike pa je na Filozofsko-teološkom institutu Družbe Isusove osnovao i Centar za bioetiku, a istraživanja je obavljao i usavršavao se u svojoj specijalizaciji na Joseph and Rose Kennedy Institute of Ethics u Washingtonu, zatim Linacre Centre for Health Care Ethics u Londonu te na Instituto Borja de Bioetica u Barceloni. Papa Ivan Pavao II. imenovao ga je pomoćnim biskupom nadbiskupa zagrebačkog, 2. veljače 2005. godine, a za biskupa je zaređen u zagrebačkoj katedrali na blagdan sv. Josipa, 19. ožujka 2005.   