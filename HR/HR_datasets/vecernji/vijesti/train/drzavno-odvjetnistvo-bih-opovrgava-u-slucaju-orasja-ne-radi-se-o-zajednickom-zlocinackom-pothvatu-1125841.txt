Državno odvjetništvo Bosne i Hercegovine opovrgnulo je u četvrtak da se u predmetu ratnih zločina na području općine Orašje protiv generala HVO-a Đure Matuzovića i drugih radi o zajedničkom zločinačkom pothvatu. U priopćenju dostavljenom iz Državnog odvjetništva BiH navodi se da se u predmetu za ratne zločine u Orašju "ne radi o kvalifikaciji zajedničkog zločinačkog pothvata već da se navedeni sumnjiče za kaznena djela ratnog zločina". Pritom se objašnjava kako je riječ o zločinima protiv čovječnosti i ratnom zločinu protiv ratnih zarobljenika po zapovjednoj i osobnoj odgovornosti. "Državno odvjetništvo BiH u proteklom je desetljeću procesuiralo stotine optuženih za ratne zločine, svih nacionalnosti iz svih vojnih struktura, te postupa po najvišim standardima procesuiranja predmeta međunarodnog humanitarnog prava, o čemu smo informirali i veleposlanika Republike Hrvatske u BiH, koji je posjetio Državno odvjetništvo BiH", navodi se u priopćenju. Hrvatski premijer Andrej Plenković danas je istaknuo, ne navodeći konkretno primjer uhićenja pripadnika HVO-a u Orašju, da su za Hrvatsku neprihvatljive političke formulacije koje uključuju ''pojedine akte pravosudnih tijela BiH koji sadrže koncept udruženog zločinačkog pothvata u odnosu na Hrvatsku''. 