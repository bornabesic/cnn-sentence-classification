Pokemon groznica i dalje vlada svijetom pa je tako jedan taksist u Meksiku odlučio voziti samo lovce na Pokemone, i to po posebnim cijenama. Ipak, najozbiljnije upozorenje lovcima na Pokemone dosad dolazi iz susjedne Bosne i Hercegovine. Globalni fenomen igre “Pokemon Go” u Bosni i Hercegovini dobio je bizarnu dimenziju jer tamošnji igrači, grozničavo tragajući za virtualnim stvorenjima, doslovno riskiraju život. Humanitarna organizacija “Posavina bez mina” upozorila je kako dobiva sve više obavijesti da igrači Pokemona ulaze i u minska polja ignorirajući jasno istaknuta upozorenja o opasnosti za život, prenose tamošnji mediji. “Mole se svi građani da to ne čine i da poštuju postavljene znakove opasnosti od mina te da ne zalaze u područja koja su im nepoznata”, upozorenje je objavljeno na Facebook stranici ove organizacije iz Brčkog. Sva je sreća da dosad još nitko nije stradao loveći Pokemone po minskim poljima jer Bosna i Hercegovina slovi kao država u kojoj je najviše mina u Europi. Prema posljednjim podacima Središta za uklanjanje mina BiH (MAC), više od 1100 četvornih kilometara, odnosno 2,3 posto teritorija BiH, smatra se minski sumnjivim površinama. Takvo stanje izravno ugrožava sigurnost više od 545 tisuća osoba, što je 15 posto ukupnog stanovništva BiH. Od 1996. godine od mina postavljenih tijekom rata u Bosni i Hercegovini poginule su 604 osobe.     >>Traži se Pokemon trener! Strani jezik: Pika Pika, mjesto rada: Pokemon Go svijet >>Mali su Pokemoni ojačali Nintendo za čak 17 milijardi dolara 