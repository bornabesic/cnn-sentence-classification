Premijer Andrej Plenković teško može računati na pet glasova HSS-ovaca u eventualnom preslaganju svoje Vlade. Stranka Kreše Beljaka jučer je na elektroničkoj sjednici Glavnog odbora prihvatila Sporazum o zajedničkom izlasku na izbore za Hrvatski sabor sa SDP-om, čime je napravljen još jedan korak naprijed u naporima da te dvije stranke postanu strateški partneri, ali i definitivno korak nazad u nastojanjima da upravo Beljakova stranka bude dio nove Plenkovićeve većine na što ga je premijer otvoreno pozivao. Ponuda koja se ne odbija Sudeći prema tekstu sporazuma koji je dobio Beljak, riječ je o ponudi koju se teško odbija. Predsjednik SDP-a Davor Bernardić pokazao se velikodušnijim i od svog prethodnika Zorana Milanovića jer će HSS na novim parlamentarnim izborima dobiti i jednog zastupnika više nego ih ima sada – dakle šest. U sporazumu piše da bi dvije stranke izišle zajedno na izbore u svim jedinicama. Na listama bi HSS imao ukupno 15 zastupnika od čega bi njih šest bilo na izglednim mjestima za ulazak u Sabor s obzirom na to da im se nudi drugo mjesto u drugoj jedinici, treće u četvrtoj, drugo u petoj, treće u šestoj, drugo u sedmoj pa čak i četvrto mjesto u prvoj izbornoj jedinici. – Sporazum još nije potpisan tako da bih ga ja nazvao tek predbračnim ugovorom i potvrdom dosadašnje suradnje – kaže predsjednik HSS-a Krešo Beljak i dodaje da će se prije samog potpisivanja sporazuma još jednom sastati Glavni odbor stranke i raspraviti o konačnoj suradnji sa SDP-om. Prije potpisivanja i SDP će imati sjednicu Glavnog odbora na kojoj se očekuje izglasavanje novog partnerstva i potvrda sporazuma, u kojem piše i da se SDP i HSS obvezuju na sastavljanje zajedničke koalicijske Vlade, ali i da ni u kojem slučaju nakon izbora neće koalirati s HDZ-om. Sporazum ostavlja prostor i za ulazak drugih stranaka u koaliciju prije ili nakon izbora, prije svega HNS-a, HSU-a i IDS-a. Odmah je također dogovoreno da će u slučaju da se ovom dvojcu priključi još koja stranka mjesta na listama ustupiti SDP iz svoje kvote. Poznato je da je Bernardić HSU-u već ponudio Klub, odnosno tri sigurna mjesta na listama za Sabor, dok sa “starim” strateškom partnerom HNS-om već danima traje verbalni rat. U HNS-u se tako sve češće može čuti da na nove izbore neće sa SDP-om nego s IDS-om i kako su uvjereni da bi tako osvojili sigurno i desetak mandata. Retoriku su zaoštrili i u SDP-u. Poručuju HNS-u da ih neće dovijeka čekati s odlukom ostaju li partneri ili ne, a neslužbeno se može čuti i da u slučaju da idu zajedno na izbore nema nikakve šanse da HNS ponovno dobije devet saborskih mandata. Vrdoljak očekuje poziv Na reakciju iz HNS-a nije trebalo dugo čekati. Ivan Vrdoljak na svom je Facebook-profilu napisao da od kolega iz SDP-a nije dobio ni pismeni ni usmeni prijedlog suradnje ili poziv na razgovor oko eventualne koalicije. Te im je poručio da nije primjereno, putem medija, upućivati ultimatume partnerima, nego da je minimum pristojnosti pozvati partnere na razgovor i u otvorenoj komunikaciji tražiti dodirne točke liberala i socijaldemokrata.      