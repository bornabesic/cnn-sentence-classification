Velika Britanija, unatoč očekivanjima, nije najavila da će odustati od rotirajućeg predsjedništva u drugoj polovici iduće godine, rekao je hrvatski premijer Tihomir Orešković nakon završetka summita EU. – Oni još ništa nisu definirali na tu temu. Mislim da se tu nešto šuška, ali još ništa nisu tražili i dogovorili – izjavio je Orešković upitan je li Britanija odustala od predsjedanja i otvara li se prostor za Hrvatsku da predsjedava nešto ranije nego što se očekuje. Zasad postoji odluka o redoslijedu rotirajućih predsjedništava do kraja lipnja 2020. Ako Britanija odbije predsjedništvo u drugoj polovini 2017. najvjerojatnije će se sve pomaknuti za šest mjeseci unatrag, tako da Estonija, koja bi trebala predsjedavati u prvoj polovini 2018. predsjedava u drugoj polovici 2017. To otvara mogućnost da i Hrvatska, najmlađa članica EU bude u igri za rotirajuće predsjedništvo nešto prije nego se očekivalo, vjerojatno na početku sljedećeg razdoblja kada se bude definirao novi redoslijed predsjedanja.  Tehnički premijer Orešković rekao je da nije izgledno ponavljanje referenduma u Velikoj Britaniji i stavljanje izvan snage njegova ishoda. – O tome se dosta spekulira, ali mislim da to nije moguće. Mislim da su Britanci dali svoj odgovor i na nama je sada da vidimo kako ćemo dalje – rekao je Orešković novinarima. 