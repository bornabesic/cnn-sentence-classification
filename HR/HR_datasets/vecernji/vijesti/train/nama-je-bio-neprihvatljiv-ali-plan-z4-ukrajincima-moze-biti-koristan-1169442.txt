Šest mjeseci nakon što je osnovana, radna skupina za suradnju Hrvatske i Ukrajine, u sklopu koje bi neka od hrvatskih iskustava u mirnoj reintegraciji trebala prenesena Ukrajincima kojima su proruski separatisti okupirali dio teritorija, održat će prvi sastanak 26. svibnja. Prvi zajednički sastanak u užem formatu (predsjednici i nekoliko članova) bit će održan 26. svibnja 2017. u Zagrebu. Predsjedateljica sastanka s hrvatske strane bit će državna tajnica u MVEP RH mr. sc. Zdravka Bušić, a s ukrajinske strane Olena Zerkalj, pomoćnica ministra u MVP Ukrajine, kažu u Vladi. Riječ je, podsjetimo, o radnoj skupini zaduženoj da razradi i operacionalizira ideju premijera Andreja Plenkovića koju je, čim je iznesena, Moskva žestoko kritizirala. Rusi su tada iskoristili priliku i kritizirali Hrvatsku zbog vojno-redarstvene akcije Oluja, iako radna skupina nema namjeru prenositi Ukrajincima bilo kakva hrvatska iskustva u planiranju oslobodilačkih akcija, nego u mirnoj reintegraciji hrvatskog Podunavlja od 1996. do 1998. Prije prvog zajedničkog sastanka hrvatska radna skupina održala je jedan sastanak 9. veljače. Kako otkrivaju u Banskim dvorima, “zaključak tog sastanka bio je da Hrvatska može i treba prenijeti Ukrajini svoja iskustva, bez obzira na trenutačnu sigurnosnu situaciju u istočnoj Ukrajini”. Istaknuta je mogućnost zajedničkog korištenja europskih fondova uključivanjem u tzv. twinning projekte, posebno u prilagodbi Ukrajine pravnoj stečevini standardima EU. Neki hrvatski članovi radne skupine razgovarali su i s ukrajinskim ministrom za privremeno okupirana područja Vadimom Černišem početkom ožujka u Zagrebu. Kako neslužbeno doznajemo, spomenuta je i očita činjenica da je mirna reintegracija hrvatskog Podunavlja mogla uspjeti tek nakon “Oluje”, ali da u Ukrajini takav scenarij nije moguć pa da je stoga Ukrajincima vrednije hrvatsko iskustvo s planom Z4. – Nama je taj plan bio neprihvatljiv, kod nas to nije moglo proći, ali kod njih možda bi – kaže nam neslužbeno jedan član hrvatske radne skupine. U Vladi kažu da premijer Plenković i dalje koristi svaku prigodu da se u svijetu susretne s predsjednikom Ukrajine Petrom Porošenkom ili premijerom Volodimirom Grojsmanom, kojeg očekuju u skorom uzvratnom posjetu u Zagrebu. Unutar EU, Hrvatska se zalagala za bezvizni režim za Ukrajince, koji je konačno odobren i stupa na snagu u lipnju. Što se tiče Krima, istu poziciju – da je Rusija ilegalno otela Krim Ukrajini i da bi ga trebala vratiti – u međuvremenu su ponovili i iz Trumpove Bijele kuće, unatoč očekivanjima nekih krugova da bi novi američki predsjednik mogao imati drukčiji stav po tom pitanju. 1. Know-how za reintegraciju Prenošenje iskustava o uspostavi civilne uprave, izradi zakona o amnestiji, povratku izbjeglica, razminiranju... 2. Pomoć za ulazak u EU Pomoć u prilagodbi zakonodavstva, usavršavanju službenika, upravljanju novcem iz EU... 