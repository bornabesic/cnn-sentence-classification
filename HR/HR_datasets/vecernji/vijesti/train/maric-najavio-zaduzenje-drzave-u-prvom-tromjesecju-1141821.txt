Ministar financija Zdravko Marić najavio je u četvrtak da se prvo zaduženje države priprema za prvo ovogodišnje tromjesečje, a za drugo tromjesečje i reprogram duga cestarskog sektora. Na novinskoj konferenciji nakon sjednice Vlade, ministar Marić je, odgovarajući na upit novinara izjavio da se za zaduženje države priprema kombinirano izdanje, na inozemnom i domaćem tržištu. Nije želio govoriti o iznosima, jer će ta odluka biti donesena nakon temeljite analize. Državnom proračunu ove godine dospijeva na naplatu 27,5 milijardi kuna, dok izvanproračunskim fondovima, ponajviše cestarskom sektoru, dospijeva oko 7,5 milijardi kuna.   Marić se osvrnuo i na pregled ocjena kreditnog rejtinga za regiju na početku godine, koji je u srijedu objavila agencija Moody's. Agencija Moody's u srijedu je, u pregledu ocjena za regiju na početku godine, navela da je od ukupno osam zemalja u toj regiji pola njih ušlo u 2017. godinu uz stabilne prognoze za rejting, dvije s negativnima, a dvije s pozitivnima. Hrvatska i Poljska su dvije zemlje u regiji srednje i istočne Europe kojima Moody's drži negativne izglede za kreditne rejtinge, a ta agencija ističe da to odražava ranjivost fiskalne i strukturne politike te dvije zemlje - i u konačnici njihovih gospodarstava - na sve izraženije rizike u domaćoj politici. "To nije pravorijek, već samo izvješće s pregledom stanja na ulasku u 2017.", rekao je Marić. Ta agencija, pojasnio je, nema unaprijed određen kalendar objava, ali njezina se nova ocjena očekuje vjerojatno u ožujku, prije čega bi novu ocjenu trebala objaviti i agencija Fitch, dodao je. Podsjetio je da je agencija Standard & Poor's nedavno već objavila svoju ocjenu, u kojoj je zadržala kreditni rejting Hrvatske ali je izglede iz negativnih korigirala u stabilne. Marić je kazao kako očekuje da će i druge dvije rejting agencije prepoznati pozitivna makroekonomska kretanja te povoljno stanje javnih financija, kao što su to financijska tržišta već akceptirala. "Tome bi trebala doprinijeti i Strategija upravljanja javnim dugom, koju bi Vlada trebala donijeti do kraja siječnja, a koja će sadržavati ne samo 'kalendar' dospijeća dugova, već i načine na koje će se upravljati javnim dugom", poručio je Marić. 