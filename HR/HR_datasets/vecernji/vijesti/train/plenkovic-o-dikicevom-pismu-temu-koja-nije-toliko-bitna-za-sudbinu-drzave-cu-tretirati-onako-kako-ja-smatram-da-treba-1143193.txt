Nakon najave sindikata HEP-a o mogućem štrajku zbog prodaje dionica HEP-a, predsjednik Vlade Andrej Plenković poručio je kako je otvoren za dijalog te će se sastati s predstavnicima tog sindikata. - Štrajk u vezi čega? Spriječit ćemo ga. Hajdemo malo to dedramatizirati, razgovarati racionalno.Tko god u Hrvatskoj ima neki alternativni, efikasniji, mudriji plan, koji neće povećati javni dug, spremni smo ga razmotriti. Dosad nisam čuo takav prijedlog, proučit ću ideje s okruglog stola SDP-a. Bit je da mi govorimo o dioničkom društvu čiji će vlasnik biti hrvatska država, dakle hidrocentrale neće nigdje otići, niti bilo koja imovina HEP-a. U korporativnom smislu, vlasništvo 75 posto plus jednu dionicu omogućit će hrvatskoj državi potpuni nadzor nad učinkovitim upravljanjem tvrtkom – kazao je Plenković novinarima u Saboru. Budući da brani potpredsjednicu Vlade Martinu Dalić protiv koje je Povjerenstvo za odlučivanje o sukobu interesa pokrenulo postupak utvrđivanja potencijalnog sukoba interesa jer sudjeluje u povratku Ine u hrvatske ruke, a suprug joj je član Uprave te tvrtke, te da je glavni tajnik HDZ-a Gordan Jandroković kritizirao rad Povjerenstva, Plenković je upitan hoće li surađivati s Povjerenstvom za odlučivanje o sukobu interesa. - Sve što je ono pitalo Vladu, mi smo poslali odgovor. Svatko od nas ima svoju ulogu. Ono što ja znam, a s potpredsjednicom surađujem na dnevnoj bazi, da ona na bilo koji način nije bilo kakav privatni interes, nje ili njezine obitelji, nije bio njezina tema ili ambicija. Obratno, ona radi u najboljem interesu Vlade i tako se ponaša. Iza toga stojim i ona ima moje puno povjerenje. Povjerenstvo može raditi svoj posao i dalje, ako smatra da treba, ali ja ne primjećujem sukob interesa niti potencijalni. Njezin suprug je član uprave INA-e već nekoliko godina, ali je tamo predstavnik Hrvatske – objasnio je Plenković. Na komentar kako će ona ipak pregovarati s poslodavcem svoga supruga, Plenković uzvraća kako će se tek vidjeti tko će i o čemu pregovarati, odnosno kako pregovara Vlada, a ne osobe. Premijera su novinari podsjetili na slučaj Anke Mrak Taritaš koju su kao ministricu graditeljstva u vladi Zorana Milanovića HDZ-ovci napadali za potencijalni sukob interesa jer joj je suprug član uprave Plinacroa, te kako je ona to razriješila na način da joj je suprug podnio ostavku. - Za mene to nije problem jer pratim što potpredsjednica Vlade radi i znam koji je interes hrvatske države. Ona ima vrlo kvalitetno znanje i veliko iskustvo za ove procese. Na osnovu onoga što smo dosad napravili, nisam primijetio da su ušli u nekakvu zonu u kojoj bi bilo što nju dovelo u kontekst sukoba interesa. Ja ništa ne krijem, sve radim transparentno, da imam bilo kakav problem ne bih se bavio ovim poslom. To je moja startna pozicija i to očekujem od svih ministara i suradnika. Naš je cilj raditi na dobrobit Hrvatske – ustvrdio je Plenković. Osvrnuo se i akciju SDP-a i HNS-a koji su u Saboru skupili potpise za izglasavanje povjerenja ministru znanosti i obrazovanja Pavi Barišiću. - Ako je referenca u jednoj fusnoti razlog za ovakvu veliku pozornost prema ministru Barišiću, onda mislim da je to disproporcionalno. Sve političke stranke mogu ići s bilo kojim inicijativama, nije to prva u Hrvatskom saboru koja ide prema nepovjerenju nekog člana Vlade, on moje povjerenje ima, mislim da je on dobar čovjek, čovjek koji je radio ranije u Ministarstvu znanosti i obrazovanja, koji ima iskustva u tom resoru za koji je imenovan, sve što dosad radi mislim da je na tragu ostvarivanja našeg programa, a oporbene stranke neka rade svoj posao, to je dio demokracije i ja to poštujem – kazao je Plenković. I dalje, kaže, nije stigao pročitati otvoreno pismo znanstvenika Ivice Đikića u kojem navodi devet točaka zbog kojih Barišićev rad drži plagijatom. - Nisam ga stigao pročitati, imao sam važnijih stvari. Nećemo sada ulaziti u polemiku s bilo kime, ja respektiram kao znanstvenika gospodina Đikića, ali ovo je politički posao, ja sam dobio izbore, postao predsjednik Vlade i imam pravo birati, isto kao što gospodin Đikić ima pravo komentirati, ali ja sam taj koji donosi svoje političke odluke i političke odabire i iza njih stojim, mislim da je to ključna poruka koja je najvažnija, a temu koja nije toliko bitna za sudbinu hrvatske države ću tretirati onako kako ja smatram da treba – pojasnio je Plenković. >> Bunjac je premijera prozvao da je 'briselski projekt', Plenković mu žestoko odgovorio 