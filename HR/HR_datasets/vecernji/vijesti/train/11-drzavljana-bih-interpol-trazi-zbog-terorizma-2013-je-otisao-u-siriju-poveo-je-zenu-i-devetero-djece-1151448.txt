Interpol je, na zahtjev vlasti Bosne i Hercegovine, raspisao međunarodnu tjeralicu za državljaninom te zemlje Amirom Džinićem, za kojim se traga zbog povezanosti s terorističkom organizacijom Islamska država (IS), prenijeli su lokalni mediji ističući kako se on sada pridružio skupini od deset državljana BiH za kojima zbog istog razloga tragaju policije diljem svijeta. Džinić (43), podrijetlom iz Tešnja u središnjoj Bosni, pod istragom je zbog kaznenih djela organiziranja terorističke skupine, financiranja terorističkih aktivnosti i terorizma. Prema navodima "Dnevnog avaza", on je na popisu osoba za kojima je raspisana tzv. crvena tjeralica nakon što je utvrđeno da je još 2013. godine otputovao u Siriju, a sa sobom je poveo i suprugu te čak devetoro djece. Almir, jedan od njegovih sinova, u BiH se vratio 2016. godine i odmah je uhićen. Priznao je krivicu zbog sudjelovanja u terorističkim aktivnostima i pridruživanja paravojnim skupinama pa je temeljem tog priznanja osuđen na razmjerno blagu kaznu od godinu dana zatvora. Prema informacijama kojima raspolažu sigurnosne agencije u BiH, Džinić te njegova supruga i ostala djeca i dalje su u Siriji. Zbog kaznenih djela povezanih s terorizmom Interpol je, na zahtjev iz BiH, ranije raspisao tjeralice za Edinom Alijevim, Samidom Cicvarom, Naserom Arnautom, Ramom Grahovićem, Ibrom Čufurovićem, Edinom Pečenkovićem, Jasminom Keserovićem, Sulejmanom Mešanovićem i Senadom Kasupovićem. Traga se i za Ahmedom Zuharijem koji, uz državljanstvo BiH, ima i ono Saudijske Arabije. >>'BiH postaje glavni centar za islamističke ekstremiste, mijenja se i kulturološka slika Sarajeva i okolice' >>Ministar sigurnosti BiH: EU je suočena s povratkom 2500 radikaliziranih osoba koje se vraćaju s ratišta Sirije i Iraka 