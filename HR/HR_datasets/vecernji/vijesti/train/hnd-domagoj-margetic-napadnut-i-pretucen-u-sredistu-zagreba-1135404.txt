Novinara Domagoja Margetića napao je u utorak u ranim poslijepodnevnim satima, prvo verbalno, a onda i fizički, nepoznati muškarac na Kvaternikovu trgu u središtu Zagreba, izvijestilo je Hrvatsko novinarsko društvo (HND), podsjećajući da je Margetić već bio žrtva napada i prijetnji zbog kojih nitko nije odgovarao. Margetiću je, prema njegovoj telefonskoj izjavi danoj HND-u, prišao muškarac za kojeg je mislio da mu želi postaviti neko pitanje, ali mu je ovaj povikao da će ga "ušutkati". U nizu prijetnji navodno mu je rekao "nećeš ti meni više pisati" te ga je počeo tuči. Napadač, za kojega Margetić misli da bi mogao imati četrdesetak godina, ubrzo je pobjegao s mjesta napada, kažu u HND-u. Dodaju da je na Margetićev poziv policija došla na mjesto događaja, a pozvana je i hitna medicinska služba. Domagoj Margetić je novinar koji istražuje kriminal i korupciju u hrvatskom društvu te uređuje emisiju ''Necenzurirano'' na TV mreži. Krajem studenoga ove godine, na zidu u ulazu zgrade u kojoj stanuje, netko nepoznat je napisao: "Mrtav si, smeće novinarsko", a ni napadač koji ga je pretukao ispred njegove zgrade 2014. godine još uvijek nije pronađen, podsjeća HND. Predsjednik te udruge izjavio je kako od policije traže da u što kraćem roku pronađe počinitelja i eventualnog nalogodavca ovog napada te da ih privede sudu. "Sve dok se ne utvrdi stvarni motiv napada, smatrat ćemo da je riječ o fizičkom obračunavanju zbog Margetićeva novinarskog rada", kazao je Leković. "Upozoravamo i da je ovaj, još jedan u nizu napada na novinare, dobrim dijelom posljedica zabrinjavajućeg porasta netolerancije u društvu, kao i izostanka primjerene reakcije nadležnih institucija. Na tu činjenicu HND već dulje vrijeme neprekidno upozorava pa je to učinio i na nedavno održanoj tematskoj sjednici Odbora za informiranje, informatizaciju i medije u Hrvatskom saboru, ali je dio okupljenih političara odgovornost što ih se napada prebacio na novinare same", dodao je Leković. 