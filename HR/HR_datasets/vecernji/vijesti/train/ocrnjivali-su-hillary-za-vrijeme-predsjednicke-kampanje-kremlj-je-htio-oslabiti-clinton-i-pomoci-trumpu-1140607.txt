U izvješću američkih obavještajnih agencija o ruskom upletanju u predsjedničke izbore objavljenom u pročišćenom obliku, jasno se tvrdi da je Kremlj htio oslabiti demokratsku kandidatkinju Hillary Clinton i pomoći Donaldu Trumpu. FBI, CIA i NSA, tri velike američke obavještajne agencije, zaključile su da su "Putin i ruska vlada davali jasnu prednost izabranom predsjedniku Trumpu". "Htjeli su povećati njegove izglede za pobjedu kad god je to bilo moguće, ocrnjujući Hillary Clinton i uspoređujući je (s republikanskim kandidatom) na način koji je za nju bio nepovoljan". Fenomen ruskog izbornog upletanja nije nov, ali je u američkim predsjedničkim izborima doživio "veliku eskalaciju svojom otvorenošću, stupnjem aktivnosti i razmjerima djelovanja", navodi se u izvješću. Izvješće je objavljeno u javnosti bez povjerljivih informacija i ne pruža nove konkretne dokaze u ruskom upletanju, nego tek nudi sintezu uglavnom poznatih informacija. Američke obavještajne službe ne navode nikakve informacije o prisluškivanju ili hakiranju koje su same poduzele i koje su im omogućile da donesu svoje zaključke. No rusku odgovornost za upad u računala demokratske stranke već su potvrdile privatne američke tvrtke za računalnu sigurnost, za koje se smatra da su neovisne. Rusija je izvodila informatičke napade i na republikance, ali "nije na takav način provela kampanju širenja" tih podataka. Usto se koristila svojim skupinama "trolova" koje je plaćala kako bi na društvenim mrežama širili svoje poruke protiv Clinton a za Trumpa. U izvješću se spominje Agencija za istraživanje interneta sa sjedištem u Sankt Peterburgu. Na kraju, u izvješću se upozorava da će Moskva pouke koje je izvukla iz američke predsjedničke kampanje "iskoristiti za nove pokušaje utjecaja u svijetu". >>Trump nakon susreta s obavještajnim: Hakiranje nije utjecalo na izbore 