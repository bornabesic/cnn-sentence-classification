Poskupljenje cigareta i drugih po zdravlje štetnih proizvoda, od čega bi se prihod transferirao izravno u HZZO u tzv. zdravi fond, prijedlog je Udruge poslodavaca u zdravstvu (UPUZ) i Koalicije udruga u zdravstvu (KUZ) koji su iznijeli jučer. Izmjenom Zakona o zdravstvenom osiguranju, umjesto sadašnjih 32 posto od trošarina na duhanske proizvode, što je 1,2 milijarde kuna godišnje a koje država ionako ne uplaćuje u cijelosti, za zdravstvenu zaštitu građana uplaćivao bi se iznos od poskupljenja cigareta. U UPUZ-u su izračunali da bi tri kune skuplje cigarete ove godine u Zdravi fond donijele milijardu i 150 milijuna kuna, a dodatna poskupljenja od po kunu sljedeće dvije godine u 2019. donijela bi čak 1,8 milijardi kuna. Šef UPUZ-a Dražen Jurković podsjeća da je država i ove godine zanemarila svoje zakonske obveze i umjesto 4,1 milijardu kuna, koliko bi trebala proslijediti za zdravstvenu zaštitu zaštićenih skupina građana tj. onih koji ne plaćaju doprinose, predvidjela tek 2,5 milijarde. – Time bi se rasteretio državni proračun, a istovremeno uprihodilo u zdravstveni proračun i smanjio broj konzumentata duhanskih proizvoda – ustvrdio je Jurković, potkrijepivši podacima kako svako poskupljenje cigareta smanji broj pušača, primjerice, u SAD-u poskupljenje od 0,84 dolara po kutiji znači osam milijuna manje ljudi koji puše. Hrvatska je jedina zemlja u Europi u kojoj broj pušača, osobito žena, raste, a u 20 godina cigarete su poskupjele dva eura, dok ih je, npr. Francuska poskupila za više od pet eura. KUZ se zalaže za poskupljenje grickalica, slatkiša i nezdrave hrane, također za Zdravi fond.  >> Šokantno izvješće: Pušenje košta bilijun dolara 