S najpoznatijom HSS-ovom političarkom, zastupnicom u Europskom parlamentu Marijanom Petir razgovarali smo o stanju u stranci ususret HSS-ovoj konačnoj odluci: hoće li u predizbornu koaliciju i sa kime? Dok je novi šef HSS-a Krešo Beljak sklon ući u koaliciju koju će predvoditi Zoran Milanović i SDP, Petir ima drugačije ideje... Pretkampanja za izvanredne parlamentarne izbore već je krenula. Bi li HSS na izbore trebao izaći samostalno ili u koaliciji? Glavni odbor donijet će odluku o modelu izlaska na izbore, no stava sam da bi Glavni odbor prije donošenja konačne odluke trebao prethodno konzultirati županijske organizacije HSS-a i čuti što teren misli. Sigurna sam da bi članstvo najradije odabralo opciju samostalnog izlaska na izbore. To je pokazala i rasprava koju smo imali ovog vikenda na odboru moje Sisačko-moslavačke županijske organizacije. No, pravo je pitanje da li je to realno rješenje obzirom na kratki rok do izbora i činjenicu da HSS ima relativno novo vodstvo, koje se još nije uspjelo isprofilirati na nacionalnoj političkoj sceni. Nije tajna da je predsjednik HSS-a Krešo Beljak sklon opciji da HSS na izbore izađe zajedno sa SDP-om i njihovim partnerima. Smatrate li da bi takvo rješenje bilo mudro i dobro za HSS? Biste li vi radije izašli u koaliciji sa HDZ-om i partnerima? Predsjednik HSS-a Krešo Beljak nikada mi nije rekao da bi radije izašao u lijevoj koaliciji na izbore. Mislim da se takva slika pokušava stvoriti na temelju lokalne suradnje u Samoboru. No, svatko ozbiljan zna da je lokalna politika vezana uz komunalne projekte a nacionalna politika osim suglasnosti u projektima traži i suglasnost u vrijednostima. Članovi pregovaračkog tima rekli su mi da se prema predsjedniku HSS-a radi neviđeni pritisak da hitno donese odluku, a neki su ponudu SDP-a (pa i u samom SDP-u) čak nazvali  i„nemoralnom“. Naime, kada bi se ostvarilo sve što SDP nudi HSS-u, tada bi SDP-u i njihovim dosadašnjim partnerima ostalo jako malo, pa neki sumnjaju u iskrenost SDP-a. Naravno da SDP-u za širenje prema centru treba HSS, no HSS zna koliko vrijedi kao što znamo koliko vrijedi i naše ime i stoljetna povijest, stoga vjerujem da se nikakve odluke neće donositi bez ozbiljne unutarstranačke rasprave preko noći. U HSS-u ima i pojedinaca koji zagovaraju tezu da bi HSS-u bilo najbolje na izbore izaći sa strankom Milana Bandića. Što o tome mislite? Na stranačkim tijelima do sada se je razgovaralo o statusu HSS-a unutar domoljubne koalicije tijekom dosadašnjeg perioda, s refleksijama na budućnost. Nije nikakva tajna da je HSS bio nezadovoljan statusom kao i neprovođenjem potpisanih sporazuma te smo zbog toga te sporazume i raskinuli. Domoljubna koalicija ne bi ostvarila niti jednu pobjedu da nije bilo doprinosa HSS-a, no vidjeli smo da su se strateške odluke donosile ne s nama kao prvim partnerom koji je donio koaliciji 35 000 glasova već s onima koji su osvojili tek 300-tinjak glasova. Obzirom na tu okolnost, bilo je razgovora i o potencijalnoj liderskoj ulozi HSS-a u okviru stvaranja „trećeg puta“ s strankama centra, tako da niti ta opcija nije isključena. S obzirom da ste zastupnica u Europskom parlamentu, hoćete li se snažno angažirati u HSS-ovoj kampanji? Ja sam stalno angažirana što se vidi po mnogobrojnim projektima koje sam pokrenula i ostvarila te temama koje sam otvorila. Svoj mandat koji sam izborila s 43 000 preferencijalnih glasova shvaćam krajnje ozbiljno i odgovorno i nastojim ispuniti obećanje koje sam dala da ću biti glas hrvatskog naroda u EU. Subvencije za zdrave obroke voća, povrća i mlijeka u školama, obeštećenje za naše poljoprivrednike stradale zbog ruskog embarga, borba protiv nepoštene trgovačke praske, označavanje poljoprivrednih proizvoda, inicijativa za uspostavu Alpe-Adria regije slobodne od GMO-a, borba za čist zrak u Slavonskom Brodu, aktivnosti protiv gradnje odlagališta nuklearnog otpada u Hrvatskoj, zaštita prava Hrvata u Vojvodini, pomoć Veljku Mariću i zahtjev da Srbija ukine sporni Zakon koji je prijetnja i za druge hrvatske branitelje, uvođenje minimalne nacionalne mirovine, prezentacija istine o blaženom Alojziju Stepincu, zaštita kršćana nad kojima se provodi genocid, očuvanje općeljudskih vrijednosti…i još mnogo toga na čemu predano radim, obilježili su moje dvije godine mandata u Europskom parlamentu. Kako ocjenjujete prve poteze novog šefa HSS-a Kreše Beljaka? Slažete li se Vi uopće s njegovim svjetonazorskim stavovima? Svjetonazorski stavovi svih nas članova HSS-a trebali bi biti u skladu s svjetonazorom i vrijednostima naše stranke, a te vrijednosti su poznate već 112. godina i od njih HSS niti prvaci HSS-a nisu nikada odstupili bez obzira na režime u kojima su živjeli i pogibelji kojoj su bili izloženi. Svatko kada se je učlanjivao u HSS pretpostavljam da je proučio Statut i Program te da je bio svjestan da ulazi u demokršćansku stranku, stranku centra, koja je postala i punopravna članica Europske pučke stranke. Mi se i danas međusobno pozdravljamo onako kako su se naši djedovi i očevi pozdravljali: „Vjera u Boga i seljačka sloga!“. HSS je baština hrvatskog naroda i HSS ima odgovornost za hrvatski narod. Tako ćemo se i ubuduće ponašati. Tko je po Vama glavni krivac za neuspjeh Vlade Tihomir Orešković-Domoljubna koalicija-Most? Nedostatak povjerenja i komunikacije među glavnim političkim akterima koji su formirali izvršnu vlast, te želja pojedinaca da u prvi plan stave svoje interese ispred interesa naroda, dovela nas je u ovu nezavidnu situaciju. Najlakše bi bilo prstom uprti u jednu osobu, no to ne bilo pravedno jer jedna osoba nikada ne bi mogla srušiti svoju Vladu da nije imala podršku još nekih istomišljenika. Kakvo je Vaše mišljenje o gospodinu Oreškoviću a kakvo o Mostu i gospodinu Petrovu? Gospodina Oreškovića nisam nikada upoznala i žao mi je zbog toga jer smatram da bi premijer trebao upoznati hrvatske europarlamentarce i s njima s vremena na vrijeme razmijeniti stajališta oko pitanja važnih za hrvatski narod. Zoran Milanović nas nikada nije primio i žao mi je da se je taj pristup nastavio. Božu Petrova sam upoznala prije par godina kada sam bila gošća na tribini u Metkoviću koju je organizirao on sa svojim prijateljima iz kršćanske udruge Narenta. Uvjerena sam da su i Petrov i Orešković imali pozitivne namjere, no prava je šteta da unatoč otežavajućim okolnostima za koje imam razumijevanja, to nisu uspjeli pretočiti u konkretna djela. Žao mi je što čak niti mali zahvati koji bi donijeli puno dobra nisu provedeni, poput izmjene Zakona o poljoprivrednom zemljištu, ili pak poništenja natječaja kako bi se odblokiralo više od 500 milijuna kuna iz mjere 4.1.1. ruralnog razvoja koji su blokirani zbog malverzacija bivšeg ministra Jakovine. Pretpostavljam da dobro poznajete vašeg kolegu Andreja Plenkovića. Kakvo je Vaše mišljenje o njemu i hoće li uspjeti izvući HDZ iz trenutnog gliba? Andrej Plenković političar je koji okuplja ljude oko sebe i trudi se pridobiti široku podršku za argumente koje iznosi. U duboko podijeljenoj Hrvatskoj gdje uglavnom prevladavaju poruke razdora, Andrej može donijeti novi vid komunikacije ali i načina rada. U Europskom parlamentu dobro surađujemo, u istom smo Klubu zastupnika jer su i HSS i HDZ članice Europske pučke stranke. Vjerujem da on može osvježiti HDZ kao i hrvatsku političku scenu. Političari se u Hrvatskoj ne bi smjeli više baviti sami sobom jer hrvatski narod jako teško živi i ne bi mogao podnijeti još jednu neuspješnu Vladu. Tko će pobijediti na izborima i tko će biti novi predsjednik Vlade? Iskreno se nadam da će povjerenje građana dobiti radišni, moralni, pošteni i domoljubni političari jer sve drugo bilo bi štetno za Hrvatsku i za hrvatski narod. >>'To je zadnji put ponudio Most, a vidjeli smo kako je završilo. Prijevarom' 