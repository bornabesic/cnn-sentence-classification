Opet ključa u Klubu zastupnika SDP-a. Ovog puta zastupnici te stranke podijelili su se po pitanju izglasavanja nepovjerenja aktualnom šefu Sabora Boži Petrovu.  Iako je vodstvo SDP-a stava da stranka kod glasanja o opozivu predsjednika Sabora Petrova treba biti suzdržana, nekolicina zastupnika drugačijeg je mišljenja. Te najavljuju da će prilikom glasanja o razrješenju Petrova oni biti za njegov opoziv.  "To je katastrofa" Neslužbeno se u stranci doznaje da će protiv Petrova biti bivši glavni tajnik SDP-a Igor Dragovan, potpredsjednica Sabora Milanka Opačić, Orsat Miljenić i Tomislav Saucha. Možda im se u tome pridruže i još neki s obzirom da se neki, kako su nam  sami potvrdili, još uvijek misle što će učiniti kada opoziv Petrova dođe na dnevni red. A neki se nadaju da će se postići dogovor da se na kraju glasa prema savjesti. - To je katastrofa što rade i nadam se da će odustati od te ideje da budu protiv odluke vodstva i da idu kontra Bernardića. Ukoliko se to ne dogodi inzistirati ću na sankcijama - kaže pak jedan član Predsjedništva SDP-a.  "Baš me zanima tko će me izbaciti iz SDP-a jer sam bio protiv Petrova" Na pitanje o kakvim sankcijama govori kaže da će ovog puta tražiti da se zastupnici počnu izbacivati iz stranke. - Baš me zanima tko će me izbaciti iz SDP-a jer sam bio protiv Bože Petrova - kaže pak jedan od zastupnika te stranke koji se ne slaže s idejom da kod glasanja o Petrovu stranka treba biti suzdržana. "To što Bernardić radi nema nikakvog smisla" Konačna odluka trebala bi biti poznata sutra s obzirom da je u 9 sati zakazana sjednica Kluba zastupnika SDP-a. Kako nam kažu neki SDP-ovci koji kane, kako sada stvari stoje, glasati protiv Bože Petrova to čine jer upravo njega smatraju glavnim krivcem za pregovore nakon parlamentarnih izbora 2015., ali i ucjenjivanje 2016. kod odabira datuma o raspuštanju Sabora.  Oni koji su protiv njega smatraju i da Petrov gleda na svoj interes, a ne na interes države i da 'muljanje Mosta s SDP-om vodi čistoj katastrofi'. - To što Bernardić radi nema nikakvog smisla. On bi malo na izbore pa malo ne bi na izbore. Stranka luta, nemamo stava, ne znamo što hoćemo. Oko Bernardića ima svega. Neki ga nagovaraju na nove izbore jer žele da ga smijene na unutarstranačkim izborima, a ekipa koja je Bernardiću bliska tjera ga na izbore samo iz razloga da se riješi Milanovićevog kadra u Klubu zastupnika – kaže jedan saborski zastupnik SDP-a.  