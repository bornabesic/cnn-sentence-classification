Je li odluka da se poreznom reformom bankama daje ekskluzivno pravo da jednokratno u 2017. godini otpišu sve svoje loše plasmane na teret proračuna zapravo dogovor ministra financija Zdravka Marića s banakama oko švicaraca, zapitao se danas bivši SDP-ov ministar financija Boris Lalovac na konferenciji za novinare u Saboru. To isto, su, dodaje, bankari tražili i od SDP-ove vlade, no ona nije pristala na to jer banke nisu željele reći koliko bi taj otpis dugova iznosio. - Ovo može biti samo skuplja mjera od švicaraca i ako će zbog ovoga bankari odustati od tužbi, neka to jasno kažu. Hoće li ovo osjetiti građani, je li ovo samo peglanje bilance ili i otpis dugova građana bankama? Ili će ovo banke samo ispeglati u knjigama, dobiti mogućnost priznavanja poreza, a dugove prodati naplatnim kućama? I zašto se ovo ekskluzivno pravo jednokratnog otpisa loših plasmana daje samo bankama, zašto ne i drugim poduzetnicima – zanima Lalovca koji drži da je zbog toga upitna ustavnost izmjena Zakona o poreza na dobit. To ekskluzivno pravo koje banke dobivaju, nastavlja on, proračun može koštati silne milijarde kuna, pa se pita je li se zato odustaje od smanjivanja stope PDV-a. Traži od ministra financija Marića, ali i banaka da pojasne o čemu je tu točno riječ. SDP-ovci najavili amandman  Komentirajući poreznu reformu, SDP-ovci su najavili svoj amandman kojim će tražiti zamrzavanje plaća svih dužnosnika, ali i uvesti novu poreznu stopu od 48 posto za one koji imaju bruto plaće više od 23-24 tisuće kune, čime bi se, pojašnjavaju, spriječilo da, recimo, članovima uprave Ine plaće rastu i do 6-7 tisuća kuna. Očekuju, kažu, da Most podrži ovaj njihov amandman jer će sustav činiti pravednijim. - Ovo je reforma koja je usmjerena samo na dva posto najbogatijih. To je kontinuitet HDZ-a koji je još '90.-ih govorio o 100 najbogatijih obitelji, a ovom reformom taj broj diže na 10 tisuća najbogatijih obitelji, dok 98 posto građana ne dobiva ništa. Zato ovu reformu zovem tri puta 10 tisuća – kaže SDP-ov Gordan Maras te dodaje kako to znači da ćemo zbog reforme imati 10 tisuća najbogatijih obitelji, dok će se paralelno u samom njenom početku ostati bez 10 tisuća radnih mjesta, i posljedično će 10 tisuća ljudi odmah iseliti iz Hrvatske. - Članovi uprave Ine imaju bruto plaću od 130 tisuća kuna, odnosno oko 70 tisuća kuna neto, a sad će im HDZ ovom reformom dati još šest tisuća neto povećanja plaće. Možda je problem što ministar Marić i ministrica gospodarstva Martina Dalić dolaze iz tog kruga ljudi? Zato ćemo mi predložiti amandman jer SDP ne želi povećavati visoke plaće, kako dužnosnika, tako i tih članova uprave Ine. Uvest ćemo novu poreznu stopu, pa uz postojeće od 24 posto za najniže plaće i 36 posto za srednje plaće, predlažemo uvođenje i stope od 48 posto za bruto plaće preko 23 tisuće kuna – najavljuje Maras. Reforma ide na ruku bogatima Njegov stranački kolega Branko Grčić smatra da je zabrinjavajuće što nema plana da se PDV smanji, iako je HDZ to obećavao u kampanji, a sudeći po konačnom prijedlogu reforme, sada od toga odustao. - To je samo još jedno obećanje koje HDZ stalno ponavlja još od vremena Ive Sanadera, a da on njega opet nema ništa. Ova reforma ide u korist isključivo bogatima, onima s najvišim plaćama, što je značajno drugačije od naše reforme iz 2015. godine kada smo digli plaće srednjeg sloja koji je pokretač društva. HDZ sada nudi samo progresivni rast visokih plaća, što će osjetiti samo dva posto ili oko 30 tisuća hrvatskih građana, od njih ukupno 1,6 milijuna koji primaju plaće – upozorava Grčić kojeg najviše brine što reformom ne profitiraju niti umirovljenici, kojima već ni indeksacija ne doprinosi rastu mirovina zbog deflacije. - Očekujem od Vlade da zaštiti mirovine od daljnjeg propadanja i da pronađe rješenje da ih digne iznad famoznih 40 posto plaće što je neki socijalni minimum – traži Grčić. Govoreći o porezu na dohodak, pita se kako će se lokalnim samoupravama nadoknaditi manjak od 2 milijarde kuna do kojeg će doći zbog ove refome. Upozorava i na udar na najjači gospodarski sektor u Hrvatskoj – ugostiteljstvo i turizam gdje će se zbog povećanja PDV-a za 12 posto smanjiti konkurentnost hrvatskog turizma, zaustaviti nove investicije, otežati otplata kredita za one koji su već investirali, a postoji prijetnja i od pada zapošljavanja i zaustavljanja rasta ionako niskih plaća. - Efekte porezne reforme treba pravednije raspodijeliti, zašto sav teret pada samo na taj jedan sektor. Mi se zalažemo za smanjenje tog PDV-a, jer će s ovim povećanjem Hrvatska biti druga u Europi po visini PDV-a u ugostiteljstvu, iza nas će biti jedino Mađarska koja se upravo sprema smanjivati taj PDV – zaključuje Grčić. 