Zemlje članice EU koje pokušavaju razvodniti prvotni plan Europske komisije i Parlamenta EU o potpunom ukidanju posebnih naknada za roaming unutar EU mogle bi ubaciti dodatni kriterij koji bi određivao koliko tko ima pravo na “besplatno” telefoniranje i surfanje u drugim zemljama EU. Taj kriterij nazvan je “fair use” ili, u prijevodu, pošteno korištenje. Naime, Talijani, koji trenutno predsjedaju Vijećem EU, predložili su da roaming bude besplatan samo određeni broj minuta po danu. Taj broj izračunavao bi se prema prosječnom dnevnom mobilnom telefoniranju i surfanju jednog korisnika u nacionalnom prometu, a prosjek bi se izračunavao na razini cijelog EU. Predloženi početak od 2016. Za minute i megabajte iznad tog prosjeka korisnik bi i dalje plaćao roaming. Talijanski prijedlog, koji je podijeljen diplomatima ostalih članica EU u neslužbenom obliku kao podloga za raspravu, također ne spominje točan datum kad bi to stupilo na snagu. Komisija je, podsjetimo, predložila početak primjene od 2016., a to je prihvatio i EP, no očito u Vijeću EU potpuno ukidanje roaminga ne ide tako glatko. Kako je neslužbeno doznao Večernji list, i Hrvatska je među zemljama koje se protive prijedlogu u onom obliku u kojem ga je predložila Komisija i u kojem je prošao u Parlamentu. Zakonodavni prijedlog pod nazivom “Povezana Europa” ne sadrži samo ideju o ukidanju roaminga, odnosno princip izjednačavanja cijena s nacionalnim prometom. Riječ je o zakonu kojemu je cilj stvoriti jedinstveno digitalno tržište unutar EU umjesto sadašnjeg povezanog, ali ipak fragmentiranog krajolika s raznim nacionalnim tržištima i pravilima. EK je svoj prijedlog nazvao “najambicioznijim planom u 26 godina, koliko traje reforma tržišta telekomunikacija”. Kad su premijeri i predsjednici u listopadu 2013. na summitu EU raspravljali o digitalnom razvoju, premijer Zoran Milanović novinarima je rekao da nema ništa protiv nižih cijena za korisnike, “ali ne na štetu malih država jer mi od toga živimo”. SAD kao uzor Europi – Ono što mene najviše zanima jest gdje će se plaćati porez. Jer, ako dođe do konsolidacije tržišta i ako, po uzoru na Ameriku, u Europi za 10 godina budu 4 velika pružatelja usluga, nisam siguran da će oni morati imati pravnu osobu u Zagrebu, Ljubljani, Varšavi, nego u nekoliko najvećih europskih gradova. I onda će samo tamo plaćati porez na dobit. To je nešto što me najviše zanima i protiv toga ćemo se boriti – objasnio je Milanović u toj izjavi otprije godinu dana. >>Hrvatska se u Vijeću Europe protivi ukidanju roaminga >>'Nabila' 125.000 kuna računa jer je u inozemstvu skidala seriju 