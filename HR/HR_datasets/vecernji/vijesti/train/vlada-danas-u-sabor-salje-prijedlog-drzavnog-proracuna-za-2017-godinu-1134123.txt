Vlada je s današnje sjednice u Hrvatski sabor poslala prijedlog državnog proračuna za 2017. godinu, koji predviđa proračunske prihode na razini 121,6 milijardi kuna, rashode od 128,4 milijarde kuna te deficit u iznosu od 6,8 milijardi kuna ili 1,9 posto BDP-a.  U odnosu na Smjernice za izradu proračuna, koje je Vlada usvojila prošlog tjedna, nacrt prijedloga proračuna predviđa oko 2 milijarde kuna više prihode, a u istom iznosu predlažu se i viši rashodi. Prijedlog proračuna za 2017. temelji se na projekciji gospodarskog rasta od 3,2 posto, u što su uračunati učinci porezne reforme čija primjena počinje početkom iduće godine.  Ukupni rashodi državnog proračuna u 2017. planirani su, pak, u iznosu od 128,4 milijarde kuna, što je 5,48 posto ili 6,7 milijardi kuna više u odnosu na ovogodišnji proračun.   Premijer Andrej Plenković rekao je da je naglasak na očuvanju fiskalne održivosti i poboljšanju životnog standarda građana. Rekao je da je posjetio već 13 županija te da su velika očekivanja diljem Hrvatske od aktivnosti usmjerenih na ravnomjerni regionalni razvoj zemlje. - Naročitu pozornost u proračunu posvetili smo jačanju demografske obnove - rekao je Plenković. Rekao je i da očekuje od ministara da sutra sudjeluju u nadležnim saborskim odborima te da svi zajedno u subotu ujutro budu u Saboru prilikom predsatvljanja proračuna te tako zajedno sa zastupnicima pridonesu njegovom usvajanju u okviru propisanom Ustavom - do 15. prosinca. Ministar financija Zdravko Marić rekao je da se makroekonomski okvir u odnosu na smjernice nije uopće značajnije mijenjao. Pijetet prema žrtvama Premijer je na početku sjednice komentirao niz aktualnih pitanja, a prvo je bilo podizanje spomenika HOS-a u Jasenovcu s pozdravom "Za dom spremni".  - Želim jasno kazati da Vlada poštuje i izražava pijetet prema svim žrtvama ustaškog logora u Jasenovcu, isto tako da izražava i pijetet prema braniteljima i 11 pripadnika HOS-a kojima je spomenik podignut. Razumijemo osjetljivost određenih simbola na grbu ove udruge i reakcije na tu činjenicu - rekao je Plenković Dodao je da je očito da postoji različita sudska praksa o totalitarnim simbolima te da to nalaže Vladi da pokrene povjerenstvo koje bi na racionalan i staložen način u najširem pluralističkom duhu razmotrilo ta pitanja i predložilo institucionalne i zakonske okvire kako bi se spriječila daljnja polarizacija društva. - Ovakve, možemo reći, provokacije neće Vladu na bilo koji način udaljiti od temeljnog fokusa našeg rada, a to je gospodarski i socijalni napredak naših ljudi - rekao je Plenković. Ogradio se od intervjua Vlahe Orepića, u kojemu je ministar unutarnjih poslova kritizirao Ustavni sud, kazavši kako je riječ o neprimjerenom napadu kojim se narušava povjerenje građana u najviše ustavno tijelo države, te otkrio da ga je u razgovoru upozorio da takve izjave ne smiju dolaziti od članova Vlade. - Taj intervju ne predstavlja službenu politiku Vlade, naprotiv, jedan od naših ključnih prioriteta je jačanje institucija hrvatske države i njihove neovisnosti - rekao je Plenković. Vlada je donijela i uredbu kojom se visina minimalne plaće utvrđuje u bruto iznosu od 3.276 kuna, smanjila turističke članarine za 5 posto te uvela procjenu učinaka propisa na malo gospodarstvo. >> Plenković: Proračun za 2017. nastavit će trend smanjenja deficita >> Evo što se u prijedlogu proračuna promijenilo u odnosu na smjernice za njegovu izradu: Veći prihodi, ali i veći rashodi! 