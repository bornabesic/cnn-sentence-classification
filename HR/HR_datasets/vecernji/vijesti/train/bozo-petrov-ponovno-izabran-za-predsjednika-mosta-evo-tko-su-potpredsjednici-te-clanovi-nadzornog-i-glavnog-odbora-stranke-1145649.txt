Prvi nacionalni izborni sabor Mosta održao se danas u Zagrebu, a oko 400 članova izabralo je vodstvo stranke. Božo Petrov ponovno je izabran za predsjednika Mosta sa 289 glasova. Potpredsjednici stranke su Miroslav Šimić, izabran sa 190 glasova i Robert Podlonjak izabran sa 170 glasova, a Nikola Grmoja izabran je za političkog tajnika sa 241 glasom. U Nadzorni odbor imenovani su Katarina Ujdur, Petra Mandić, Sanja Mišević, Ivo Grabovac, Tomislav Palac, a u Glavni odbor Ružica Vukovac, Slaven Dobrović, Marko Sladoljev, Ivan Bekavac, Katarina Kozina, Nina Šešelj, Bruno Petrušić, Ante Čikotić, ali i Sirijac Nizar Shoukry.  Nakon što je izabran, Božo Petrov ponovno se obratio okupljenima.  - Ostat će mi ovaj dan u dobrom sjećanju. Na kraju se isplati svaka bora i svaka sijeda i svi sati i noći potrošeni jer u konačnici naše male i velike pobjede su doprinos i sreća koja vas ispunja da se borite svakog dana. Budite se jer znate da ćete izaći, ovo je naša dionica, sutra će doći netko drugi ali ćete dati sve od sebe da generacije koje dolaze imaju ljepšu Hrvatsku. To nam je cilj i sve nam se isplati - kazao je Petrov koji je obećao da će biti demokratični, razumni i bezkompromisni i da će im javni interes biti ispred privatnog i da će se truditi biti čovjek u svakoj situaciji. - Čast mi je što sam posljednjih godinu dana s ovim ljudima, Petrovom, Nikolom Grmojom, svima ostalima i sudjelovao zajedno s vama u povijesnom trenutku kad se na političkoj sceni pojavila neustrašiva politička opcija. Ja od 2007. imam nezavisnu listu koja se borila protiv starih oligarhija. Moja je dužnost da u ime nezavisnih lista poručim svima koji planiraju izaći na lokalne izbore da se priključe Mostu nezavisnih lista i pomognu nam u mijenjanju Hrvatske. To je naša obaveza prema svima - kazao je Bulj koji se nije učlanio u Most. >> Petrov: Hrvatska treba Most i Most treba Hrvatsku 