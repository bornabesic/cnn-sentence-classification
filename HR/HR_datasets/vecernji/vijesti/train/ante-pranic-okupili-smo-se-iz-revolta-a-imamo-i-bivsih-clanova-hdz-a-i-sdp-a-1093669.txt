Ante Pranić, čelnik Nezavisne liste mladih Vrgorca, bliske Mostu, novi je gradonačelnik Vrgorca. Nakon 25 godina neprekidnog obnašanja vlasti, HDZ je u Vrgorcu izgubio od 28-godišnjeg diplomiranog inženjera građevine. Vlast preuzimate u četvrtak. Koji će biti vaš prvi potez? U sedam sati održat ću sastanak s cijelom gradskom upravom koja je do sada bila obezglavljena, bez jasnog lidera koji je davao zadatke. Uskoro krećemo s novom sistematizacijom gradske uprave koju ćemo donijeti za 15 do 30 dana, a provodit će se paralelno sa sistematizacijom gradskih ustanova, trgovačkih društava i poduzetničkog centra. Imamo jasne i konkretne mjere što želimo napraviti iako nam nisu u potpunosti jasne prilike koje ćemo zateći u gradu. Strah nas je „kostura iz ormara“, a s cjelokupnom situacijom bit ćemo upoznati za nekih 10-ak dana. U slučaju nelogičnosti i netransparentnosti pozivamo državne institucije da odrade svoj posao. Kako niste upoznati, bili ste predsjednik Gradskog vijeća? Upoznat sam sa svim aktima što se tiče Gradskog vijeća, ali postoje ugovori koje smo mi kao vijećnici više puta tražili, ali nam nikada nisu dani. Svi ravnatelji gradskih ustanova i direktori trgovačkih društava imat će pet dana za presjek situacije poslovanja i predstavljanje svih ugovornih odnosa. Do redovitih izbora samo je 10 mjeseci. Što možete napraviti u tom razdoblju? Osim uvida u trenutačno stanje, želimo postaviti zdrave temelje za buduće razdoblje. Do rujna želimo donijeti strategiju razvoja Vrgorca. Želimo maksimalno iskoristiti fondove EU i maksimalno brzo pokrenuti poduzetnički centar Vrgorca. Možete li izdvojiti neki kapitalni projekt? Poduzetničku zonu Ravče. Prvog mojeg radnog dana, u četvrtak, raspisuje se javna nabava za pristupnu cestu. Imamo kredit od 1,5 milijun kuna za tu namjenu, nedostajat će nam još milijun kuna. Među prvim radnim zadacima bit će mi sastanak sa županom Ževrnjom koji je javno izjavio da će Županija osigurati određena sredstva za zonu Ravča. Mislim da do kraja godine možemo ishodovati uporabnu dozvolu za Gospodarsku zonu Ravča. Predstavite Nezavisnu listu mladih Vrgorca. Jeste li politička stranka? Jesmo, ali i dalje odluke ne donosi predsjednik, već Glavni odbor dvotrećinskom većinom glasova. Nastali smo 2013. godine iz revolta na stanje u Vrgorcu, okupila se razna ekipa, tu su ljudi koji ne dolaze iz stranaka, ali i bivši članovi SDP-a, HDZ-a, HSP-a AS… Otvoreni smo za sve, ne zanima nas ideologija, radimo srcem. Jeste li vi ranije bili član neke stranke? Kao student bio sam pasivni član SDP-a u koji sam se učlanio ogorčen zbog Ive Sanadera. Kada je 2011. godine SDP došao na vlast i nije napravio ništa, ja sam poslao ispisnicu. Nisam se aktivno bavio politikom u SDP-u, nisam bio ni na jednom radnom sastanku, ni na jednoj listi. Što će biti s vašom privatnom tvrtkom? Zamrznut ću je. Spreman sam svojih 10 mjeseci života posvetiti apsolutno Vrgorcu. A poslije? Ne znam. To će odlučiti NLM. Odmakao sam se od struke, a nisam želio. Prošle izbore, prije manje od godinu dana, izgubili ste od HDZ-ova kandidata za osam glasova, sada ste dobili 500-tinjak više. Što se promijenilo? Tada je narod bio prevaren od raznoraznih emisara HDZ-a koji su dolazili u Vrgorac. Ljudima je svašta obećavano, neki su kupljeni. Ovo je sada realniji odnos snaga. Jesu li vama sada pomogli Mostovi ministri i saborski zastupnici? Bio sam koordinator Mosta u 10. izbornoj jedinici, mogao sam biti na listi za Sabor, ali važniji mi je bio Vrgorac. Tražio sam samo pokretanje projekata za Vrgorac koje su u ladicama držali i HDZ-ovi i SDP-ovi ministri. Mogu vam reći da su Mostovi ministri te projekte konkretizirali i realizirali, primjerice te zemljišne knjige KO Dusine, HDZ-ova Vlada 2008. u to je uložila 10 milijuna kuna, a onda je sve stajalo pet godina, čekao se potpis ministra pravosuđa. Ne znam zašto to nije potpisao SDP-ov ministar u četiri godine, već je sve čekalo Antu Šprlju koji je to napravio. HDZ vam je ovaj put za protukandidatkinju postavio dr. Nadu Jelavić, vašu buduću punicu. Jesu li ovi izbori utjecali i na vaše privatne prilike? Nisam ni oženjen ni zaručen, ne bi bilo korektno ni prema meni ni prema toj djevojci išta komentirati. To je moja privatna stvar. Vidite li se u Saboru? Trenutačno sam usredotočen na Vrgorac od nula do 24 sata. 