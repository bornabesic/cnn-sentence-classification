Predstavnici vlasti Republike Srpske odbacili su u Banjoj Luci izmjene privremenog trgovinskog sporazuma između Bosne i Hercegovine i Europske unije čime su se ostvarile najave da će taj entitet blokirati napredak BiH prema stjecanju statusu kandidata za članstvo u EU.  Izmjene trgovinskog sporazuma između BiH i EU zaključene su nakon višemjesečnih pregovora, a nedjeljni sastanak s predstavnicima entitetske vlade, parlamenta i različitih udruga koje okupljaju poljoprivrednike i proizvođače hrane sazvao je predsjednik RS Milorad Dodik. Izmjene su vlasti RS odbacile uoči sjednice Predsjedništva BiH koje je sutra trebalo dati "zeleno svjetlo" prilagođenom privremenom trgovinskom sporazumu s EU. Srpski član Predsjedništva BiH Mladen Ivanić ranije je najavio kako neće dati svoj glas bez suglasnosti vlasti RS pa je sasvim izvjesno kako od nastavka puta BiH k članstvu u EU za sada nema ništa jer je prilagodba privremenog trgovinskog sporazuma prvi i osnovni uvjet koji je potrebno ispuniti u ovoj fazi. Ta prilagodba značila bi otvaranje tržišta BiH za bescarinski uvoz poljoprivrednih i prehrambenih proizvoda i iz Hrvatske kako to odavno vrijedi za ostale članice Unije. To ipak ne znači neograničen uvoz jer se onaj bescarinski temelji na jasno određenim kvotama dok bi se na sav uvoz izvan dogovorenih kontingenata i dalje plaćala puna carina. Glavni bosanskohercegovački pregovarač Hamdo Tinjak izjavio je da je ugovor iznimno povoljan za BiH jer za članice EU ostavlja male uvozne kontingente uz višegodišnju prilagodbu dok za proizvođače iz BiH otvara višestruko veće kvote od postojećih za izvoz na tržište Unije. Za vlasti RS to ipak nije bio dostatni argumenti i one inzistiraju na stajalištu da bi bilo kakav bescarinski uvoz iz Hrvatske "uništio" domaću proizvodnju". Takvu tezu Dodik je ponovio i nakon nedjeljnog sastanka ustvrdivši da bi od prilagodbe privremenog trgovinskog sporazuma korist imala samo Hrvatska, a BiH i RS imali bi samo štetu. "Ovaj sporazum nanosi ogromne kratkoročne i dugoročne štete", kazao je Dodik novinarima. Ustvrdio je da bi za RS to značilo štetu od najmanje 100 milijuna eura. Njega je podržao i predsjednik udruge stočara RS Vladimir Usorac koji je prilagodbu trgovinskog sporazuma s EU nazvao "kapitulacijom" i pozvao je na apsolutni protekcionizam, odnosno zabranu bilo kakvog uvoza. "Nikakvo potpisivanje bilo čega", zaključio je Usorac i zahvalio Dodiku kazavši da predsjednik RS nastoji "spasiti što se može spasiti". 