Sirijska vojska objavila je u nedjelju da je nakon više od mjesec dana sukoba s pobunjenicima zauzela sve gradove i sela u pokrajini Vadi Barada blizu Damaska, ključnoj za opskrbu pitkom vodom sirijske prijestolnice. "Naše oružane snage su sa savezničkim snagama ispunile zadatak i uvele sigurnost i stabilnost u mjesta u predjelu doline Vadi Barada", 15 km sjeverozapadno od glavnog grada, prema vojnom priopćenju koje je prenijela državna televizija. Sirijska vojska u subotu je ušla u selo Ain al-Fidža, blizu Damaska, koje je vitalno za opskrbu vodom. Sirijski predsjednik Bašar al-Asad isključio je dolinu Vadi Barada iz primirja koje je stupilo na snagu 30. prosinca.  U Vadi Baradi vodili su se najžešći sukobi i prekid opskrbe vodom izazvao je velike nestašice vode u Damasku od početka godine. Ujedinjenih narodi su uskratu pitke vode za 5,5 milijuna stanovnika Damaska nazvali "ratnim zločinom". U pokrajinu Baradi povukle su se tisuće pobunjenika pošto ih je režim potjerao iz nekoliko uporišta u Siriji uz podršku saveznika na terenu i ruskog zrakoplovstva.  