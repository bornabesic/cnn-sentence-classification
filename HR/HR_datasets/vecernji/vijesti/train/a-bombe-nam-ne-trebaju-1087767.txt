Gotovo 71 godina trebalo je proći da američki predsjednik posjeti japanski grad Hirošimu, prvi na koji su Sjedinjene Države bacile atomsku bombu. To je učinio Barack Obama koji je svijet pozvao da učini sve kako s bi lica Zemlje nestalo nuklearnog oružja. – Prije gotovo 71 godinu, u vedro i sunčano jutro smrt je pala s neba i u tom trenutku cijeli se svijet promijenio. Bljesak svjetla i zid vatre uništili su grad i pokazali da čovječanstvo raspolaže oružjem kojim može samo sebe uništiti – kazao je Obama govoreći u memorijalnom parku u Hirošimi. Isprike nije bilo Naglasio je i kako je na to mjesto došao kako bismo promislili o tom strašnim silama koje su bile oslobođene u ne tako davnoj prošlosti. – Došli smo ovamo kako bismo oplakivali mrtve... Njihove duše govore nam da pogledamo u svoju nutrinu kako bismo spoznali tko smo sada i što bismo mogli postati – naglasio je američki predsjednik. Tijekom njegova dvadesetominutnog govora vladala je potpuna tišina, a mogao se čuti samo cvrkut ptica i brujanje helikoptera koji je nadlijetao to mjesto. No isprike za ono što su Sjedinjene Države učinile bacivši atomske bombe na Hirošimu i Nagasaki, koju su mnogi od Obame očekivali, nije bilo. Umjesto toga on je kazao kako “postoji zajednička odgovornost da se pogleda u povijest”. Znanost i moralni napredak – Moramo se upitati što možemo napraviti kako bismo spriječili da još netko upotrijebi nuklearno oružje. Paralelno s velikim znanstvenim otkrićima svijet mora raditi na tome da postigne i moralni napredak. Upravo zbog toga došao sam na ovo mjesto – zaključio je Obama koji je pozvao na okončanje besmislenih ratova. Nakon govora susreo se s onima koji su preživjeli bombardiranje, a jedan od njih, Sunao Tsuboi, kazao je kako nije ni pomišljao da će za njegova života američki predsjednik posjetiti ovo mjesto. – Dovoljan nam je ovaj čin, nikakve nam isprike ne trebaju – naglasio je. 