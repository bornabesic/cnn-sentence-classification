Odluka britanskih glasača da izglasaju izlazak svoje zemlje iz Europske unije pokrenuo je i val iseljenika u potpuno suprotnom smjeru nego što se odvijao prije osamdesetak godina. Naime, posljednjih dana sve više Židova čiji su se preci u Veliku Britaniju doselili za vrijeme nacističkog režima želi povratak u svoju nekadašnju domovinu. Ovi se ljudi pozivaju na specifičan njemački zakon koji je donesen upravo kako bi se nesretnicima prognanima iz Njemačke u vrijeme Hitlerove vladavine, ali i njihovim potomcima omogućio normalan život u Njemačkoj. Naime, prema sustavu “vraćenog državljanstva” zakon propisuje da će svim njemačkim građanima koji su između 30. siječnja 1933. i 8. svibnja 1945. bili uskraćeni za državljanstvo zbog političkih, rasnih ili vjerskih razloga državljanstvo biti vraćeno. To se odnosi i na potomke oštećenog njemačkog građanina. Upravo ovaj zakon postao je slamka spasa cijelom nizu Britanaca njemačkog podrijetla kojima se ideja Brexita ne sviđa i koji žele nastaviti život u Europskoj uniji. Naime, upravo je Velika Britanija bila najčešće odredište Židova koji su bježali iz Njemačke kako bi spasili živu glavu pred nacističkim zločincima. Sada se migracija odvija u drugom smjeru. Nitko im, doduše, sada u Britaniji ne radi o glavi, ali ugrožen je europski stil života koji oni ne žele napustiti. Ne traže samo potomci nekadašnjih bjegunaca iz Njemačke mogućnost za iseljavanje iz Velike Britanije. Veleposlanstva cijelog niza zemalja u Londonu posljednjih desetak dana dobivaju sve više upita o mogućnosti trajnog useljenja u njihovu zemlju, kao i o mogućnosti stjecanja državljanstva. Uz Njemačku, na meti Britanaca koji žele napustiti Otok još su i Španjolska, Francuska, Nizozemska, Danska, Švedska... U samo nekoliko dana od referenduma Italija je primila sedamdeset zahtjeva Britanaca koji bi htjeli steći talijansko državljanstvo, dok je takvih zahtjeva u proteklih desetak godina bilo samo nekoliko. Ipak, rekorder po broju zaprimljenih zahtjeva za državljanstvo svakako je Republika Irska. Većinu zahtjeva nisu uputili Englezi, već stanovnici Sjeverne Irske koji ne žele ni pomisliti na ideju kako će zeleni otok biti podijeljen granicom, dok bi oni trebali ostati s one “druge”, britanske strane. Većina podnositelja zahtjeva spremna je preseliti se iz Sjeverne Irske u južni dio otoka. Dok među Britancima na Otoku traje pomama za europskim putovnicama, više od 1,2 milijuna Britanaca koji već žive diljem Europske unije pokušava pronaći način da ostanu u zemlji u kojoj se sada nalaze. Samo u Belgiji ovoga je trenutka 24.000 britanskih državljana koji većinom rade za institucije Europske unije ili za NATO. Promjena državljanstva vrlo je izgledna i za brojne britanske umirovljenike koji svoje pozne godine provode u Španjolskoj ili Portugalu. U ovim zemljama postoje cijela umirovljenička naselja u kojima su Britanci kupili kuće i trajno se preselili kako bi ondje proveli starost. Kombinacija tople klime, niskih cijena i jake britanske funte omogućavala im je starost iz snova. Klima je ostala, cijene u Španjolskoj i dalje nisu visoke, no problem im je što funta više nije jaka. >> Novi potres na svjetskim tržištima: Funta na novoj najnižoj razini od 1985. 