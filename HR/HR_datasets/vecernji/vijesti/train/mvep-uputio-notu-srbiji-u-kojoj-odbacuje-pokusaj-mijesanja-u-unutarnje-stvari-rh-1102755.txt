Ministarstvo vanjskih i europskih poslova Republike Hrvatske uputilo je notu Republici Srbiji u kojoj odbacuje pokušaj miješanja u unutarnje stvari Republike Hrvatske, doznaje se u petak u MVEP. – Ministarstvo vanjskih i europskih poslova Republike Hrvatske odbacuje pokušaj miješanja u unutarnje stvari Republike Hrvatske i poziva najviše predstavnike državne vlasti Republike Srbije da u komunikaciji s predstavnicima hrvatske državne vlasti ne koriste rječnik propalog jugoslavenskog komunističkog sustava i agresivne velikosrpske politike iz 90-ih godina prošlog stoljeća koja je vojno i moralno poražena – navodi MVEP. Ministarstvo u noti također poziva najviše predstavnike državne vlasti Republike Srbije da komunikacija s predstavnicima državne vlasti RH bude u duhu temeljnih europskih vrijednosti poštovanja ljudskog dostojanstva, slobode, demokracije, jednakosti, vladavine prava i poštovanja ljudskih prava, uključujući i prava pripadnika manjina. Kako se dalje navodi, svoju istinsku privrženost primjeni temeljnih europskih vrijednosti i službeno proklamiranom cilju uključenja Srbije u europsku obitelj, najviši predstavnici srbijanske državne vlasti mogu pokazati i dokazati provođenjem obveza preuzetih u sklopu pregovora o članstvu u Europskoj uniji. To se posebno odnosi na područje pravosuđa i temeljnih prava, u kojem se Srbiju obvezuje, među ostalima, na smislenu regionalnu suradnju i dobrosusjedske odnose u pitanju rješavanja ratnih zločina tako da izbjegava sukobe nadležnosti. Hrvatska očekuje da u duhu dobrosusjedske suradnje Srbija što prije krene u rješavanje otvorenih pitanja u tom pogledu, doznaje se u MVEP-u. MVEP je uputio u ponedjeljak prosvjednu notu Srbiji zbog "neprihvatljivih izjava" srbijanskih dužnosnika o poništenju presude kardinalu Alojziju Stepincu a dan kasnije hrvatskom veleposlaniku u Beogradu Gordanu Markotiću uručena je nota srbijanskog ministarstva vanjskih poslova u kojoj se najoštrije prosvjeduje zbog poništenja osuđujuće presude nadbiskupu Alojziju Stepincu, što službeni Beograd smatra rehabilitacijom fašizma i ustaške NDH. Nakon toga, prema pisanju beogradskih agencija u četvrtak, srbijansko je ministarstvo uputilo prosvjednu notu Hrvatskoj povodom odluke Vrhovnog suda o ukidanju presude Branimiru Glavašu, a ministar Ivica Dačić ocijenio je da se radi o "jasnoj politici Hrvatske koja ne samo da rehabilitira fašističku ustašku NDH već i zločince iz posljednjeg rata".  – Poruka tog sramnog čina je da je dopušteno i normalno nekažnjeno činiti zločine nad Srbima čime je, osim stalnog govora mržnje, otvoren lov na Srbe. Takva politika Hrvatske je i dovela do povećanog broja incidenata i nasilja nad Srbima iz Hrvatske i građanima Srbije – navodi se u priopćenju srbijanskog ministarstva vanjskih poslova koje je u četvrtak prenijela agencija Beta. Agencija Tanjug u petak navodi da je srbijanska veleposlanica u Zagrebu Mira Nikolić odbila primiti hrvatsku prosvjednu notu "zbog uvredljivog sadržaja na račun Srbije". Prema agenciji Tanjug, Dačić je u četvrtak navečer kazao kako je Srbija reagirala notom i na vijest o ukidanju presude Glavašu i "na ono što se dogodilo u Srbu i povodom brojnih drugih incidenata u Hrvatskoj u posljednje vrijeme".    