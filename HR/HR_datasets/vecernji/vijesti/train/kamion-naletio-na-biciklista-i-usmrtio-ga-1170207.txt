U nesreći koja se dogodila u utorak u poslijepodnevnim satima na magistrali nedaleko od Dubrovnika poginuo je biciklist na kojeg je naletio kamion, potvrdili su iz dubrovačke policije.  Dubrovačka policija u potrazi je za crvenim kamionom makarskih registarskih oznaka koji je u utorak poslijepodne usmrtio biciklista na magistrali pokraj Dubrovnika i otišao s mjesta nesreće, a mole sve očevice i građane koji nešto znaju da se jave na broj 192. ''Oko 18,20 sati na D-8 u blizini Vidikovca, došlo je do prometne nesreće u kojoj je smrtno stradala jedna osoba kada je na biciklista naletjelo teretno vozilo odnosno kamion. Zbog potreba očevida promet je preusmjeren na alternativne pravce. Policija moli sve očevice i građane koji imaju saznanja o crvenom kamionu makarskih registarskih oznaka koje se udaljilo s mjesta nesreće da se jave na broj 192'', rekla je glasnogovornica Policijske uprave dubrovačko-neretvanske Andrijana Biskup. U tijeku je očevid, a na terenu su Hitna pomoć i djelatnici policije. 