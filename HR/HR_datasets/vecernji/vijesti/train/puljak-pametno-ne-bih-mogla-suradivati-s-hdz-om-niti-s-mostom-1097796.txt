Predsjednica stranke Pametno Marijana Puljak rekla je u četvrtak u Dubrovniku kako ne bi mogla surađivati ni s HDZ-om niti s Mostom u slučaju da njezina stranka na predstojećim parlamentarnim izborima osvoji saborske mandate. Na predstavljanju stranke u Dubrovniku, gdje se uskoro očekuje osnivanje ogranka, Puljak je istaknula kako ju raduje da ljudi prepoznaju njihov rad te kako su po posljednjim anketama konačno izašli iz rubrike ''Ostali''. Na upit novinara je li isključena koalicija s nekim u Saboru u slučaju osvajanja mandata, Puljak je odgovorila kako se ne voli svrstavati ni lijevo ni desno, no da s HDZ-om i Mostom ne bi mogla surađivati. ''Ne volimo se svrstavati lijevo ili desno, ali ako pogledate vrijednosti tolerantne i moderne Hrvatske, onda bi nas smjestili lijevo. Ne vidimo se u suradnji niti s HDZ-om niti s Mostom. Oni su pokazali koji su im svjetonazori i ideologija. Most je to skrivao kao zmija noge, a pokazali su to rušenjem kurikularne reforme i izostankom reakcije na Zlatka Hasanbegovića i njegove ispade. Mi se tu ne vidimo, ali ne bih voljela da nas ljudi shvate kao satelit lijeve koalicije, jer i SDP i HDZ zadnjih 25 godina rade iste političke modele i promoviraju trgovinu'', rekla je Puljak. Izrazila je zadovoljstvo što na prošlim izborima nisu izašli u koaliciji s Mostom. ''Politika Mosta nije politika koju želimo promovirati i to nisu modeli koje mi želimo. Nema ozbiljnosti ni transparentnosti. Za prošle parlamentarne izbore smo okupili nekoliko stručnjaka koji su radili na programu koji je bio proglašen najboljim programom izbora. U svom ekonomskom dijelu on je liberalan, a socijalan u zdravstvu primjerice'', istaknula je.  Napomenula je kako će "Pametno" nakon Varaždina, Rijeke, Zagreba i Splita uskoro osnovati stranački ogranak i u Dubrovniku te u Zadru, Šibeniku, Daruvaru i Sisku. Puljak je ustvrdila kako njezina stranka zastupa vrijednosti moderne, otvorene, tolerantne i obrazovane Hrvatske, a drži kako su te vrijednosti s ovom sadašnjom Vladom ugrožene >> 'Hrvatska može bolje' i stranka Pametno novi treći put, Jokić na čelu? 