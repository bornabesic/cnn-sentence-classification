Vlada i sindikati javnih službi dogovorili su se da će prava zaposlenika u javnim službama regulirati kroz kratki Temeljni kolektivni ugovor (TKU) koji će vrijediti do 1. kolovoza ove godine, s produljenom primjenom do 1. studenoga kako je to zakonski regulirano, i njime će se zadržati postojeća prava, izvijestio je u srijedu nakon održanog još jednog kruga pregovora ministar rada i mirovinskog sustava Tomislav Ćorić. Argumenti koji su se razmjenjivali na proteklim sastancima danas su se u dobroj vjeri sveli na takve zaključke kojima se daje vremena da pregovorima o novom Temeljnome kolektivnom ugovoru (TKU), koji će uslijediti i sljedećim mjesecima, obje strane pristupe spremne u dobroj vjeri i da kroz TKU, koji će regulirati prava nakon 1. kolovoza, postignemo bolje uvjete rada za zaposlenike u javnim službama i da to sve odradimo u okviru fiskalnih kapaciteta RH, kazao je Ćorić. Predsjednica Sindikata hrvatskih učitelja (SHU) Sanja Šprem rekla je kako je Vlada prihvatila prijedlog sindikalne strane da se sklapa TKU na kraće razdoblje kako bi mogli pregovarati o novom i to je ocijenila kao pozitivan pomak. Pregovori su bili teški, jer je Vlada RH inzistirala da se pitanje regresa regulira na način kako je to regulirano za državne službenike, što nam nije bilo prihvatljivo pa se od te ideje odustalo. Stoga se sklapa privremeni Temeljni kolektivni ugovor (TKU) s postojećim pravima koja se zadržavaju i očekujemo potpisivanje TKU-a i Granske kolektivne ugovore (GKU) koji će biti na korist svih zaposlenika javnog sektora, rekla je Šprem. Sadržajno prava ostaju ista, no isčistit će se tekst TKU i uskladiti sa Zakonom o radu i Zakonom o zaštiti na radu, pojasnila je Šrem i dodala kako je  također postignuta suglasnost da se mogu brisati pojedine stavke koje nisu više vrijedeće, sporne ni upitne.  Na novinarski upit o pregovaračkom protokolu, ministar Ćorić je rekao kako se on odnosi prvenstveno na pregovore o novom TKU-u kojim bi se ušlo u materijalna prava, pregovore o osnovici u kojima bi se značajnije zahvatilo u sadržaj samog TKU-a. Budući se u kratkom TKU prava zaposlenika u javnim službama ne mijenjaju, nije bilo potrebno potpisivanje pregovaračkog protokola. Protokol je u takvoj fazi dovršenosti da ćemo, kada budemo pregovarali o duljem TKU što slijedi krajem proljeća, odnosno o ljetnim mjesecima, tada uz određene izmjene potpisati protokol i imat ćemo gotov taj prvi korak, kazao je Ćorić. Predsjednik Samostalnog sindikata zdravstva i socijalne skrbi Hrvatske Stjepan Topolnjak rekao je kako su dobili obećanje ministra da će Vlada na sljedećoj sjednici donijeti odluku o pregovorima za granske kolektivne ugovore koji također ističu 12. ožujka ove godine.  >> Dodik optužio Grabar-Kitarović da je netočno informirala ruskog ministra Lavrova