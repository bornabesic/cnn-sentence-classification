Beograd i Priština nastavit će, uz potporu Europske unije, dijalog na najvišoj razini, a dužnosnici obje strane bi u svojim izjavama trebali "spustiti loptu", izjavio je u utorak navečer beogradskim medijima srbijanski premijer Aleksandar Vučić nakon razgovora na najvišoj razini s kosovskim izaslanstvom u Bruxellesu.   Vučić je nakon razgovora na kojem su, osim njega, sudjelovali kosovski premijer i predsjednik Isa Mustafa i Hashim Thaçi, te srbijanski predsjednik Tomislav Nikolić , rekao da je razgovor "bio izrazito težak", ali da su "određene stvari postignute kroz otvoren razgovor" iako su o pojedinim temama "stajališta izrazito suprotna". “Uspjeli smo, uz podršku EU, dogovoriti nastavak dijaloga, niz dijaloga na visokoj razini u narednom razdoblju. Dogovor je takav i da svi 'spustimo loptu' i pokušamo se odgovorno ponašati i da - ili o tome ne govorimo ili da govorimo na ozbiljniji način, ne govoreći ništa loše o drugoj strani", izjavio je Vučić novinarima nakon razgovora u Bruxellesu. Kako prenose beogradski elektronski mediji, Vučić je najavio da će od svih ministara i državnih dužnosnika u Srbiji zatražiti i "osobno zamoliti" da se ponašaju odgovorno i uvjeren je da će "Beograd održati svoju riječ". On je razgovore u Bruxellesu u utorak navečer ocijenio kao "dobar korak" jer su razgovori "dobri i ljekoviti čak i da kada ne donesete neki novi sporazum". "I takav razgovor je dobar jer time štitimo ljude na terenu, bilo da su Srbi ili Albanci", ocijenio je Vučić, poručivši kako to pokazuje da su obje strane razumjele da mogu jedna drugoj nanijeti štetu koja je nepotrebna. "Vjerujem da to u budućnosti možemo na svaki način izbjeći", citiraju beogradski mediji Vučićevu poruku poslije razgovora Beograd-Priština u Bruxellesu. Odnosi na relaciji Beograd-Priština zaoštreni su prije desetak dana kad je iz Beograda ka Kosovskoj Mitrovici krenuo vlak s natpisima "Kosovo je Srbija" na 21 svjetskom jeziku, a unutrašnjost vlaka ukrašena je fotografijama fresaka i manastira na Kosovu koji su proglašeni svjetskom kulturnom baštinom i pod zaštitom su UNESCO-a. Smatrajući taj vlak provokacijom, Priština je na sjever Kosova, većinski nastanjen Srbima, poslala postrojbu specijalne policije ROSU naoružanu dugim cijevima, te oklopna vozila, a incidenti su izbjegnuti nakon što je vlak zaustavljen u Raški, posljednjoj stanici prije ulaska na teritorij Kosova. Visoka predstavnica EU za vanjsku politiku i sigurnost Federica Mogherini pozvala je prošlog tjedna Beograd i Prištinu na sastanak na najvišoj razini 24. siječnja u Bruxellesu u okviru dijaloga započetog uz posredovanje EU. Beograd i Priština su u travnju 2013. godine pod pokroviteljstvom EU potpisali sporazum o normalizaciji odnosa, a jedna od spornih točaka na kojoj ustrajava Beograd, a opire mu se Priština je formiranje Zajednice srpskih općina na Kosovu. >> Vučić dvoličan: u Davosu glumi mirotvorca, a u Srbiji potpiruje 