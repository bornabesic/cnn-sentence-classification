Učenicima završnih razreda srednjih škola do ispita državne mature ostalo je nešto više od tri mjeseca, a za prvi su, ljetni rok, završile njihove prijave. Prvi ispit maturante tako očekuje 6. lipnja kada će polagati izborne predmete – psihologiju i informatiku. Na ispit psihologije izaći će tako 3188 gimnazijalaca, 1236 učenika strukovnih škola, ali i 661 ostali pristupnik, oni koji su se ove godine prijavili za polaganje državne mature. Izbornu informatiku prijavilo je ukupno 2956 učenika. Na ispit matematike koja je obvezni, a maturantima jedan od najtežih predmeta, izaći će, na osnovnu, B razinu ispita 15.066 učenika strukovnih škola i 5233 učenika gimnazija, dok je višu, A razinu toga predmeta prijavilo 12.701 maturant, od kojih je 7691 gimnazijalac i 3243 učenika strukovnih škola. Godinama na prvom mjestu Esej iz hrvatskog jezika pisat će se 19. lipnja, a test dan poslije. Na višu razinu toga ispita izaći će 11.589 gimnazijalaca i 10.073 strukovnjaka, dok su nižu razinu ispita iz hrvatskog birala 8252 učenika strukovnih škola, 1346 gimnazijalaca i 589 ostalih pristupnika državne mature. Ove godine, barem što se prvih srednjoškolskih prijava tiče, bilježi se novi trend. S liste najčešće biranog izbornog predmeta izguran je tako predmet Politika i gospodarstvo, koji je nekoliko godina držao prvo mjesto među izbornim predmetima i zamijenjen je znatno težim predmetom – fizikom. Naime, taj je predmet na maturi odlučio polagati 5141 učenik gimnazije, 3303 učenika strukovnih škola i 1222 ostalih pristupnika. Interes za fiziku slijedi odmah i biologija, koju je ove godine prijavilo 3934 gimnazijskih maturanata i 2340 strukovnjaka, pa se tako već podvlači zaključak kako ovogodišnja generacija pomno bira tražena zanimanja STEM područja. Od spomenuta dva predmeta prvi je na redu na ispitnom kalendaru biologija, koja je zakazana za 9. lipnja, dok se test fizike piše 13. lipnja kada je i ispit iz povijesti, kojem će pristupiti 778 gimnazijalaca. Najmanje je gimnazijalaca za izborni predmet biralo etiku, na taj će ispit izaći samo njih 26, dok su strukovnjaci najmanji interes pokazali za glazbenu umjetnost, na koju će izaći 53 učenika. Rezultati 12. srpnja Svi pristupnici rezultate o položenoj maturi doznat će 12. srpnja, a pravila se, znaju to učenici, nisu mijenjala – ako učenik ne položi ispit iz prijavljene više A razine ispita, ne postoji mogućnost da se bodovi koje je ostvario na toj razini “preračunaju” u prolaznu ocjenu na osnovnoj B razini ispita. > > Prijave za državnu maturu moraju se podnijeti do 15. veljače 