Nakon dva desetljeća izbivanja veliki dirigent Claudio Abbado vratit će se u svoj rodni Milano i u La Scalu, čiji je ravnatelj bio sedamnaest godina. Abbado je samo jedan od velikih maestra koje direktor jedne od najslavnijih opernih kuća na svijetu, Stephane Lissner, pokušava vratiti u lombardski velegrad. Poziv je upućen čak i Riccardu Mutiju, zadnjem ravnatelju La Scale koji je prije četiri godine odstupio zbog žestokih svađa s glazbenicima. Od tada milanska kuća nema ravnatelja – kao gostujući dirigent njom upravlja Daniel Barenboim.  Claudio Abbado je nakon odlaska s mjesta ravnatelja 1985. samo jednom nastupio u La Scali, 1987. s Berlinskom filharmonijom, a pristao je u lipnju 2010. održati dva koncerta (Mahlerova Osma simfonija) i jednu probu otvorenu za omladinu. No, 75-godišnji dirigent imao je jedan neobičan uvjet za svoj povratak: zatražio je da se u njegovu rodnom gradu zasadi 90.000 stabala da bi se popravila klima.  (Milano, jedini svjetski velegrad koji nije na obali mora ni na nikakvoj rijeci a usred je kotline, ima notorno lošu klimu. Još su se vojnici Karla Velikog razbolijevali opsjedajući taj grad, a čak i rođeni Milanezi znaju imati čestih zdravstvenih tegoba zbog lošeg zraka, koji industrijsku razvitak centra talijanskog gospodarstva nije nimalo popravio.) Prije dvije godine je Abbado, koji je otpušten iz La Scale na zahtjev orkestra, u Corriere della Sera svoj rodni grad nazvao "pohlepnim", "prezagađenim" i "punim nebrige za budućnost" i odlučno rekao da se ne bi vratio u La Scalu "ni za kakve novce". Činjenica – nije se vratio za novce, vratio se za stabla!  U ponedjeljak se, po riječima glasnogovornika La Scale Carla Marije Cella, maestro Abbado susreo s gradonačelnicom i drugim gradskim dužnosnicima da raspravi koja će se stabla saditi i gdje:  - On je spomenuo magnolije, stabla koja su dovoljno žilava da prežive u gradu – rekao je Cella, a gradonačelnica Leitizia Moratti rekla je da će se tijekom sljedećih mjeseci prva stabla na zahtjev maestra koji je poželio uljepšati život svojim sugrađanima zasaditi duž glavnih šoping-ulica. 