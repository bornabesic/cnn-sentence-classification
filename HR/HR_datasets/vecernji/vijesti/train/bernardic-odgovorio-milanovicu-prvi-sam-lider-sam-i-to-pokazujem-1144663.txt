Sa šefom SDP-a u Bjelovaru je za Dnevnik Nove TV razgovarao Mislav Bago. Davor Bernardić komentirao je poruke bivšeg šefa SDP-a Zorana Milanovića, izrečene na njegov račun i na račun stranke u ponedjeljak. Gospodine Bernardić, evo nije tajna, bivši predsjednik vaše stranke praktički vam je poslao poruku da postoji jedan predsjednik stranke, a ne ljudi oko njega. Gotovo da vam je poslao poruku, Bero primi se dužnosti predsjednika stranke, nemoj da ljudi oko tebe vode stranku. Milanović je najavio jučer da se povlači iz politike i to je najavio još prije nekoliko mjeseci. Ali vam je poslao poruku - vi ste predsjednik stranke a ne ljudi oko vas koji vam sufliraju. Lider u stranci je prvi među jednakima u demokraciji. Nismo autokracija, prema tome ja sam prvi među jednakima. Prvi sam i lider sam i to ću i pokazati, to i pokazujem. Znači da i vaši potpredsjednici imaju utjecaj na vas ili postoje posebni potpredsjednici koji imaju utjecaj na vas? Svatko u SDP-u može reći svoje mišljenje i svoj stav, ali javno. Pozivam sve kolegice i kolege da se više okrenu radu na terenu i da pomognu našim ljudima na terenu svugdje u Hrvatskoj da dobijemo izbore i za taj rad će definitivno biti nagrađeni. Koji onda status imaju potpredsjednici Zlatko Komadina i Rajko Ostojić? To su potpredsjednici izabrani od strane članova stranke. Nisam dovršio. Da li oni imaju poseban status? Mnogi ljudi imaju dojam da su oni ljudi koji stranku vode iz sjene. Imaju svoj stav, imaju svoje mišljenje, mogu ga reći javno i prekaljeni su borci. To su pokazali kroz dugogodišnje članstvo u SDP-u. Imaju isti status u SDP-u kao ostali potpredsjednici? Apsolutno. Svi potpredsjednici imaju isti status, ali ono što je važno, najvažnije je da se ljudi u ovim lokalnim izborima više okrenu terenu, da budu više s ljudima i da pomognu lokalnim organizacijama te da se manje bave sobom i kuloarskim pričama po restoranima. Vama su prvi test lokalni izbori. Vi ste svjesni da imate dva župana i dva velika grada, ako se ne varam, sve ispod toga bit će vaš osobni poraz? Jeste li svjesni da je moguće da se nakon toga pokrene postupak vašeg opoziva? Gledajte, rušitelji nikad nisu dobro prolazili. To rušenje nikad nije dobro prošlo u SDP-u, niti će ikad proći. Nakon lokalnih izbora ćemo definitivno imati bolji rezultat nego što ga imamo sad, jer imamo samo dva župana, samo četiri grada sjedišta županija. Očekujem bolji rezultat, ali također očekujem od svih kolegica i kolega da pomognu našim ljudima na terenu i da zasuču rukave. A koji su to svi? Jesu li to svi bivši ministri? Želite li od njih da budu uključeni kao gospodin Komadina i gospodin Rajko Ostojić? To su svi koji mogu dati svoj doprinos po svojim izbornim jedinicama. I bivši ministri? Apsolutno. Zastupnici, ministri, predstavnici lokalnih organizacija, dakle svi ljudi SDP-a. Dakle, na posao pred lokalne izbore. Vaš rejting (stranke) je zapravo u slobodnom padu prema istraživanju koje je Nova TV objavila i zapravo je svega 23 posto. Sutra ćemo objaviti novo istraživanje, ali ste u laganom slobodnom padu. Nema laganog slobodnog pada gospodine Bago. Postoji samo slobodni pad, a to nije tako. Da skratim priču, niste kao novo lice povećali rejting. SDP-u će rasti rejting. Budite bez brige za SDP. Po čemu Vi to mislite da će vam rasti rejting? Po tome što radimo na terenu, po tome što predstavljamo jasno politike, po tome što nudimo alternativu ovoj Vladi koja u prvih 100 dana nije pokazala apsolutno ništa. Dakle, oni su izgubili smjer, nemaju ni plan, nemaju ni viziju, a nemaju više ni vjerodostojnost. Koju alternativu nudite? Želite ići u Vladin savjet oko kupovine Ine? Pa više se nikad ne smije dogoditi da neki predsjednik HDZ-a ili premijer radi nekakav tajni "deal" s Mađarima. Onda šef oporbe treba biti u Vladinom timu? Ne šef oporbe, ali to mora biti pod kontrolom. Dakle moramo držati pod kontrolom nacionalne interese kako se više nikad ne bi dogodilo da se radi nekakav tajni plan s Mađarima, ali zato smo i inicirali interpelaciju oko Ine, jer želimo razgovarati o ključnim nacionalnim pitanjima. I onda ste u interpelaciji naveli da je najveći pad Ine bio 2011. do 2015., najviše radnih mjesta izgubljeno, najviše dobiti izgubljeno a u tom istom vremenu je Vladu i državu vodio SDP. Vlada treba uzeti uzde u svoje ruke. Grijesi svih dosadašnjih Vlada trebaju se podvući i Vlada treba uzeti uzde u svoje ruke. Ono što je najavio premijer Plenković treba provesti, uzeti Inu pod hrvatsku kontrolu, ali ne na način da se privatizira HEP. To je moja važna poruka. Ali SDP-ova interpelacija je zapravo kritika Vladi Zorana Milanovića. Već smo spomenuli period s najgorim rezultatima. Znamo kako je Ina privatizirana i znamo koje su afere bile u pitanju kad je HDZ u pitanju oko Ine - afera Sanader, afera Hernady, afera konzultantica. prema tome, HDZ je, što se tiče Ine itekako "umočen" i HDZ je izgubio vjerodostojnost. Ali i na plagijatoru, ministru obrazovanja, čiju smo smjenu započeli u Hrvatskom saboru i na ministrici Dalić, koja je u potencijalnom sukobu interesa. Prema tome, oni su zasad izgubili vjerodostojnost. Po čemu će građani pamtiti prvih 100 dana Vlade Andreja Plenkovića? Zasad ne vidim ništa po čemu će ih pamtiti osim po neiskrenosti i namjerama koje su zapravo odstupale od onog što se govorilo u predizbornoj kampanji. Ovo je sve samo ne vjerodostojno. A ovih dva mjeseca Davora Bernardića, po čemu će građani pamtiti? Po zakonu o minimalnoj plaći, po raspravi o stručnom rješenju problema s Inom, po 100 amandmana za znanost i inovacije u Saboru, po reorganizaciji kluba zastupnika i po inzistiranju na nastavku reforme obrazovanja i smjeni onih koji nisu zaslužili biti u Vladi. I dalje želite biti prvi među jednakima, a ne predsjednik SDP-a? Lider je, u demokraciji, prvi među jednakima. To će tako biti dok ne počnemo biti autokracija, a to na sreću nikad nećemo postati. 