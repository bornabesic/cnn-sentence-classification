Ministar financija Zdravko Marić rekao je večeras u Dnevniku Nove TV da promjene i prilagodbe koje su napravili ne ugrožavaju provedbu porezne reforme.   - Vrlo jasno sam jučer rekao medijima i vašim kolegama da i dalje to stoji, da je to sveobuhvatna i cjelovita porezna reforma, ona je rađena na stručnim principima, i nikakve demagoške stvari neće je ugroziti - rekao je Marić. - Mogu vrlo jasno reći da smo se oduprli brojnim pritiscima i brojnim izazovima. Sve ovo što se događa zadnjih dana mogu reći da smo predvidjeli - rekao je također Marić.   Govoreći o odustajanju od smanjenja PDV-a s 25 posto rekao je da to ne isključuje da u dogledno vrijeme ne bude određenih korekcija u tom dijelu i da se to ne ispuni. Osvrnuo se i na nezadovoljstvo ugostitelja.   - Uvijek je teško govoriti o nekome tko gubi ako imamo ukupno rasterećenje gospodarstva od 2 milijarde kuna, ako gledamo samo domaće gospodarstvo, građane i poduzetnike, to je 2,5 milijarde kuna, i sada normalno, kad gledamo segment, ako hoćete segment ugostiteljstva, čitav niz stvari na njihovoj strani inputa, odnosno ponude, ono što koriste u svojim troškovima zapravo im se snižava, ali najvažnije za sektor ugostiteljstva je strana potražnje - dizanjem raspoloživog dohotka mi stvaramo povoljne uvjete da i potražnja za njihovim proizvodima i uslugama bude veća - rekao je Marić, dodajući da ne vidi razloga za otpuštanja te da je Hrvatska po indikatorima Europske unije, Eurostata, uz Portugal najjeftinija destinacija Mediterana u segmentu hotela i restorana. Marić je rekao da porezni USKOK i dalje funkcionira te da je predviđen i izmjenama 15 zakonskih propisa.   - Bit će u smislu sistematizacije određenih izmjena, međutim u smislu samog poreznog USKOK-a on će biti još i bolje pozicioniran, kadrovski po potrebi još dodatno pojačan, a i ova ekipa koja trenutno radi, i proteklih mjeseci je prošla dodatne edukacije, i mislim da sigurno rezultati u konačnici neće izostati - rekao je Marić.   Izrazio je uvjerenje da će uspjeti proći s cijelom reformom, a na pitanje hoće li napustiti Vladu ako ne uspije odgovorio je da ne bi ulazio u spekulacije, ali da će se jako čvrsto i zdušno zalagati za provedbu. >> Detalji dramatičnih pregovora HDZ-a i Mosta koji su trajali gotovo sedam sati 