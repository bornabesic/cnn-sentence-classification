 “Trenutačno stanje novog terminala izaziva duboku zabrinutost, i to prije svega zbog održavanja kvalitete postojećeg reda letenja Croatije Airlinesa, s pripadajućim operativnim troškovima”, navedeno je u preliminarnom izvještaju hrvatske nacionalne aviokompanije za 2016. godinu koje je izrađeno u veljači ove godine. U izvještaju se još navodi da su potkraj 2016. provedena prva testiranja prometnih procesa na novom terminalu Međunarodne zračne luke Franjo Tuđman. CA: Uskoro službena izjava Svrha tih testiranja je ispitivanje upravljanja operacijama zrakoplova te usklađivanje s regulatornim sigurnosnim standardima i standardima operativne učinkovitosti dogovorenih između Croatije Airlinesa i MZLZ-a. Ta su testiranja očito pokazala da novi terminal Zračne luke Franjo Tuđman, čije se otvaranje planira za 20-ak dana, ima dosta problema s kojima bi se avioprijevoznici i putnici mogli suočiti. U CA su na pitanje da nam pojasne svoju zabrinutost zbog novog terminala, poručili da su testiranja u tijeku i da će o tome uskoro dati službenu izjavu. No od dobro upućenih u tijek testiranja novog terminala, vrijednog više do 300 milijuna eura, mogu se čuti vrlo pesimistične prognoze kako će sve to funkcionirati kad se terminal otvori. Tako navode da novi terminal ima 13 stajanki za zrakoplove, dok ih stari ima 22. Nadalje, novi terminal ima 14 izlaza, a stari 18. Na novome su samo tri izlaza za ukrcaj u autobuse pa zatim u avione, a na Plesu u isto vrijeme ima pet letova sa zrakoplovima tipa dash koji ne pristaju na aviomostove nego se putnici do njih moraju prevoziti autobusima. Usto, ističu naši sugovornici, parkirne pozicije za avione na novom terminalu su dosta uske, tako da će servisna vozila morati čekati red da dođu do zrakoplova. Pri tome, kad na Pleso sleti širokotrupni avion, on će zauzimati dvije parkirne pozicije. Naši sugovornici upozoravaju i na usko grlo u zgradi terminala pri prolasku transfernih putnika jer oni moraju prijeći preko uskih stuba i zatim proći sigurnosnu kontrolu koja je opremljena samo jednim uređajem za detektiranje metala. – Novi terminal prostire se na 66.000 četvornih metara, a ima toliko uskih grla. Ljeti, kad je najveći promet, stari terminal pucao je po šavovima, a na novom terminalu bit će još gore – tvrde naši dobro upućeni sugovornici i dodaju da će to za posljedicu imati velika kašnjenja. Premalo vremena za transfer Oni smatraju da se do otvaranja terminala ti problemi ne mogu riješiti jer bi za to trebale velike intervencije. Koliko će putnici, pogotovo transferni, imati kompliciran put do zrakoplova na novom terminalu, naši sugovornici opisuju na primjeru putnika iz Sarajeva koji će imati u Zagrebu 30 minuta da stigne na vezani let u Amsterdam. Zrakoplov iz Sarajeva sletjet će na staru stajanku, koja će se i dalje koristiti zbog malo mjesta ispred novog terminala. Putnik će potrošiti tri minute na izlazak iz aviona i još 10 do 15 da autobusom dođe do novog terminala, što znači da će mu ostati samo 12 minuta da prođe sigurnosnu kontrolu, kontrolu putovnica i da nađe izlaz za let u Amsterdam. >>Međunarodnim putnicima pristojbe skuplje za 2, a domaćim za 0,50 eura >>Nova zračna luka u Zagrebu mogla bi nositi ime Franje Tuđmana. Uskoro konačna odluka! 