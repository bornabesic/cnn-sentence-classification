Marko Perković Thompson bio je zvijezda večeri na koncertu pod nazivom “Pobjeda za heroje” na kninskom stadionu. Iako je tijekom dana u Kninu bilo manje građana, na tom se koncertu okupilo preko 50 tisuća ljudi.  Istovremeno s koncertom, koji se prenosi uživo na HRT-u, u Domu HV-a u Kninu radi call centar u sklopu humanitarne akcije prikupljanja novca za obnovu vodotornja u Vukovaru. Kako je objavljeno oko 23.30 sati, u 113.000 telefonskih poziva prikupljeno je 567.000 kuna. Nastavak je to HRT-ove akcije “Svi za Vukovar”.  Oko 16 sati, prije početka koncerta, skupina ljudi okupljenih pred kafićima u kojima se glasno slušala Thompsonova glazba zapalila je zastavu Srbije. Policija je priopćila da je zbog tog incidenta privela 44-godišnjaka i 27-godišnjaka. Ministarstvo vanjskih poslova Srbije uputilo je Hrvatskoj prosvjednu notu zbog paljenja srpske zastave, no iz hrvatskog Ministarstva vanjskih i europskih poslova poručili su da su tu notu odbili primiti. To je peta diplomatska nota Srbije upućena Hrvatskoj u posljednja dva tjedna. >> 'Poruka onima koji su Hrvatsku nazvali slučajnom: Država je stvorena voljom naroda' >> Oluja u objektivu ratnog snimatelja HTV-a: Ušao je u Knin s vojskom i zabilježio povijest 