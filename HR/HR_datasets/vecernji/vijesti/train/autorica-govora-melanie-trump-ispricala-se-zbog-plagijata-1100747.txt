Autorica govora Melanie Trump ispričala se u srijedu za odlomke govora na Republikanskoj nacionalnoj konvenciji za koje se pokazalo da su prepisani iz govora prve dame Michelle Obama. Meredith McIver rekla je da je ponudila ostavku nakon što su mediji otkrili da je posrijedi očiti plagijat, no Donald Trump je ostavku odbio. Objasnila je da je Melania Trump čitala odlomke iz govora Michelle Obama kojoj se divi. McIver ih je zapisala i kasnije su uklopljeni u govor pročitan na konvenciji u ponedjeljak. "Nisam provjeravala govore gospođe Obama. To je moja pogreška i osjećam se užasno zbog kaosa koji sam izazvala Melanie i Trumpovima, kao i gospođi Obama. Nisam mislila nikome naštetiti", napisala je McIver u pismu koji je objavila Trumpova kampanja. Sporni odlomak u govoru bivšeg modela Melanie glasi: "Od mladih dana, od svojih sam roditelja naslijedila vrijednosti da morate naporno raditi za ono što želite u životu, da je vaša riječ vaše jamstvo i da morate učiniti ono što kažete i držati se obećanja, da morate postupati prema ljudima s poštovanjem."  Michelle Obama u govoru održanom 2008. na demokratskoj konvenciji rekla je: "I Barack i ja odgojeni smo s istim vrijednostima: da morate naporno raditi za ono što želite u životu, da je vaša riječ jamstvo i da morate učiniti ono što kažete da ćete učiniti, da postupate s ljudima s dostojanstvom i poštovanjem, čak i ako ih ne poznajete i  čak i ako se ne slažete s njima", riječi su iz govora prve dame.    >> Melania Trump se osramotila na prvom nastupu 