U 2013. banke su otpisale milijardu kuna loših potraživanja, a već 2015. čak tri milijarde kuna, kazao je guverner Boris Vujčić na susretu guvernera u Rovinju. Tvrtke koje su ‘obrstile’ loše kredite u EU sve se više okreću manjim tržištima poput Hrvatske. U 2016. spremaju se novi otpisi potraživanja, što je dobro i zdravo, a može biti i bolje jer to ovisi o pravnom i regulatornom okviru, ali to još čekamo, istaknuo je guverner Vujčić. Na skupu u organizaciji Lidera rečeno je da Hrvatskoj prijeti rast kamata na zaduživanje ako regulatorna tijela budu inzistirala da se hrvatski državni dug u kunama, ali uz valutnu klauzulu, od početka 2018. počne tretirati kao obveznice u stranoj valuti. Država je kod domaćih banaka zadužena oko 100 milijardi kuna, od čega je samo četvrtina čistog kunskog duga, a ostalo vezano klauzulom. Zvijezda skupa bio je češki guverner Miroslav Singer koji je rekao da se neće žuriti s uvođenjem eura, gospodarstvo stabilno raste, a loši plasmani iznose samo 5 posto prema 17 posto hrvatskih. Vujčić je kazao da Hrvatska ne može kopirati Češku kod tečajne politike jer je većina naših kredita vezana uz euro, što u Češkoj nije slučaj. >> Vujčić: Situacija s lošim kreditima poboljšana 