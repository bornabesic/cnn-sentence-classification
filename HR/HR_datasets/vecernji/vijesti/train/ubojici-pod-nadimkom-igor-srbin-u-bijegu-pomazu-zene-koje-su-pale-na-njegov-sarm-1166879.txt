Višestruki ubojica “Igor Srbin” tjera strah u kostima stanovnicima talijanskog područja između Bologne, Ferrare i Ravenne. “Igor Srbin”, kako ga je prozvala talijanska policija, u bijegu je nakon što je 1. travnja tijekom pljačke kafića ubio konobara Davidea Fabbrija, a nakon toga smrću zaprijetio njegovoj supruzi. Tijekom bijega ubio je još jednog čovjeka, lugara kojega je slučajno susreo. Policajci su Igora uspjeli povezati s još jednim ubojstvom iz 2015. Policija svakodnevno prima desetke dojava građana o tome da su opazili bjegunca, no stručnjaci objašnjavaju kako je zavladala svojevrsna psihoza pa ga ljudi vide posvuda. Nije ni čudo – iako je u bijegu, Igor Srbin uredno objavljuje svoje fotografije na društvenim mrežama na kojima je dotjeran, bio on na fašniku u Veneciji ili usred šume. Po nekim informacijama, pokušava se dokopati Slovenije. Prema drugim informacijama, Igoru Srbinu u tome pomažu “žene koje su pale na njegov šarm”. Identitet bjegunca dijelom ostaje tajna. Na društvenim mrežama predstavlja se kao Ezechiele Norberto Feher iz Subotice. Poznat je i kao Igor Vaclavič, i navodno je bivši vojnik koji govori šest jezika, obučen da preživi i u najgorim uvjetima, pišu talijanski mediji. Pod imenom Igor Vaclavič poznat je i talijanskim vlastima u čijim je dokumentima zbog pljačke koju je 2007. počinio u Ferrari. Dvije godine proveo je u zatvoru. Zbog nove pljačke uhićen je 2010. kada je osuđen na pet godina zatvora, nakon čega su ga željeli deportirati u Rusiju. No Moskva ga nije htjela preuzeti, tvrdeći da nije njezin državljanin. Iz Beograda je pak došla informacija da je ubojica čiji je DNK utvrđen boravio i u srbijanskim zatvorima i sada provjeravaju je li točna informacija da zaista jest riječ o srbijanskom državljaninu starom 36 godina. 