Premda je, nakon što je objavljena vijest iz Vatikana da je imenovan posebnim papinim izaslanikom za Međugorje, rekao da nikad nije bio u Međugorju i ne poznaje tamošnju problematiku izbliza, varšavsko-praški nadbiskup, Poljak mons. Henryk Hoser (74), svećenik je izuzetna formata. Osim što je jedan od najomiljenijih biskupa u Poljskoj, mons. Hoser sudjelovao je u nekoliko sličnih pothvata kao što je ovaj koji mu prethodi u Međugorju. Primjerice, bio je papinski vizitator u Ruandi, koju mnogi marijanski štovatelji uspoređuju s Međugorjem, s razlikom što je Gospina ukazanja u Ruandi Crkva službeno priznala. Gospa se, podsjetimo, u Ruandi ukazala pet mjeseci prije nego što se ukazala u Međugorju, a nakon njezina ukazanja uslijedio je rat gotovo u istom razdoblju, doduše daleko krvaviji nego u BiH, ali sa snažnim etničkim obilježjem. Također, bilo je više vidjelaca, kao i u Međugorju. Posvetio se misijama Je li riječ o slučajnosti ili ne, sada valja ostaviti po strani i usredotočiti se na namjeru Vatikana, koji je mons. Hosera poslao kako bi sudjelovao u pastoralnoj pomoći hodočasnicima koji ondje dolaze, tamošnjim fratrima, ali i svećenicima koji dolaze s tim hodočasnicima, a koji su, praktički, u “sivoj zoni”, jer ne smiju biti organizatori hodočašća. Mons. Hoser redovnik je palotinac, u čiji je red ušao 1969. godine, koje je utemeljio sv. Vinko Palloti. Za svećenika je zaređen 1974. i svoj je život posvetio misijama pa je niz godina posvetio životu u Africi, a nakon povratka u Europu opet se posvetio radu u misijskim organizacijama. Za nadbiskupa varšavsko-praškog imenovan je 2008. i u poljskoj biskupskoj konferenciji zapala ga je dužnost predsjednika Odbora za bioetička pitanja, pa se u javnosti oglašavao često o pitanjima početka života i umjetne oplodnje. Bio je među trojicom poljskih biskupa, kako navodi portal Bitno.net, koji odlično poznaje prilike u poljskoj Crkvi, koji su sudjelovali na Sinodi o obitelji, nakon koje je rekao da ima dojam da je Crkva izdala papu Ivana Pavla II., čiji je on sljednik. Susret “Isus na stadionu” U njegovoj biskupiji organizirani su veliki susreti mladih, poput onoga iz 2015. “Isus na stadionu”, koji je predvodio karizmatski svećenik iz Ugande John Bashobora. Tamo se okupilo oko 50.000 ljudi kojima je mons. Hoser uputio poruku da želi da im taj susret bude vrijeme obnove odnosa s Bogom. Tada je pozvao mlade na susret mladih u Krakovu, koji je, kao što je poznato, prošle godine bio jedan od središnjih događaja u Crkvi u svijetu. >> Papa Franjo preuzeo brigu  o svetištu u Međugorju >> Gospa Lurdska priznala Kraljicu Mira 