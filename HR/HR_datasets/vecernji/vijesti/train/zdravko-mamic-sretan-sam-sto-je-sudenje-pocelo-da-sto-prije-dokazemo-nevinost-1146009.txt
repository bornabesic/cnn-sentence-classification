Gotovo 3000 dokaza bit će podastrto sudskom vijeću u "slučaju Mamić" na Županijskom sudu u Osijeku. Ispitat će se tridesetak svjedoka, među kojima su i nogometaši Luka Modrić i Dejan Lovren, a ostalo je dokumentacija. Braća Zdravko i Zoran Mamić, Damir Vrbanović te poreznik Milan Pernar izjavili su jučer kako se ne osjećaju krivima za izvlačenje, prema optužnici, najmanje 100 milijuna kuna iz Dinama. Održano im je, naime, pripremno ročište, a glavna rasprava počinje 27. travnja. – Utvrđen je ritam rasprava, bit će svaki drugi tjedan po dva dana. Na prvoj će se čitati dokumentacija, vidjet ćemo koliko će to trajati jer je predloženo oko 3000 dokaza. Može biti gotovo prvi dan, a može se i protegnuti – objasnila je Jadranka Sloković, odvjetnica Zdravka Mamića. Kada će na red doći svjedoci, pa tako i Modrić i Lovren, još se ne zna jer "tužiteljstvo nije dostavilo raspored svjedoka po točkama optužnice". Pripremno je ročište, sa stankom, trajalo dva sata i 15 minuta. Zoran Mamić po završetku doslovce je istrčao sa suda, ispred svih, jer žuri, kako nam je objašnjeno, na avion i natrag u Ujedinjene Arapske Emirate, gdje je nedavno potpisao novi trenerski ugovor. – Zoran je u četvrtak imao utakmicu u gostima u Saudijskoj Arabiji, u petak je već bio trener Al Aina iz Emirata, a stigao je u Osijek poštujući institucije i postupak. Braća Mamić ne samo da se ne boje i da neće opstruirati već se vesele da će moći na jedinom mjestu gdje je to važno, u sudnici, dokazati da su nevini – ispričao je brat Zdravko. Stariji brat Mamić ponovio je kako je riječ o "apsolutno politički motiviranom procesu". – Sretan sam što je postupak otpočeo, do sada je marširao USKOK, isključivo su oni radili što su htjeli, a ja i ostali okrivljenici moći ćemo se braniti na sudu. Sve smo učinili da do toga dođe što prije. Povukli smo žalbe na Vrhovnom sudu, prihvatili smo sve što je USKOK predložio, dakle nama se žuri da što prije dokažemo svoju nevinost – poručio je Zdravko Mamić. Za optužbe je rekao kako su "apsurd". – Sve se zemlje u svijetu prvenstveno bave naplatom poreza, to je jedino što je važno za državu. Prije nego što smo ja, moj brat i Vrbanović preuzeli vodstvo u Dinamu, bilo je pravilo da su igrači dijelili transfere. Pokazat ću sudu desetke, možda i stotine ugovora gdje su se transferi između igrača i kluba dijelili i to je bilo pravilo. Uprava na čelu sa mnom napravila je izuzetke koji se na prste jedne ruke mogu nabrojiti. To su jedina dva transfera, Luke Modrića i Lovrena, koji su plaćeni u Hrvatskoj i na koje je plaćen porez hrvatskoj državi – istaknuo je Mamić. Dinamov Izvršni i Nadzorni odbor i revizori, nastavio je, "potvrđuju svojim nalazima i izjavama da Dinamo nije oštećen". – I sad imate paradoks, Dinamo tvrdi da nije oštećen, državi su plaćeni porezi, a USKOK tvrdi da bi država trebala vratiti Dinamu novac jer Dinamo nije trebao platiti porez na to. Ja nikad takav slučaj nisam vidio! – naveo je on. Veseli se, zaključio je, što će imati priliku "prvi put govoriti o tome", a to će i činiti, najavio je, "i u sudnici i u javnosti". Inače, pripremno je ročište, neslužbeno doznajemo, proteklo korektno i u mirnoj atmosferi. – Prihvaćeni su svi dokazni prijedlozi USKOK-a te je sudac zakazao početak suđenja za 27. travnja – kratko nam je kazao Sven Mišković, zamjenik ravnateljice USKOK-a. Mamićima će suditi sudac Darko Krušlin. >> Potvrđena optužnica! Mamić: To je politički montirani proces temeljen na zločestim konstrukcijama >> Hoće li Mamić reći odakle mu povjerljivi papiri 