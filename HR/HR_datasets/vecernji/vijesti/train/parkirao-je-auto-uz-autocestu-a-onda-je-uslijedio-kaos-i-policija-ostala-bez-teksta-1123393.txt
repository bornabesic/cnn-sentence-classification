Švicarska policija na svojem Facebooku objavila je snimku nadzorne kamere s autoceste, a sve je snimljeno u ponedjeljak, 17. listopada. Snimka je prilično bizarna, a i sama policija ostala je iznenađena onim što je vidjela. Policija je izvijestila da je muškarac parkirao automobil uz autocestu kako bi porazgovarao s vozačem kamiona.  Odjednom je njegovo vozilo krenulo samo od sebe, a muškarac je počeo trčati za njim preko dva traka.  Automobil je potom udario u ogradu, promijenio smjer i krenuo prema drugoj strani ceste, a zaustavio se tek kada je udario u signalizaciju na travnatom dijelu. U tom trenutku, kao što se vidi na snimci, nekoliko automobila približilo se muškarcu koji je i dalje trčao za svojim automobilom. Nakon dojave o tome da je ograda oštećena, policajci su krenuli u istragu i pogledali snimke. Imali su što vidjeti. – Ostali smo bez teksta, to nismo očekivali – rekli su u policiji. Objavili su i da su pronašli vozača auta i kamiona koji su tvrdili da su samo razgovarali na autocesti. 