Premijer Andrej Plenković otvorio je danas konferenciju 'Demografija – refleksije na mirovinski sustav'. Cilj konferencije je osvješćivanje ozbiljnosti demografskih problema i postizanje učinkovitog odgovora na demografske izazove i njihovu usku povezanost s održivošću mirovinskog sustava. Predsjednik Vlade Plenković predstavio je glavne naglaske Strategije demografske politike Vlade Republike Hrvatske. Otvarajući konferenciju, naglasio je da je demografija strateško pitanje Hrvatske, koje čini temelj gospodarskog, društvenog, regionalnog, i ukupnog razvoja Hrvatske. – U samo jednom desetljeću, od 2001. do 2011. godine, Hrvatska je izgubila preko 150 tisuća stanovnika, odnosno čak 3,4%.Velika područja zemlje ostaju bez ljudi. Stopa nataliteta je niska, a mladi ljudi se iseljavaju. Prosječna starost stanovništva porasla je za gotovo 10 godina od popisa stanovništva iz 1961. Tada je prosječna starost bila 32,5, a 2011. 41,7, što Hrvatsku svrstava među najstarije nacije Europe. Popis iz 2011. pokazuje da je broj starijih od 65 godina prvi put premašio broj mlađih od 14 godina. Gotovo svaki peti Hrvat danas je stariji od 65 godina. Takvi negativni demografski trendovi odražavaju se na sve aspekte društva, a osobito na gospodarstvo, zdravstveni i mirovinski sustav, ravnomjerni razvoj Hrvatske te socijalnu skrb – upozorio je Plenković.  – U proračunu su osigurana sredstva kojima će se u drugoj polovici ove godine značajno povećati iznos rodiljnih i roditeljskih naknada. Tom ćemo mjerom, nezaposlenim rodiljama povećati naknadu sa sadašnjih 1663 kune na 2328 kuna. Maksimalni iznos roditeljske naknade zaposlenim roditeljima tijekom drugih šest mjeseci raste sa sadašnjih 2660 kuna na 4000 kuna. U tijeku je javno savjetovanje o prijedlogu Zakona o rodiljnim i roditeljskim potporama kojim će se to pitanje i pravno urediti, kako bi se Zakon od 1. srpnja 2017. mogao početi primjenjivati. Za ovu naknadu je planirano 150 milijuna kuna više u odnosu na 2016. godinu u državnom proračunu – kazao je i dodao:  – Osim demografskih mjera u užem smislu, sustavnim poboljšavanjem gospodarskih prilika i povećavanjem zaposlenosti stvaramo povoljniju situaciju za mlade, u kojoj će se lakše odlučiti za dijete. Nedavno usvojenim Zakonom o poticanju zapošljavanja potiče se zapošljavanje mladih i dugotrajno nezaposlenih osoba. Te će mjere pridonijeti daljnjem smanjenju nezaposlenosti i povećanju socijalne uključenosti mladih, dugotrajno nezaposlenih i teško zapošljivih osoba. Već početkom ožujka, krenut će se s provedbom mjera zapošljavanja u ukupnom iznosu od 1,5 milijarde kuna.   >> Dajte mladima dobar posao i sigurnost ili će svi otići! 