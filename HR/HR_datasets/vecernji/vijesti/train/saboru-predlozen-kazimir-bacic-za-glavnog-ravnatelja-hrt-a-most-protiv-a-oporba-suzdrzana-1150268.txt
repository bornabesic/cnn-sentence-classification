Iako je još jutros na Odboru za medije Most glasovao protiv HDZ-ovog prijedloga da se za glavnog ravnatelja HRT-a imenuje bivši šef tehnike HRT-a Kazimir Bačić, kasnije popodne, nakon dužih razgovora s HDZ-om, na glasovanju ga je ipak podržao. Kazimir Bačić izabran je s 90 glasova za, te 12 suzdržanih i bez glasova protiv. Prije toga Sabor je kratko raspravio taj prijedlog Odbora za medije. SDSS-ov Milorad Pupovac zadovoljan je da je usuglašen prijedlog kako bi najvažniji nacionalni medij mogao dobiti prvog čovjeka uprave i kako bi se moglo pristupiti onome što HRT očekuje, dodao je, a to je u prvom redu smanjivanje troškova i bolja kontrola sredstava, što je trajniji problem. - Iz različitih razloga se ne uspijeva uspostaviti adekvatna kontrola sredstava na HRT-u. Druga stvar koja je važna je da se na HRT-u prekine jedna vrsta stanja koja onemogućava profesionalnost i dobru komunikaciju ljudi o kojima ovisi stvaranje programa. Različiti oblici političkog ideološkog sukobljavanja blokiraju HRT da bude ono što treba biti prema zakonu i ugovoru Vlade i HRT-a. Ako nije moguća profesionalna i kvalitetna suradnja, ako već duže vrijeme traje sukobljavanje između ključnih faktora proizvodnje programa, onda je teško očekivati da ispuni HRT svoje obveze i zato je važno da je postignut dogovor o glavnom ravnatelju HRT-a. Treća stvar koja je važna manjinama je promocija temeljnih ustavnih i ljudskih prava, i u tom smislu je iznimno važno da se zadrži pluralizam, tolerancija, objektivnost i da nestane sve ono što strši izvan tog okvira  - rekao je Pupovac. Kaže da se Bačić u svom programu usmjerio na nekoliko važnih pitanja - pojednostavljenje organizacije, povećanje efikasnosti i pojeftinjenje organizacije, bilo da je riječ o proizvodnji, tehnologiji... Previše stranog programa - Bilo bi dobro da smo čuli koji argument kako će to biti izvedeno, što znači ako će se smanjiti broj ravnatelja? Bilo bi dobro da se vrate regionalni studiji koji su oslabili – kaže Pupovac pa dodaje i kako treba raditi na novim medijima jer je portal HRT-a u odnosu na druge portale doista skroman. - On također iznosi primjedbe na program koje su dobre, kao primjedba da ima previše stranog, a premalo domaćeg programa. Slažem se i da treba pojačati obrazovni program koji je nekada bio najbolji, a jednako vrijedi i za znanstveni program. Kada kaže da nema dovoljno sportskog programa, nema ga, i mi ne znamo zašto. A kada kaže da informativni program televizije gubi utrku s drugim medijima, to je istina. A kako gospodin Bačić misli tu kompetitivnost HRT-a učiniti većom, bilo bi dobro da imamo više konkretnih odgovora nego što imamo u njegovom prijedlogu programa rada i upravljanja HRT-om – objasnio je Pupovac te zaključio kako će SDSS podržati Bačića, ali nije previše optimističan, ali ne zato što nemaju povjerenja u Bačića, nego jer još nije pronađena energija koja bi promijenila stanje na HRT-u. HNS-ov Goran Beus Richembergh rekao je da HNS nije bio impresioniran niti jednim kandidatom, ali će podržati kandidata da ga već od ponedjeljka mogu „vući za uši i kritizirati“ ako ne napravi sve što je najavljivao. - Načelno smo zauzeli stav da ćemo podržati prijedlog oko kojeg su se usuglasili vladajući kako bi imao snagu da postigne promjene koje su na HRT-u potrebne. Problemi na HRT-u su bremeniti, čovjek koji radi tamo 32 godine je s jedne strane prava osoba, a s druge strane, možda je previše vezan za tu kuću da bi išta mogao promijeniti. Velika je diskrepancija u primanjima na HRT-u gdje birani broj ima primanja između 15 i 30 tisuća kuna, a neki zarađuju tek 3 tisuće kuna. Ako Bačić misli išta napraviti treba iskazati odlučnost da se javna nabava provodi transparentno, da se cijela vanjska produkcija kontrolira, u pitanju su pravična rješenja za ljude koji tamo rade, kao i oni koji ništa ne rade iako primaju visoke plaće nakon što su maknuti s visokih pozicija – kazao je Beus Richembergh koji očekuje i uspostavu takve kadrovske strukture koja će proizvoditi program kojeg se nitko neće sramiti i koji će biti izuzet od politike. SDP-ov Arsen Bauk rekao je da je SDP imao iste dileme kao HNS, ali će ipak glasovati suzdržano. - Sporimo način izbora kao danas, da do jutros nismo znali tko će biti kandidat većine, a da se suglasnost postigne tek sad uoči glasovanja. Način izbora glavnog ravnatelja je dokaz teškog i bremenitog (ne)funkcioniranja vladajuće većine – kazao je Bauk. HDZ-ov Jasen Mesić kaže da će neki reći da je ovo politička odluka, ali, dodaje, to je zato što je takav zakonski okvir. - Prije godinu dana je britanski ministar kulture otvoreno kritizirao BBC i nikome nije palo na pamet da se kaže da se tu radi o političkom pritisku, jer je kritizirao zato što je tražio racionalizaciju i bolje poslovanje HRT-a i to je naša glavna misao ovdje. Nećemo trpjeti tajne anekse na plaće, nepoštivanje zaključka Sabora, inzistirat ćemo na racionalizaciji cijelog sustava, da se stvore financije i materijalne osnove za smanjenje pretplate, posebno za umirovljenike i socijalno ugrožene jer želimo dugoročno očuvati javni medijski servis i pripremiti za nove izazove – upozorio je Mesić. Zna, dodaje, da će se govoriti o dnevniku i programu, ali to nije posao politike. - Pregovori i konzultacije su trajali toliko baš zato što smo željeli najbolje rješenje – rekao je Mesić. Mostov Miro Šimić priznaje da je dogovor trajao duže, ali izborom Bačića, kaže, HRT dobiva osobu koja poznaje sustav i koja će zadovoljiti sve zahtjeve pred sobom. - A to je da imamo objektivan servis, kvalitetniji program, transparentnu javnu nabavu, logično upravljanje vanjskom produkcijom koja će dovesti do nižih troškova. Postigli smo dogovor da se pretplata smanji na 65 kuna, i kako smo to dogovorili, Most više nema nikakvih razloga da ne podrži Bačića – objasnio je Šimić zašto se Most tijekom dana predomislio. Usuglašena varijanta ili pokušaj jačanja mišića Iako je devet kandidata za glavnog ravnatelja HRT-a saslušano prije više od dva tjedna, sjednica Odbora na kojoj se birao najbolji održana je tek danas, gdje je zbog HDZ-ove većine Saboru predložen Kazimir Bačić. Za njegov izbor nije bila oporba, a prvotno niti vladajući Most. Na početku sjednice, Kažimir Varda (u Sabor je izabran na listi koalicije Hrvatska raste, pa odmah nakon izbora prešao u Klub Milana Bandića) rekao je kako nakon saslušanja kandidata predlaže da se izabere bivši šef HRT-ove tehnike Kazimir Bačić, a predsjednik Odbora Jasen Mesić kazao je kako i HDZ podržava ovog kandidata. – Zanima nas je li Bačić zajednički prijedlog HDZ-a i Mosta jer samo pod tim uvjetom SDP može dati podršku tom kandidatu. SDP ne želi biti most između Mosta i HDZ-a, i ne želimo se svrstavati ni uz jednu od te dvije stranke. To nema veze s imenima, nego je to principijelan stav – rekao je SDP-ov Nenad Stazić podsjetivši da su posljednji put podržali prijedlog vladajućih da se za vršitelja dužnosti izabere Blago Markota kako bi izabran većinom glasova u Saboru imao čvrstu potporu popraviti HRT. S njime se složio i HNS-ov Goran Beus Richembergh koji je naglasio da je odgovornost vladajućih da nakon dva tjedna vođenja konzultacija izaberu zajednički najboljeg kandidata. – Nisam bio impresioniran ni jednim kandidatom i ako vladajući preuzimaju kontrolu nad HRT-om, neka jamče da je ovo najbolji kandidat te da imaju oko toga suglasnost – rekao je Beus Richembergh. Dodaje kako očekuje da se jedini član odbora koji dolazi iz Kluba zastupnika Mosta – Hrvoje Runtić – očituje je li Bačić i njihov kandidat. – Neka kaže je li ovo usuglašena varijanta ili samo pokušaj da se preko leđa opozicije jačaju mišići. Mi smo spremni podržati tog kandidata, ali ne ako ovo znači nadmetanje partnera s traženjem potpore u oporbi – dodao je HNS-ovac ustvrdivši da je najbolje poništiti natječaj ako im svih devet prijavljenih kandidata ne valja. Jasen Mesić uključio se u raspravu te dodao kako će se na plenarnoj sjednici vidjeti kako će tko glasovati te da to sad nije bitno.  – Stav Mosta nakon višednevnih razgovora jest da Most podržava Blagu Markotu i to je sve što mogu reći – rekao je Hrvoje Runtić. Nenad Stazić komentirao je kako se situacija razbistruje te ustvrdio kako mu je žao da neće biti suglasja oko izbora glavnog ravnatelja HRT-a. – SDP će sada biti suzdržan, a onda ćemo imati Klub zastupnika na kojem ćemo odlučiti kako ćemo dalje glasovati – najavio je Stazić. Na kraju je šest zastupnika HDZ-a i partnera glasovalo za Kazimira Bačića, tri oporbena bila su suzdržana, dok je Mostov Hrvoje Runtić glasovao protiv.  >> Ponavlja se suđenje Hloverke Novak Srzić i HRT-a zbog otkaza 