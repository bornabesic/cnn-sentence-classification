Ministar unutarnjih poslova Vlaho Orepić, kojeg je jučer premijer Andrej Plenković odlučio razriješiti dužnosti, danas se obratio javnosti nakon što je stigao na svoj posao u Ministarstvo. "Narod mora reagirati jer je riječ o uzurpaciji vlasti", između ostaloga rekao je Orepić, dodavši da se nalazimo u ozbiljnoj političkoj krizi i da narod mora reagirati . "Pročitao sam samo ovu njegovu izjavu o tome da narod mora reagirati", kazao je za Večernji politolog Berto Šalaj i naglasio da Orepić nije objasnio što to konkretno znači. "Jel' bi trebalo izaći na ulice ili nahrupiti u parlament kao u Makedoniji, nejasno je što želi poručiti", komentira Šalaj. Smatra da se loša atmosfera i nestabilna situacija produbljuje i pojačava. "Političari moraju biti odgovorni, a ovo nije na tragu odgovornog ponašanja", dodaje. Savjetuje da bi novinari trebali inzistirati na tome da ministar Orepić kaže što konkretno misli pod tim. "Nikada nisam čuo da se narod pobunio kod ovakvih situacija", rekao nam je politički analitičar Žarko Puhovski. "Orepić istodobno poziva narod, a prema mome sudu, ali i definiciji, ministar to ne može raditi", tvrdi Puhovski. Kaže da političar mora biti potpuno siguran da se dogodilo nešto ekstremno da bi pozvao na nerede na ulicama. "Nismo u takvoj situaciji, nema opravdanja ni za koga, a za ministra unutarnjih poslova nipošto nema opravdanja da poziva narod", kazao je Puhovski. "Stvari se mogu riješiti u parlamentu, na Ustavnom sudu...", dodao je. Puhovski smatra da bi iduće dane trebalo iskoristiti za to da se smiri situacija. Sve što se može obaviti uobičajenim putovima u sklopu zakona i Ustava treba napraviti, a tek onda se može pozvati narod. Politologinja dr. Smiljana Leinert-Novosel kaže da će se Most braniti. "Svatko u ovoj situaciji na svoj način interpretira pravne korake, svatko ima svoj cilj". Za Orepićevu izjavu kaže da je nije uspjela vidjeti. Kad smo joj prenijeli njegove riječi, zaključila je da se u ovakvim situacijama trebaju oglasiti politolozi i pravnici i reagirati. "Takvih poruka bit će još", naglasila je. Podsjetimo, Vlaho Orepić odlučio je glasovati protiv očitovanja Vlade u kojem se odbija zahtjev za smjenom ministra Marića. Uz njega su protiv očitovanja bili i ministri Ante Šprlje i Slaven Dobrović.   