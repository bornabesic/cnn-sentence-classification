Kamioni s prvim dijelovima američkog proturaketnog štita THAAD stigli su u srijedu ujutro u Južnu Koreju dok ne popušta napetost sa susjednom Sjevernom Korejom, objavile su svjetske novinske agencije pozivajući se na južnokorejski Yonhap. Dolazak šest kamiona na teren za golf na koji se oprema trebala dopremiti, bio je povod za sukob stanovnika i policije, izvijestio je France Presse. Washington i Seul su isprva bili najavili da će se proturaketni štit početi postavljati 7. ožujka, uz obrazloženje da će štititi od prijetnje sjevernokorejskih balističkih raketa koje režim u Pjongjangu uporno razvija unatoč međunarodnim sankcijama. Štit koji bi trebao biti operativan do kraja godine, presretat će i uništavati sjevernokorejske balističke rakete kratkog i srednjeg dometa u završnoj fazi njihove putanje. Sjedinjene Države i Južna Koreja odlučili su postaviti štit THAAD nakon razgovora južnokorejskog privremenog predsjednika i američkog potpredsjednika Mikea Pencea početkom ožujka. Kina se oštro protivi postavljanju tog štita jer će on ograničiti njezine raketne kapacitete. Nakon nedavnih sjevernokorejskih raketnih pokusa SAD je prema Korejskom poluotoku poslao nosač zrakoplova Carl Vinson i svoju zračno-pomorsku skupinu. Kineski predsjednik Xi Jinping je u telefonskom razgovoru s Trumpom u ponedjeljak pozvao SAD na "suzdržanost" prema Sjevernoj Koreji. Glasnogovornik glavnog kandidata na južnokorejskim predsjedničkim izborima 9. svibnja Moon Jae-ina rekao je u srijedu da je odluka američkog vojnog vrha da postavi dijelove proturaketnog štita THAAD za osudu, prenosi Reuters. Moonov glasnogovornik Park Kwang-on ističe u priopćenju da je to "veoma loša" odluka jer lišava buduću vladu prava da donese političku odluku o spornom proturaketnom obrambenom sustavu. >> Sjeverna Koreja održava velike vojne vježbe, a Trump u Južnoj Koreji okuplja flotu >> Sjeverna Koreja objavila da je spremna potopiti američki nosač zrakoplova 