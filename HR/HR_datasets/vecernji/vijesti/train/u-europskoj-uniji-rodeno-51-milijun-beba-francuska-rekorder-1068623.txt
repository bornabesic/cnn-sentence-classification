Više od 5,1 milijun beba rođeno je u zemljama Europske unije 2014. godine, no to je još nedovoljno da bi se Stara dama obnovila i pomladila jer samo Francuska ima stopu fertiliteta od 2,1 koja osigurava zamjenu generacija. Uz Francusku još je nekoliko razvijenih zemalja blizu održive stope fertiliteta, pokazuju najnoviji jučer objavljeni podaci Eurostata. Francuska je rekorder i po broju rođene djece u EU s 819.328 beba, a slijede je Velika Britanija sa 775.908 beba, Njemačka sa 714.927, Italija s 502.596 i Španjolska s 426.076 rođene djece. U prosjeku žene u EU prvo dijete rađaju u dobi od gotovo 29, preciznije, s 28,8 godina. Najranije u EU rađaju Bugarke, u prosjeku s 25,8 godina, a Talijanke i Španjolke rađaju najkasnije u Europi, u dobi od 30,7, odnosno 30,6 godina. Demografi su već isticali da to ne znači da su Talijanke i Španjolke najemancipiranije, nego je u tim zemljama loš položaj žena na tržištu rada. Hrvatice u prosjeku rađaju prvo dijete u dobi od 28,1 godinu. Naravno da se Hrvatska ne ubraja u zemlje u EU koje imaju dobru demografsku sliku, što već i vrapci na grani znaju, pa je kod nas stopa fertiliteta (broj rođene djece po ženi u dobi između 15 i 49 godina) 1,46, što je ispod prosjeka EU, u kojem je stopa fertiliteta 1,58. No, ima lošijih zemlja i od nas, pa je tako u Portugalu najmanja stopa fertiliteta, 1,23. Najveća stopu fertiliteta, od 2,1, ima Francuska, koja je već desetljećima zemlja stabilne i izdašne pronatalitetne politike. Blizu održive stope fertiliteta još su razvijene zemlje, Irska sa stopom fertiliteta od 1,99, Švedska 1,88 i Britanija 1,81. Njemačka, unatoč tome što se ubraja u zemlje u kojima je 2014. rođeno najviše beba, ima lošu demografsku sliku jer joj stopa fertiliteta iznosi 1,47 pa je tek mrvicu bolja od nas. Najnižu stopu fertiliteta, uz Portugal, ima i Grčka – 1,30, pa su u najvećim demografskim problemima zemlje koje su najviše pogođene krizom. Iako se Španjolska i Poljska ubrajaju među šest zemalja s najviše rođenih beba, ne stoje dobro jer im je stopa fertiliteta od 1,32 među najnižima u Europskoj uniji. >> 'Niti jedna vlast nije poduzela mjere demografske obnove, a Hrvatska nestaje' 