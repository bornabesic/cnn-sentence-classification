RTL Direkt proglasio je Božu Petrova osobom godine, jer htjeli-ne htjeli priznati Petrov i Most politički su fenomen koji je nakon dvadeset godina uspio promijeniti odnose moći hrvatske političke scene. Božo Petrov, bivši gradonačelnik Metkovića iz skromne gradske kancelarije preselio se u saborske dvore gdje trenutno obnaša dužnost drugog čovjeka Hrvatske. U intervjuu, Zoranu Šprajcu je otkrio detalje arbitraže protiv MOL-a, kao na primjer da je četvero svjedoka odbilo svjedočiti u interesu Republike Hrvatske. No odbio je priznati da je Tomislav Karamarko bio u pravu kada je rekao da ćemo izgubiti arbitražu. - Tomislav Karamarko bio je u pravu, odnosno ispalo je da je bio u pravu da Hrvatska ne stoji dobro na arbitraži, da bi mogla izgubiti arbitražu. Vi ste tvrdili da baš dobro stojimo, on je tvrdio da trebamo ići u nagodbu s Mađarima jer ćemo inače izgubiti milijarde kuna, vi ste tvrdili da nema razloga za nagodbu, zbog toga se napravio onaj cijeli politički skandal, Karamarko je pao. Je li sada možete priznati da je on bio u pravu? Jeste li ga možda nazvali i rekli mu: 'Tomo žao mi je, bio si u pravu'? - pitao je Šprajc. Petrov mu je kazao kako njega zanima zašto nitko ne postavlja pitanje tko je brifirao Karamarka, jer su njega brifirali odvjetnici koji su zastupali Hrvatsku. - Da se u tom trenutku poslušao taj savjet, danas bi Ina bila kompletno u MOL-ovim rukama, iz više razloga. Ono što je po meni jako bitno jest štititi interese Republike Hrvatske. Za mene niti jedna ozbiljna uređena država neće u trenutku dok traje arbitraža izaći javno i reći da loše stoji u arbitraži. To je prvo, to nikada nećete dočekati u nekoj ozbiljnoj državi. Osim toga, svi argumenti koji su bili u arbitražnom sporu, bili su za Republiku Hrvatsku. - Kazao je Petrov. No spor je ipak izgubljen. - Da, to je vrlo interesantno. - Nastavio je Petrov -  Znači, postojala je pravomoćna presuda gospodinu Sanaderu. Znamo na koji je način ukinut. Također, sigurno je utjecalo na arbitražni spor. S druge strane, neki svjedoci se nisu pojavili na sudu a trebali su svjedočiti za Republiku Hrvatsku. Arbitražni sud je procjenio da to što je svjedok dobio pet milijuna nečega od strane konzultanata MOL-a nije nešto što direktno optužuje gospodina Sanadera. Pa ja bi zamolio da se građani Hrvatske također obrate upravo toj gospodi jer oni očito dijele pet milijuna nečega onako bez razloga. Pa evo, tako je to dosudio arbitražni sud pa neka se njima slobodno obrate, mogu dobiti informacije tko su, pa eto neka se obrate jer arbitražni sud kaže da je to potpuno normalno i legalno. >> Ina, osim javnih, nema informacija o potencijalnom stjecanju dionica 