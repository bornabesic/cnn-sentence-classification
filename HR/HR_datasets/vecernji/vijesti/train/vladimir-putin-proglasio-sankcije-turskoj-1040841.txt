Ruski predsjednik Vladimir Putin potpisao je uredbu o uvođenju gospodarskih mjera odmazde Turskoj zbog rušenja ruskog borbenog zrakoplova kojega je srušilo tursko zrakoplovstvo na sirijskoj granici. Svrha tih mjera ruske vlade je "zajamčiti nacionalnu sigurnost i sigurnost ruskih građana" a obuhvaćaju zabranu čarter letova između Rusije i Turske, zabranu zapošljavanja turskih radnika kod ruskih poslodavaca i zabranu uvoza neke turske robe, navodi se u toj odluci koju je objavio Kremlj. Od 1. siječnja 2016. ruski poslodavci "više neće moći zapošljavati (...) turske državljane", ističe se u uredbi kojom se ograničava i mogućnost rada "organizacija u turskoj pravnoj nadležnosti" na ruskom teritoriju. U tekstu se usto predviđa, bez navođenja vremenskog roka, "zabrana ili ograničenje uvoza nekih vrsta robe iz Turske", po popisu koji je pripremila ruska vlada, čiji sadržaj nije objavljen. Kako navodi tiskovna služba Kremlja, a prenose ruske agencije, Putin je zadužio vladu da "izradi popis robe i usluga za koje se gospodarske mjere (...) neće primjenjivati". Putin je usto "zatražio od ruske vlade (...) da donese mjere radi zabrane čarterskog zračnog prometa između Rusije i Turske" a ruske turističke agencije trebaju se "suzdržati da ruskim građanima nude proizvode koji uključuju posjet Turskoj". Turskoj je Rusija drugi najveći ekonomski partner Usto će se "iz sigurnosnih razloga" prema turskim aviokompanijama primjenjivati stroža kontrola na ruskom teritoriju. Uredbom se službeno potvrđuje i uvođenje viznog režima za Turke, kako je u petak najavio ruski ministar vanjskih poslova Sergej Lavrov. Veze Ankare i Moskve zapale su u ozbiljnu krizu pošto je turski zrakoplov u utorak srušio ruski lovac-bombarder Su-24 na granici sa Sirijom. Rusija je bijesna i optužuje Tursku da pomaže organizaciji Islamskoj državi (IS) te traži ispriku koju turski predsjednik Recep Tayyip Erdogan ne želi dati. Turska i Rusija imaju važnu gospodarsku povezanost. Turskoj je Rusija drugi najveći ekonomski partner, dok više od 3 milijuna ruskih turista svake godine posjeti Tursku. Putinov glasnogovornik Dmitrij Peskov kazao je da oko 90 tisuća turskih državljana radi u Rusiji, a kada se u obzir uzmu i članovi njihovih obitelji, brojka se penje na 200 tisuća ljudi.  Već ranije ovog tjedna, rusko Ministarstvo poljoprivrede je izvijestilo da oko 15 posto turskih proizvoda ne zadovoljava ruske sigurnosne standarde. Uvoz nekih proizvoda je blokiran, a kamioni su ostali na granicama. Turska je ove godine uvezla hrane u vrijednosti više od milijardu eura.   >>Američki dužnosnici: Rusija nije dala SAD-u plan letenja srušenog zrakoplova 