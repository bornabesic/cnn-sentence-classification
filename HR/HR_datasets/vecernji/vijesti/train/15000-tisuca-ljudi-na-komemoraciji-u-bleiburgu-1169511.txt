Oko 15.000 ljudi okupilo se na komemoraciji povodom 72. godišnjice Bleiburške tragedije. Iz Hrvatske je stiglo sto autobusa, a 50 iz inozemstva. Organizator Komemoracije pod pokroviteljstvom Hrvatskog sabora je Počasni bleiburški vod, a liturgije, u ime HBK-a i BK-a BiH, Ravnateljstvo dušobrižništva za Hrvate.  Policija je uhitila starijeg pripadnika komemoracije na Bleiburgu zbog ustaške kape, piše N1. Javljaju i kako je Bruna Esih otišla s komemoracije u znak protesta kada je predsjednik sabora Gordan Jandroković govorio na pozornici.  Komemoracija je počela u 11 sati molitvom odrješenja na groblju Unterloibach od kuda je u 11.15 sati krenula procesija prema oltarnom prostoru na Bleiburškom polju.  Središnje misno slavlje počelo je u 12 sati, a predvodi ga đakovačko-osječki nadbiskup mons. dr. Đuro Hranić. Komemoracija se nastavlja obraćanjem visokih uzvanika, predstavnika pokrovitelja i organizatora te polaganjem vijenaca kod spomenika žrtvama Bleiburga i križnih putova. U ime Hrvatskog sabora na komemoraciji je stiglo izaslanstvo koje vodi predsjednik Gordan Jandroković, a nazočni su i potpredsjednik Milijan Brkić, te zastupnici Miro Kovač, Ivica Mišić, Josip Đakić, Ivan Šipić i Zlatko Hasanbegović. Izaslanik predsjednice Kolinde Grabar-Kitarović je Goran Marić,  a izaslanik Vlade je ministar branitelja Tomo Medved.  Prije komemoracije, hrvatsko državno izaslanstvo položilo je vijence kod Spomenika i grobnice žrtava poraća na groblju Dobrava kod Maribora. 