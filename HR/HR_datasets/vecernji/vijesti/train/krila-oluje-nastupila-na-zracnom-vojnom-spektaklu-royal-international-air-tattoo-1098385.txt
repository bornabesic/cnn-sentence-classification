Više od 153.000 ljudi nazočilo je trodnevnom zrakoplovnom spektaklu Royal International Air Tattoo u zračnoj bazi Fairford u Gloucestershireu u Engleskoj, gdje su mogli uživati, među ostalima, i u nastupu hrvatske akrobatske skupine Krila Oluje, koja je nagrađena za najbolji nastup. Kako piše HRT, u obrazloženju stoji da su pokazali zavidnu razinu letačkih i akrobatskih sposobnosti, a osvojili su mač kralja Huseina, koji je bio dugogodišnji pokrovitelj ove nagrade. U petak, tijekom prvog dana ovog događaja, međunarodnu je premijeru doživio Lockheed Martin F-35B Lightning II, koji je opisan kao najnapredniji borbeni mlažnjak na svijetu. Isti dan RIAT-u su nazočili i princ William, njegova supruga Kate i, u prvom takvom javnom pojavljivanju, njihov sin George. Prije odlaska u Ujedinjeno Kraljevstvo vođa grupe pukovnik Damir Barišić rekao je kako će nastup na RIAT-u zasigurno obilježiti ne samo ovogodišnju sezonu, nego da je to i kruna svih dosadašnjih nastupa Krila Oluje, s obzirom da je riječ o najvećem svjetskom vojnom aeromitingu. - Ovogodišnjim sudjelovanjem HRZ i PZO-a, Republika Hrvatska postaje 56. država čije se ratno zrakoplovstvo ima priliku predstaviti na ovoj manifestaciji. Iako su od dosadašnjih 122 službena nastupa, "Krila Oluje" čak 41 put nastupila izvan Republike Hrvatske u 13 različitih država, ovo je zasigurno jedan od najznačajnijih trenutaka u 12-godišnjoj povijesti grupe, a posebno za moje kolege kojima će ovo biti prvi nastup izvan Hrvatske - rekao je Barišić, priopćio je MORH. >> Nakon 'Krila Oluje' spriječen odlazak pilota kanadera 