Član Predsjedništva SDP-a Peđa Grbin odbacio je danas mogućnost „velike koalicije“ s HDZ-om, a na konferenciji za novinare u središnjici stranke zajedno s Mihaelom Zmajlovićem prozvao je tehničku Vladu premijera Tihomira Oreškovića da krši Ustav i zakone. – Mi na izbore idemo sa svojim ljudima. Velika koalicija sa strankom u kojoj još uvijek glavnu ulogu imaju, i najveći broj glasova dobivaju, ljudi poput Zlatka Hasanbegovića, sa strankom koja sada, kada je izgubila mandat u Saboru, donosi odluke kojima će Hrvatskoj napraviti ogromnu milijunsku štetu – kako bi takva koalicija mogla biti moguća? –  odgovorio je Grbin na pitanje novinara postoji li mogućnost koalicije SDP-a i HDZ-a. Potvrdno je odgovorio na pitanje razgovara li SDP s HSS-om da i ta stranka postane dio koalicije na čelu sa SDP-om. – Pregovori su u tijeku i, kada budu okončani, o njima ćete biti izviješteni. A naravno da, kao i svaka ozbiljna politička stranka, pregovaramo – rekao je. Strategija SDP-a za izbore, kazao je, ne ovisi o događanjima u drugim strankama. Novinare je, naime, zanimalo hoće li SDP mijenjati svoju strategiju ako na čelo HDZ-a dođe Andrej Plenković, a Grbin odgovara: – SDP priprema svoj izborni program radi hrvatskih građana… i u tom nas kontekstu programi drugih stranaka apsolutno ne zanimaju. Budući da ankete pokazuju da nakon izvanrednih parlamentarnih izbora nitko neće moći sastaviti Vladu, odnosno da će nužne biti postizborne koalicije, novinari su ga pitali i je li SDP spreman „žrtvovati“  Zorana Milanovića, s obzirom na to da je čelnik Mosta Božo Petrov izjavio da ne želi koalirati sa SDP-om dok mu je Milanović na čelu. Grbin odvraća da SDP ankete nije komentirao „ni kada je SDP u njima stajao loše, pa neće ni sada, kada stoji odlično“. – Božo Petrov kontinuirano radi svoju kampanju i za komentar njegovih izjava pitajte njega – dodao je. Vlada je „otkaznom roku“ i treba poštivati Ustav i zakone Grbin i Zmajlović pozvali su Oreškovićevu Vladu da svoje ponašanje i postupanje svede u okvire koji su joj propisani Ustavom i zakonom, ističući da joj je 16. lipnja izglasano nepovjerenje, što znači da je smijenjena te da je u „otkaznom roku“. Unatoč toj činjenici, ističe dvojac iz predsjedništva SDP-a, "Vlada se ponaša kao da se apsolutno ništa ne događa“ te krši Ustav i zakone. Ustav je prekršen, naveo je Grbin, jer nije dala ostavku, što je bila dužna odmah nakon što joj je izglasano nepovjerenje. Zakon o Vladi prekršen je jer je nakon izglasavanja nepovjerenja Vladi ministar znanosti, obrazovanja i sporta Predrag Šustar pokrenuo postupak izmjena Zakonu o sportu. – Valjda da bi se dodvorio gazdi (Zdravku) Mamiću – dodaje Grbin. Vlada je ukinula i mjere poticanja zapošljavanja, dodaje, „vjerojatno jer smatra da u Hrvatskoj problem nezaposlenosti ne postoji“. Tehnička Vlada kadrovira i u javnim poduzećima, upozorava dalje Grbin, i to na način koji je „zabranjen i onim običnim vladama“. – Ministar (Vlaho) Orepić je u trgovačkom društvu AKD smijenio upravu, a da nije imenovao novu… i to je potpuno normalno ministru Orepiću, ministru koji je smijenjen – ističe Grbin. Posljednji primjer, pojasnio je Zmajlović, u Vladi Zorana Milanovića ministar zaštite okoliša i prirode, tiče se izmjena Plana gospodarenja otpadom koji pokrenula „smijenjena Vlada“. – Smijenjena Vlada pokreće donošenje Plana o otpadu, a nije bila u stanju donijeti izmjene dviju uredbi iz područja zaštite okoliša, zbog čega nam prijeti suspenzija cijelog jednog operativnog programa – upozorio je Zmajlović. Hrvatska Vlada je do 30. lipnja trebala, a nije, ispuniti određene uvjete kako bi mogla povući 6,8 milijardi kuna iz operativnog programa Kohezija i konkurentnost, objašnjava. – Zašto se nisu ispunili uvjeti nužni za provedbu operativnog programa, a lomi se preko koljena donošenje Plana gospodarenja otpadom i to suprotno nizu zakonskih propisa – Zakona o pravu na pristup informacija, a Zakona o zaštiti okoliša i Aarhuške konvencije – ističe Zmajlović navodeći da se plan donosi „preko noći“ bez, zakonom propisane, javne rasprave. A taj je plan, dodaje, izazvao niz kontroverzi i kritika stručne javnosti te kritike Europske komisije koja je, kaže, postavila pitanje kako 90 postrojenja koje se planira u Hrvatskoj mogu biti jeftinija od 13 postrojenja. – Tko će plaćati višestruko veću cijenu odvoza komunalnog otpada, a da u tom nacrtu plana nema apsolutno nikakve brojke ni ekonomske analize? –  pita Zmajlović. 