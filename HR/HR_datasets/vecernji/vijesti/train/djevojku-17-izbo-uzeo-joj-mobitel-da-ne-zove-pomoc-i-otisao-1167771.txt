Zbog teškog ubojstva Ane B. (17) na željezničkom kolodvoru u Koški kod Osijeka u studenome lani, podignuta je optužnica protiv Mateja Š. (24) iz Našica. Zločin se zbio 6. studenoga oko 20 sati. Tijelo nesretne djevojke pronađeno je tek idućeg jutra, naslonjeno na derutnu zgradu. Izgledala je, opisivali su očevici, kao da se odmara. - Preklopljenim nožem s oštricom duljine 10,2 centimetara okrivljenik je svojoj maloljetnoj djevojci, kako se tereti, nanio višestruke ubodne i rezne rane. Uzeo joj je potom mobitel, kako bi ju spriječio u pozivanju pomoći te ju teško ozlijeđenu i bespomoćnu napustio. Oštećenica je preminula od ozljeda – izvijestili su iz Županijskog državnog odvjetništva u Osijeku. Nakon zločina, kako se pisalo, mladić se vlakom vratio kući u Našice. Ana je, navodno, ostavila Mateja pa je on, nakon kraće rasprave, nasrnuo na nju nožem.  