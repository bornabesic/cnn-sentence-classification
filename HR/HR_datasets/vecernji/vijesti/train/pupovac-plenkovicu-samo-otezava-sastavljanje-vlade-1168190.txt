Premijeru Plenkoviću predstoji teških 30 dana da pokuša sastaviti novu većinu, a time i dobiti potvrdu Sabora za (najmanje) četiri nova ministra. Da tih 30 dana treba preživjeti uz kampanju za lokalne izbore i istovremeno dogovaranje s novim partnerima, ali i zahtjeve članova Predsjedništva HDZ-a da se izjasni tko su budući HDZ-ovi partneri, uz još pokoju sporadičnu minu, svjedoči i intervju Milorada Pupovca, lidera Srba u Hrvatskoj i manjinskog zastupnika, koji je Radioteleviziji Srbije, kao da je on premijer, najavio rekonstrukciju Vlade. Manjinci su presudni Pupovac je RTS-u rekao da je moguća i opsežnija rekonstrukcija Vlade od uvođenja četiri nova ministra i da je to pred njima koji čine parlamentarnu većinu. Kada se analizira 76 zastupnika koji su podržali izbor Gordana Jandrokovića za novog šefa Sabora, polazeći od pretpostavke da je to ujedno i temelj nove saborske većine, ispada da je Klub manjinskih zastupnika, među kojima je najjači Pupovčev SDSS s tri mandata, najbrojniji klub koji trenutačno podržava HDZ-ovu Vladu. Manjinci su i dosad podržavali parlamentarnu većinu dok su Vladu tvorili HDZ i Most, ali izbacivanjem Mosta iz igre svaki je zastupnik presudan, pa tako i njih osmero, među kojima dominira SDSS. Pupovac se tim intervjuom praktički pozicionirao kao najvažniji Plenkovićev partner, a usput i naznačio da su moguće i smjene HDZ-ovih ministara, ako rekonstrukcija Vlade može biti i opsežnija od zamjene Mostovih ministara. Premijer Plenković jučer nije komentirao Pupovčev intervju, ali nije trebalo dugo čekati na reakcije HDZ-ova desnog krila. – Koliko je meni poznato, o sastavu Vlade odlučuje predsjednik Vlade i najjača stranka, a to je HDZ. Gospodina Pupovca bih podsjetio da živi u Hrvatskoj i da u Hrvatskoj odlučuju Hrvatice i Hrvati – odgovorio je jučer Milijan Brkić, Plenkovićev stranački zamjenik. Dio sugovornika iz HDZ-a jučer je komentirao da Pupovac samo radi štetu Plenkoviću i, da su na mjestu premijera, da bi rekli Pupovcu da ubuduće – šuti. – Pupovac manipulira i slabi poziciju Plenkoviću umjesto da je jača ako već želi stabilnu vlast – komentirali su naši sugovornici. Iako je jučer postalo dvojbeno je li Zlatko Hasanbegović više uopće član HDZ-a, nakon što je Plenković u roku od 24 sata promijenio stav i jučer izjavio da je Statut HDZ-a jasan po pitanju Hasanbegovićeve kandidature na listi Brune Esih za Zagreb, HDZ na Hasanbegovićevu, ali ni ruku B. Esih i Željka Glasnovića u Saboru neće moći računati ako Pupovac ili njegov SDSS budu sudjelovali u Vladi.   – Od početka govorim da prvo moram vidjeti tko je nova većina i koji je novi sastav Vlade, a onda ću odlučiti o podršci. Moj stav o SDSS-u, IDS-u ili HNS-u u novoj Vladi je jasan. SDSS treba podržati novu većinu, i dosad ju je podržavao, ali Vlada je druga stvar – rekao je jučer Hasanbegović. Napomenuto je da Pupovac ne može biti kadrovik nijedne hrvatske Vlade. Postane li Hasanbegović nezavisni zastupnik, oformit će klub s Brunom Esih i Glasnovićem pa će Plenković imati još jednu samostalnu ekipu za pregovore. Milorad Pupovac jučer nam je u razgovoru pokušao relativizirati svoje izjave za RTS jer tvrdi da s premijerom Plenkovićem nije razgovarao ni o kakvim pozicijama u Vladi. – Naravno da je rekonstrukcija Vlade u domeni odluke premijera. Nije bilo nikakvih razgovora, ni s premijerom ni unutar našeg kluba, o budućem sastavu Vlade. Prioritet Kluba manjina je da pomogne u osiguravanju političke stabilnosti te da što prije završi politička kriza – poručio je jučer Pupovac. Plenkovića i na Predsjedništvu stranke, sudeći po izjavi HDZ-ovca Mire Kovača, očekuju pitanja o raskidu suradnje s Mostom, ali i o tome koje stranke Plenković vidi u suradnji s HDZ-om kako bi se osigurala politička stabilnost. Kovač se već neko vrijeme profilira kao svojevrsna oporba ili barem član Predsjedništva koji jasno artikulira određenu kritiku ili postavlja pitanja koja drugi možda prešućuju. Ima li rezervnih igrača U idućih mjesec dana iskristalizirat će se može li Plenković osigurati novu koaliciju, ili će biti prisiljen formirati manjinsku Vladu, ili pak izaći na nove parlamentarne izbore. Dio sugovornika u HDZ-u i dalje smatra da je Plenković odmah po smjeni ministara trebao najaviti nove izbore, a dio sugovornika smatra da će nakon lokalnih izbora znatno lakše privući nove partnere. I dalje se kalkulira s HSS-om, a u mnoštvu informacija ima i raznih spinova, pa je teško procijeniti ima li HDZ rezervne igrače u nekim strankama ili su to samo puste priče. Ako Plenković računa na podršku trojke Esih-Hasanbegović-Glasnović, u tom slučaju jedini prihvatljiv partner jest HSS. O ishodu lokalnih izbora ovisit će i snaga sadašnjih šefova oporbenih stranaka u kontroli svojih zastupnika. Iako Krešo Beljak sada rezolutno tvrdi da je HSS opozicijska stranka i da će tako i nadalje ponašati, nije isključeno da nakon lokalnih izbora bude druga priča. Jednako tako nisu isključeni ni novi izbori na koje oporba sada nije bila spremna.      