Američki predsjednik Donald Trump rekao je japanskom premijeru Shinzu Abeu da će SAD ojačati svoje vojne kapacitete kako bi odgovorile na sjevernokorejsku prijetnju, te da su sve opcije na stolu, objavila je Bijela kuća. Trump je to rekao u telefonskom razgovoru s japanskim čelnikom, dan nakon što je Pjongjang lansirao još jedan balistički projektil te uoči sastanka sa svojim kineskim kolegom Xi Jinpingom, glavnim saveznikom Sjeverne Koreje. Sjeverna Koreja bit će, kako se najavljuje, središnji dio razgovora u četvrtak u Mar-a-Lagu na Floridi između Xija i Trumpa koji je u više navrata rekao da Kina mora učiniti više. Trump je rekao da je Washington uz Japan i Južnu Koreju pred "ozbiljnom prijetnjom iz Sjeverne Koreje". Američki je predsjednik ponovio da ne isključuje nijednu opciju kada se radi o Sjevernoj Koreji, rekao je u Tokiju Shinzo Abe govoreći o njihovom telefonskom razgovoru. "Složili smo se da je jučerašnje lansiranje sjevernokorejskog snažnog balističkog projektila opasna provokativna akcija i predstavlja veliku prijetnju za nacionalnu sigurnost Japana", rekao je Abe novinarima nakon 35-minutnog razgovora s američkim čelnikom. "Ja sam mu rekao da Japan pomno prati način na koji će Kina odgovoriti na sjevernokorejski problem. Predsjednik Trump je odgovorio snažnim riječima, kazavši da su sve opcije na stolu", dodao je. >> Procurio detalj sa sastanka: Kako je Trump šokirao Merkel 