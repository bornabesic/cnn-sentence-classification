Politički analitičar Ivan Rimac ocijenio je da je premijer Tihomir Orešković pozivom potpredsjednicima Vlade Tomislavu Karamarku i Boži Petrovu da odstupe zabio zadnji čavao u lijes ovoj Vladi koja se ne može održati bez političke podrške onih koji imaju većinu u Hrvatskom saboru, a pozivom dvojici potpredsjednika da odstupe praktički će izgubiti tu većinu. Znajući da takav poziv znači pad Vlade, premijer želi barem donekle ostati čistog obraza i ne participirati u političkoj i moralnoj dilemi i jednostavno pokušava najvjerojatnije sebe pozicionirati kao nekoga tko bi mogao zatražiti povjerenje građana direktnim izlaskom na izbore, smatra Rimac. Upitan hoće li prema njegovu mišljenju potpredsjednici odstupiti, Rimac je ustvrdio kako je sasvim svejedno hoće li to učiniti, jer praktički ne surađuju dva potpredsjednika, a ni premijer s njima i ta Vlada koliko god se uspjela održati, ostaje potpuno disfunkcionalna i samo je pitanje vremena kad će pasti. Moguće je u postojećoj konstelaciji snaga da pad Vlade bude isprovociran prije no što dođe do glasovanja o povjerenju Karamarku i da izbjegne glasovanje o povjerenju – što bi bio njegov uspjeh, jer se ne bi glasovalo o povjerenju njemu i njegovim postupcima. Na upit mijenja li na stvari odluka Povjerenstva za odlučivanje o sukobu interesa, Rimac je odgovorio da ne mijenja, jer ono ne odlučuje o povjerenju građana pojedinom političaru, nego o pravnim aspektima stjecanja protupravne koristi. U ovom slučaju prodaja nacionalnih interesa nekome drugome nije izravno protupravna korist sve dok se ne dokaže da je taj netko imao materijalnu korist. Pogodovanje odnosno davanje prednosti nekome ne znači ujedno i nešto što bi Povjerenstvo moglo okarakterizirati kao sukob interesa u užem smislu, smatra Rimac. Premijer je konačno shvatio da nije premijer Politički analitičar Žarko Puhovski ocijenio je kako je premijer konačno shvatio da nije premijer jer, da se ponaša kao premijer, iskoristio bi svoje ovlasti da makne iz Vlade ministre koji mu ne odgovaraju. On to nije učinio, jer zna da više ovisi o njima nego oni o njemu i nije rekao iduću rečenicu koja glasi: "Ako oni to odmah ne učine, odlazim ja", a što bi bilo logično, pa se ova neugodna sapunica nastavlja, mišljenja je Puhovski. Upitan kakav daljnji razvoj situacije očekuje, Puhovski je rekao kako će, prema njegovom sudu, vjerojatno jedan, a možda i obojica odbiti otići, jer njihove stranke nisu u stanju naći nekoga tko bi ih zamijenio. HDZ je previše autoritarno ustrojen, a Most uopće nije ustrojen i oni to nisu u stanju napraviti, smatra Puhovski. To je bacanje loptice u zrak i čeka se gdje će pasti, međutim, gdje god da pala, igra nije završena i očekujem da će se natezanje još nastaviti, kazao je Puhovski. Politolog Anđelko Milardović ocijenio je kako je politička kriza na vrhuncu i da je premijer postavio logičko pitanje potpredsjednicima Vlade koji su pokazali da Vlada ne može funkcionirati kao tim zbog njihovih međusobnih antagonizama i da je pitanje postavljeno u funkciji raščišćavanja i kristalizacije situacije. To pitanje treba ozbiljno prihvatiti i oni ga trebaju postaviti sami sebi: Jesu li važni oni ili opstanak i funkcioniranje Republike i demokracije? Odgovoriti na to moraju etički i politički. Mislim da je 4,2 milijuna ljudi i njihova egzistencija daleko važnija od napetosti i antagonizama dviju osoba i da su građani ispred i oni nama trebaju služiti, a ne mi njima. U tome je bit demokratske politike koja se voli pozivati na odgovornost i, ako nema etičke dimenzije, ulazimo u takav tip politike koja je pogibeljna i u konačnici vodi u slijepu ulicu. Nama se još živi i ne želimo završiti u mračnoj ulici, poručio je Milardović.  