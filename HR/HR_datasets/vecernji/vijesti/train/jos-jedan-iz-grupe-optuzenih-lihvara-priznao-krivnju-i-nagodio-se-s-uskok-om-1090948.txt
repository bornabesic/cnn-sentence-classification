Početak suđenja skupini optuženoj za sklapanje lihvarskih ugovora kojima je, prema USKOK-ovoj optužnici, najmanje 660 osoba oštećeno za oko 90 milijuna kuna, ni iz trećeg pokušaja nije počelo na zagrebačkom Županijskom sudu.  Naime, dok su prijašnja ročišta odgođena zbog izmjena na braniteljskoj klupi, ovaj put raspravi zbog bolesti nije mogao pristupiti jedan od optuženika. Sljedeće ročište trebalo bi se održati u rujnu, no tada na optuženičkoj klupi neće biti Enisa Almašte. On je, naime, odlučio priznati krivnju i nagoditi se s USKOK-om, pa je postupak u odnosu na njega razdvojen i završen. Osuđen je na godinu dana zatvora, koji mu je mijenjan radom za opće dobro. Inače, kada je USKOK u siječnju 2013. podigao optužnicu,  njome je bilo obuhvaćeno 19 optuženika, predvođenih Slovencem Markom  Romaničem, kojem se sudi u odsutnosti. Osim Romaniču, u odsutnosti se sudi i njegovoj djevojci Andreji Škalić te Nikoli Đukiću. Od podizanja optužnice do danas, veći broj optuženika priznao je krivnju te se nagodio s USKOK-om, pa će početak suđenja na optuženičkoj klupi dočekati petero optuženika.  USKOK  tereti Romaniča da je ustrojio zločinačku grupu koja je od 2007. do 2012., s najmanje 660 osoba zaključila lihvarske ugovore i tako ih oštetila za oko 90 milijuna kuna. Prema optužnici, da bi prikrili nezakonitosti, optuženici su osnovali više od 100 tvrtki koje su diljem Hrvatske otvarale kreditne urede. Mozak cijele te operacije bio je Romanič, koji je prema optužnici, zajedno sa svojom djevojkom Andreom Škalić, određivao pod kakvim će uvjetima davati zajmove. U ugovorima koje su naivni klijenti  potpisivali stajalo je da je dug znatno veći od stvarno posuđenog iznosa. Ugovori su, tvrdi USKOK,  imali i kaznene klauzule u slučaju kašnjenja s otplatom, a povrat zajmova osiguravao se bjanko zadužnicama i čekovima te prijenosom vlasništva nad nekretninama i automobilima znatno vrjednijima od posuđenog iznosa. >>Nagodio se dio bande koja je otela milijune 