Nova dva ulomka iz knjige Mirele Holy “Vražica nosi Pradu, a bogovi konfekciju” , bivše SDP-ovke i šefice ORaH-a, odnose se na primjer političkog spina. Iako piše pod ključem, razaznaje se da opisuje smjenu Vladimira Šeksa, bivšeg savjetnika predsjednice Kolinde Grabar-Kitarović, te kako je Zoran Milanović s pozicije premijera pomagao privatne poslove brata Kreše. Finiš političke karijere Bio jednom jedan vrlo moćan i dugovječan političar, pravne struke, jedan od mitskih tvoraca Povelje o utemeljenju Lijepe nam (ili im) Naše, odnosno Ustava Republike Hrvatske. Pravi, originalni, vrlo moćni politički Zmaj. Zmaj je nakon sedam saborskih ciklusa odlučio finiš političke karijere odraditi u predsoblju vladarskih dvora, kao utjecajni dvorski savjetnik zgođušne nam vladarice. Između vladarice i dvorskog savjetnika vladala je velika uzajamna sloga i poštovanje sve dok se vladarica nije našla u prilično nezgodnoj političkoj situaciji zahvaljujući vlastitoj nesmotrenosti i osjećaju nedodirljivosti. Naime, sredstva javnog priopćavanja su otkrila da je vladarica pomilovala nekoliko prilično spornih osoba od kojih je jedna bila bankar osuđen zbog opraštanja kredita tajkunu koji je bio najveći donator vladaričine izborne kampanje. Neugodno i vrlo nezgodno za vladaricu kojoj se omililo biti najpopularnijom političkom personom u državi, da ne govorimo o drugim političkim, ne samo političko-komunikacijskim konzekvencama. Nekako paralelno s tom pričom, istina, više u medijskim i političkim kuloarima, počela se provlačiti i pričica o prilično nezgodnim prijateljskim odnosima između poduzetničko-sportskog polusvijeta koji “dobru prijateljicu” daruje nakitom vrijednim par desetaka tisuća eura. Zbog opasnog narušavanja šarmantnog dojma o liku i djelu vladarice uslijedila je panika i bijes vladarskih dvora te pokušaj smjene glavnog državnog špijuna. Blitzkrieg pokušaj vladarice da smijeni neugodnog špijuna koji je previše znao nije uspio, ali se ona uporno nastavila trsiti dok joj to nakon gotovo tri mjeseca nije najzad i uspjelo. Na samom početku neugodne afere o pomilovanju tajkuna povezanih financijskim malverzacijama s vladaričinim financijerom izborne kampanje, spin doktori su se, EUREKA!, “originalno” dosjetili kako je u ovakvoj nezgodnoj situaciji najbolje primijeniti metodu – žrtvuj viteza kako bi sačuvao i spasio vladara. I tako je stari i moćni politički Zmaj svoju sijedu i bradatu glavu stavio na politički panj i dopustio vlastitu političku dekapitaciju kako bi spasio vladaricu. Preuzeo je na sebe krivicu za pomilovanja, gurajući u prvi plan perifernog pomilovanog igrača, a ne tajkuna u nezgodnim i neugodnim vezama sa zgođušnom vladaricom. Tako se to radi u spin mašineriji… Zmajevo objašnjenje je bilo uobičajeno i politički korektno: Dao sam ostavku zbog osjećaja moralne odgovornosti. Vladarici sam predložio pomilovanje (jedne druge) sporne osobe jer je ta osoba bila prijatelj mog roda, a vladarica je zaključila kako to nije u redu. Uvažavam stav i autoritet vladarice te sam stoga podnio ostavku. To je bio kraj divnog prijateljstva između moćnog i opasnog Zmaja i ambiciozne, nesmotrene vladarice. Na njenom mjestu ipak bih se čuvala umirovljenog starog Zmaja.(...). ...Bio jednom jedan vladar koji je imao mlađeg brata. Taj je braco bio nestašan i neodgovoran, stalno je upadao u probleme i onda očekivao da ga stariji, moćni braco izvlači iz nevolje. Ali principijelni vladar, poštenjačina velikog kalibra, to nipošto nije činio (...) naravno, ako taj vrlo istančani senzibilitet za politički moral nije zapasavao polje njegovog neposrednog interesa. Jer vladar je zbog braceka često zivkao vezire i tražio ih da prime njegovog bracu čije je polje interesa bilo poprilično široko. Reklo bi se da se braco još tražio pa su mu interesantni bili i građevinski poduhvati (i veći i manji, i oni koji podrazumijevaju izgradnju luksuznih apartmana na elitnim lokacijama na obali, i oni koji podrazumijevaju izgradnju kanala dugačkog 7,5 km kroz središte jednog otoka), i poslovi vezani uz gospodarenje otpadom, i poslovi vezani uz vjetroelektrane, i poslovi vezani za arhiviranje službenih državnih dokumenata, i poslovi vezani uz trgovinu zlatom… Vrlo široki krug interesa je imao braco. Dečko je jednostavno imao velike oči, a ni trbuh ambicije mu nije bio manji. Šteta što njegovi radni kapaciteti i sposobnosti nisu bile dorasle tim gladnim očima. Iako je vladar zvao vezire i tražio ih da prime i saslušaju njegovog bracu i odgovore na sva njegova pitanja i mnogobrojne interese, a svi su veziri to i činili jer ih je vladar to tražio, a poneki su i bili jaaaaako susretljivi prema malom braci i njegovim zamislima (mijenjali su se čak i zakoni u zadnji tren). Bez obzira na sve otvorene dveri braco, čini se, nije bio poslovno uspješan, a vladar se pravio kao da on s tim bratovim poslovnim interesima nema ama baš nikakve veze. (...) U većini poslovnih poduhvata za koje se interesirao braco je figurirao u funkciji posrednika, zastupnika ili prokurista nevidljivih lobija ili investitora. U slučaju arhiviranja službenih dokumenata predstavnici Državnog arhiva upozoravali su na pritiske kojima su izloženi od pojedinaca iz privatnih tvrtki povezanih s bracekom, a čija je djelatnost čuvanje dokumenata, ali i od dužnosnika i predstavnika resornog ministarstva koji nisu djelovali u svrhu obrane javnog interesa, već kao akviziteri i zastupnici interesa spomenutih tvrtki povezanih s vladarevim bracom. Predstavnici Arhiva su javno podastrli dokaze, niz dokumenata iz kojih se vidjela namjera nadležnih iz ministarstva da pogoduju interesima tih privatnih tvrtki. Spomenute tvrtke su protivno zakonima dobile dopusnice za čuvanje arhivske građe od državnog interesa na temelju kojih su sklopljeni ugovori između Arhiva i tih tvrtki. Ekspresne smjene Nakon što se vezirka iz nadležnog ministarstva očitovala da Arhiv ima pravo utvrđivati samo uvjete koje privatna tvrtka mora zadovoljiti da bi čuvala državnu građu, ali nema pravo izdavati dopusnice, preko noći je postala politički korumpirana dužnosnica i ekspresno je smijenjena. Slično je prošla još jedna hrabra žena, porezna inspektorica, koja je razotkrila veliku financijsku aferu tzv. kružnih prijevara, odnosno pranje novca teško milijardu kuna i milijunske štete za državni proračun. Podnijela je kaznenu prijavu na koju se potpisala imenom i prezimenom i dobila – ne pohvalu, već otkaz. Kojeg li iznenađenja što su sve istražne radnje promptno zaustavljene i u Ministarstvu financija i u pravosuđu kad se otkrilo da je u cijelu aferu umočen vladarev brat i to putem jedne od arhivarskih tvrtki koje je prokurist! Naime, arhivarsko društvo poslovalo je s jednom od fiktivnih tvrtki koja je sudjelovala u kružnim prijevarama u vrijeme dok je vlasnik i direktor tog društva bio gospodin kojem je vladarev braco krsni kum.(...) >>'Amer' prognozirao Kolindinu pobjedu i pad HDZ-ove Vlade 