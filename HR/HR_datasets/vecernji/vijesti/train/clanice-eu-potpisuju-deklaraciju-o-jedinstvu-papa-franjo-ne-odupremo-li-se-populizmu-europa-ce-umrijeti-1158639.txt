Šefovi država ili vlada 27 zemalja članica Europske unije potpisat će na summitu u subotu u Rimu deklaraciju kojom žele iskazati jedinstvo, dan nakon što ih je u Vatikanu primio papa Franjo koji im je poručio da je "solidarnost najdjelotvorniji lijek za suvremene populizme". Čelnici 27 država Europske unije, među njima i hrvatski premijer Andrej Plenković, te predsjednici europskih institucija, okupili su se u glavom gradu Italije u povodu 60. obljetnice potpisivanja ugovora kojima su udareni temelji današnjoj Uniji. Na rimskom summitu je planirano potpisivanje zajedničke deklaracije u kojoj zemlje EU-a žele demonstrirati jedinstvo nakon odluke Velike Britanije o napuštanju europske obitelji. U deklaraciji će iznijeti dosadašnja postignuća Unije, izazove s kojima je danas suočena te obećanje o očuvanju jedinstva 27 članica. U petak je u Vatikanu čelnike EU-a primio papa Franjo koji je rekao da bi Europa "mogla umrijeti" ne vrati li se idealima svojih osnivača, kao što je "solidarnost". "Svako tijelo koje ne zna kamo ide, svako tijelo kojem nedostaje pogled prema naprijed, prvo pati od regresije i na kraju mu prijeti smrt", poručio je Papa čelnicima EU-a u svečanoj dvorani Regia u Apostolskoj palači. Papa je naglasio da "Europa ponovo nalazi nadu u solidarnosti koja je i najdjelotvorniji lijek za suvremene populizme". Osvrnuo se i na 60. obljetnicu potpisivanja ugovora o Europskoj ekonomskoj zajednici (EEZ). "Bilo je jasno kako je važno raditi na jedinstvenoj i otvorenoj Europi", rekao je Papa, podsjetivši koliko je teškoća Europa podnijela kako bi srušila zid koji ju je dijelio popola. Još jednom je istaknuo potrebu "dijaloga" sa stotinama tisuća migranata koji stižu u EU. "Ne možemo se zadovoljiti time da tešku migrantsku krizu rješavamo kao da je tek brojčani, gospodarski ili sigurnosni problem", dodao je. Deklaracija će biti potpisana u istoj prostoriji, dvorani Kapitolskog muzeja, u kojoj su prije 60 godina, 25. ožujka 1957. potpisani ugovori o Europskoj ekonomskoj zajednici (EEZ) i Europskoj zajednici za atomsku energiju (Euroatom). Europska zajednica za ugljen i čelik, osnovana još 1951. godine, Europska ekonomska zajednica i Euroatom spojile su se 1967. i od tada se rabio naziv Europske zajednice, a 1980-ih se uvriježio naziv u jednini, Europska zajednica. Ugovorom iz Maastrichta, potpisanim 1992., a koji je na snagu stupio 1993. Europska zajednica postaje Europska unija. Rimska deklaracija neće sadržavati konkretna rješenja o budućem ustroju EU-a. Cilj je demonstrirati jedinstvo i odlučnost za daljnju izgradnju EU-a. U Rimu zapravo počinje proces konzultacija oko budućnosti Europske unije, koji bi trebao završiti krajem ove godine, nakon što budu poznati ishodi na predsjedničkim izborima u Francuskoj, koji se održavaju u travnju i svibnju te parlamentarnim izborima u rujnu u Njemačkoj. Svečani summit održava se na rimskom Kapitolu u subotu prije podne, a nakon toga sudionici odlaze u Kvirinalsku palaču na ručak kod talijanskog predsjednika Sergia Mattarelle. Talijanske vlasti su najavile stroge sigurnosne mjere, s velikim ograničenjima u prometu, a područje oko predsjedničke palače bit će zatvoreno i za pješake. >> Parlament daje glas građanima: Kakva budućnost očekuje Europu? >> 'Zemlje EU-a trebale bi smanjiti socijalne naknade za migrante iz ostalih članica' 