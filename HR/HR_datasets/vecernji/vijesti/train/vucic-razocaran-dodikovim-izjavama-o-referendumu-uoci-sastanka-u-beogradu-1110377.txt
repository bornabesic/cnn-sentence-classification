Predsjednik srbijanske vlade Aleksandar Vučić izjavio je da žali što su politički čelnici bosanskih Srba odluke o referendumu u Republici Srpskoj donijeli unaprijed i, suprotno dogovorima, već ih priopćili javnosti, i rekao kako bi zbog toga današnji sastanak u Beogradu "mogao biti i preskočen".  – Ja ne kršim dogovore koje postignemo. Ne idem u javnost, to je moja politika. Ne podnosim laka i popularna rješenja, kojima je narod oduševljen – poručio je Vučić uoči današnjeg sastanka državnog vrha Srbije s vodećim političarima Srba iz Sarajeva i Banjaluke u povodu prijepornog referenduma o Danu Republike Srpske. Vučić kaže da su, mimo dogovora da se ne izlazi u javnost sa stajalištima o referendumu, neki iznijeli svoje odluke i izrazio žaljenje što nije imao mogućnost da kaže svoje mišljenje, ali je rekao da ne želi raditi pritisak te da je "svatko donosi odluke u okviru svojih rješenja". Predsjednik RS-a Milorad Dodik izjavio je u srijedu za TV N1 da će referendum biti održan i da nema zabrane koja bi to mogla spriječiti. Dodik je, među ostalim, kazao kako je moguće da tri konstitutivna naroda u BiH krenu od nule. – Ne činimo ništa što bi moglo ugroziti mir. Poziv na referendum nije protudejtonska i protuustavna aktivnost. Nikakve priče o secesiji nema – izjavio je Dodik za N1. Referendum o Danu Republike Srpske, zakazan za 25. rujna, postao je jedna od središnjih tema u regiji poslije poziva Vijeća za provedbu mira u BiH (PIC) da Republika Srpska odustane od referenduma. Predsjednik i premijer Srbije Tomislav Nikolić i Aleksandar Vučić pozvali su danas najviše dužnosnike i predstavnike vlasti i oporbe u Banjoj Luci na konzultacije, a premijer Vučić sastat će se popodne i s hrvatskim članom Predsjedništva BiH Draganom Čovićem. >> 'Referendum u RS-u neće biti otkazan, a Hrvati su u NDH počinili genocid nad Srbima' 