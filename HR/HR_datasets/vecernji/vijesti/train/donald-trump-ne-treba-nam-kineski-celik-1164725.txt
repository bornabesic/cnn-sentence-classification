Američki predsjednik Donald Trump u četvrtak je pokrenuo istragu vezanu za uvoz jeftinog čelika iz Kine i drugih zemalja-izvoznika na američko tržište, povećavajući time mogućnost uvođenja novih carina na uvoz te sirovine.   Istaknuvši zabrinutosti u vezi nacionalne sigurnosti, predsjednik Trump takvu je odluku objavio na ceremoniji u Bijeloj kući na kojoj su se okupili izvršni direktori iz američkih tvrtki Nucor Corp, United States Steel Corp i TimkenSteel Corp te ministar trgovine Wilbur Ross, poduzetnik i milijarder koji je dio svoga bogatstva stekao ulaganjima u poslovanje sa čelikom.  "Čelik je ključan i za naše gospodarstvo i našu vojsku. To nije područje gdje si možemo priuštiti da postanemo ovisni o stranim zemljama",  poručio je Trump.  Trump, republikanac, mnogo je glasova građana dobio u industrijskim državama poput Michigana i Pennsylvanije, obećavši da će potaknuti proizvodnju i suzbiti kineske trgovinske prakse.   Kina je najveći proizvođača čelika, proizvodi daleko više čelika nego što ga troši, pa viškove plasira na inozemna tržišta, nerijetko nudeći robu jeftinije od lokalnih proizvođača.  Neočekivan potez pokretanja istrage vremenski se podudara s Trumpovim pritiscima na Kinu da učini više po pitanju zauzdavanja sve ratobornije Sjeverne Koreje. Za vrijeme nedavnog posjeta kineskog predsjednika Xi Jinpinga, s kojim se susreo na Floridi, Trump je povećao mogućnost korištenje trgovine kao poluge za pridobivanje Kine da učini više.   Ross je za odluku o pokretanju istrage kazao da je svojevrstan odgovor na činjenicu da je kineski izvoz čelika u SAD dosegnuo sada te razine da čini  26 posto američkog tržišta.  Kineski je izvoz rastao "unatoč opetovanim tvrdnjama Kine da će smanjiti svoje kapacitete po pitanju čelika", izjavio je Ross, kojem je list The Economist, britanski poslovni časopis koji zagovara slobodnu trgovinu, nadjenuo ime "Gospodin Protekcionizam" zbog toga što je u svojoj prošlosti bio vlasnikom poslovanja koja su bile zaštićena od strane konkurencije.  Ross je rekao da će predložiti kaznene mjere, koje bi mogle uključivati carine, ako istraga ministarstva trgovine pokaže da američka industrija čelika trpi posljedice zbog prekomjernog uvoza čelika.  U suprotnosti s pristupom koji je prema tim pitanjima imala Obamina administracija, oslanjajući se najvećim dijelom na podnošenje prigovora Svjetskoj trgovinskoj organizaciji (WTO), Trump je naložio istragu prema članku 232. iz zakona o rastu trgovine iz 1962. koji dopušta predsjedniku da nametne ograničenja ako je razlog nacionalna sigurnost.  U listopadu 2001. istraga američkog ministarstva trgovine pokazala je da nema dokazivih argumenata da uvoz čelične rude i poluproizvoda od čelika prijeti američkoj nacionalnoj sigurnosti. >>Trumpov savjetnik: Kina surađuje s Amerikom na rješenju sjevernokorejskog pitanja >>Trumpov protekcionizam globalna je prijetnja i treba ga zaustaviti 