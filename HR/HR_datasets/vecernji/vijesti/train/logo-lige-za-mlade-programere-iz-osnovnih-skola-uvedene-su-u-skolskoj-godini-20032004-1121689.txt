 - Natjecanja smo počeli održavati prije četrnaest godina, a ja sam kao mlađi srednjoškolac, bio koautor prvih zadataka iz programskog jezika Logo. Tada je to bio PC Logo, na kojeg sam se tada palio, rekao nam je Ivan Vučica, ZRSOvac s najduljim stažem, danas računalni "profić" koji radi u Google-u, Dublin. - Mislim da sam negdje u to vrijeme i svoje prvo dobro računalo dobio na poklon od Grada Zagreba, a gradonačelnik nas je posjetio i na natjecanju u "Tesli", sjeća se Ivan (stoji). U nedostatku uvjeta, natjecanja su se selila po gradu. Srednja škola Nikola Tesla je bila domaćin u prvoj natjecateljskoj sezoni. Natjecanja su se zatim preselila na FER i održavala do početka kriznih godina. U natjecanjima je na različite načine uvijek sudjelovao i sadašnji predsjednik saveza Rikard Dimić. Osim što je kao profesor bio natjecateljem na PROFA kupu, svoj doprinos davao je i kao jedan od glavnih organizatora. - Nakon što se svjetska kriza prelila na Hrvatsku, shvatili smo poruku i prestali sa širenjem aktivnosti. Morali samo odustati od FER-a, ali smo se trudili očuvati programe i dostignutu razinu. Bila je to šteta jer smo zalaganjem tadašnjeg tajnika udruge Božo Težak, Tibora Kulcsara, uspostavili odlične tehničke uvjete za odvijanje natjecanja na fakultetu. Četrnaest godina ZRS-ove Logo lige U organizaciji natjecanja posebno mjesto zauzima kreiranje autorskih zadataka. Samo u pripremi Logo lige dosada je izrađeno gotovo 500 zadataka i održano više od 100 ogleda ili kola. Ivan Vučica, bio je koautor zadataka na prvom natjecanju, te ujedno sudionik u natjecanjima za srednjoškolce i u smotri informatičkog stvaralaštva. Profesorica matematike i informatike Mihaela Piskač, sada Piskač Opančar, ulazila je u svijet Logo programiranja, pomažući Ivanu u matematici i učeći od njega, i njegovih kolega Krešimira Mišure i Relje Medića, s kojim je i radio zadatke za prvo natjecanje. Najbolji natjecatelji najprije su se čudili profi Piskač koja je i najteže zadatke rješavala 100% točno i njihovom brzinom, da bi kasnije znali reći kako su i njeni zadaci uvijek posebni, i zanimljivi i lukavi, a i teški. Kasniji najbolji olimpijac u našoj povijesti, Goran Žužić, na prvom natjecanju je bio drugi u konkurenciji starijih osnovaca, s 98,5% bodova. Prvo mjesto mu je oteo za dva boda Ivan Šandrk (99%). Kristijan Burnik, sadašnji tajnik udruge Božo Težak, bio je četvrti s 93,25%. Njega je pak za dva boda nadmašio Melkior Ornik (93,75%). Naravno, sudjelovale su i djevojčice, a na prvom natjecanju za mlađe osnovce pobijedila je Ana Krajačić, učenica sjajne Ive Kovačević iz OŠ Mate Lovraka. Oni koji dolaze ili AVVENIRE Logo liga u željezničkoj modelarnici Nakon Fakulteta elektrotehnike i računarstva, natjecanja su se održavala u malenom prostoru u Ilici te putem Interneta. Zadnjih godina, natjecateljski prostor u Ilici je "proširen" u željezničku modelarnicu. Broj pristupnika je i dalje ograničen, ali se na jednom natjecanju ipak može "stisnuti" nešto više natjecatelja. Logo liga je uoči novih deset godina, 2013. promijenila naziv i postala natjecanje za "one koji dolaze" ili AVVENIRE - Logo liga. Gradu je tada na njegov dan poklonjen spot o programerskim natjecanjima, da bi nakon toga i grad uzvratio odlukom da se ZRS-u kao udruzi od posebnog interesa dodjeli primjereni prostor. Svoju prvu sezonu u novom prostoru AVVENIRE - Logo liga čeka s nestrpljenjem. Stoga će se i prosinački programerski turnir održati u starom prostoru i u željezničkoj modelarnici. - Prikupljanje sredstava ide sporije od naših želja i očekivanja, no uskoro ćemo krenuti s 1. fazom radova u Vlaškoj 81/F, i nastaviti se boriti za daljnju potporu, rekao nam je tajnik saveza. Svi natjecatelji, roditelji i mnogi za koje nema mjesta u živom natjecanju, jedva čekaju da se uredi novi prostor. Vlastitim radom, uz Božju pomoć te razumijevanje i potporu lokalne i državne uprave, gospodarstva i hrvatskih državljana domovinske i iseljene Hrvatske, sve je moguće. 