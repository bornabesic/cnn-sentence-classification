Ministarstvo poljoprivrede Vlade RH izvijestilo je danas javnost kako je u općini Bujanovac (južni dio Srbije) zabilježeno prvo izbijanje bolesti kvrgave kože. Kako stoji u priopćenju bolest je potvrđena na malom gospodarstvu sa osam krava, a sumnja je postavljena 4. lipnja na temelju kliničkih znakova bolest da bi bila potvrđena tri dana kasnije. -Bolest kvrgave kože je virusna zarazna bolest goveda koja je prvi puta zabilježena u Africi, dok je proteklih godina, preko Turske, virus ušao na Europski kontinent (2015 – Grčka i Cipar, 2016 Bugarska, Makedonija te Srbija). Bolest se širi vektorima (do sada je dokazan prijenos muhom peckarom,  određenim vrstama krpelja i komaraca/komarčića) te izravnim ili neizravnim dodirom bolesnih sa zdravim govedima (slinom zaraženih životinja), navode iz ministarstva dodajući kako je  Republika Srbija poduzela sve zakonske mjere kako bi se spriječilo (usporilo) daljnje širenje bolesti. Treba znati i kako vrijeme inkubacije traje do 28 dana s tim da se klinička slika bolesti očituje jednim od sljedećih znakova:  povišena tjelesna temperatura (40°-41°C), inapetencija, iscjedak iz oka i nosa, pojačano slinjenje, pojava čvorića po koži (okruglastog oblika, spljoštenog vrha, veličine 1 do 5 cm u promjeru, okruženih sa upalnom tkivnom reakcijom), broj čvorića može varirati od nekoliko do masovne pojave u teškim kliničkim slučajevima, lezije na sluznici usta, nosa i ždrijela. Bolest uzrokuje značajne ekonomske štete jer pogađa većinom krave u vrhuncu laktacije i uzrokuje značajan pad u proizvodnji mlijeka. Česti su sekundarni bakterijski mastitisi, te privremena ili trajna neplodnost. Izrazito mršavljenje zaraženih životinja uzrokuje značajno smanjenje rasta u tovnih goveda. Duboke lezije po koži ostavljaju trajne ožiljke i smanjuju vrijednost kože. Iz ministarstva pozivaju posjednike životinja na punu suradnju i da svaku promjenu zdravstvenoga stanja životinje odmah i bez odgađanja prijave veterinaru. Ističu kako se na taj način 90 posto epidemije može ograničiti na usko područje inicijalnog slučaja bolesti. >>Krave su nam uzeli, ali nitko ne pita kako ćemo sada preživjeti 