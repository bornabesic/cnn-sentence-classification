Od iduće će godine pojeftiniti socijalni doprinosi za približno 250.000 građana koji rade preko ugovora o djelu i sad plaćaju 20 % mirovinskih i 15 % zdravstvenih doprinosa, no poskupjet će autorski rad koji je oslobođen plaćanja doprinosa. Po novome, ujednačava se status svih primatelja drugog dohotka i razrezuje obveza plaćanja 10 % mirovinskog (7,5 % za prvi i 2,5 % za drugi stup) i 7,5 % zdravstvenog osiguranja. Mjesec staža za 7700 kuna Zauzvrat, zaposlenima će te uplate utjecati na visinu buduće mirovine, dok će se nezaposlenima uplate preračunati u mirovinski staž. Zakon kaže da se za primatelje drugog dohotka staž osiguranja utvrđuje istekom svake kalendarske godine, tako da se njegovi ukupni honorarni primici u toj godini podijele s prosječnom mjesečnom bruto plaćom. Dakle, nezaposlena osoba koja radi preko ugovora o djelu moći će ove godine steći pravo na 12 mjeseci mirovinskog staža ako zaradi oko 93.000 kuna bruto. Zaradi li polovicu te svote, priznat će joj se šest mjeseci staža, ako zaradi oko 7700 kuna tijekom godine dobiva jedan mjesec staža... Porezna stručnjakinja Marija Zuber, jedna od članica radne grupe koja je pripremala poreznu reformu, ističe da će se spomenuti princip priznavanja staža primijeniti na sve primatelje drugog dohotka, pa i autore. Po novome bi se i s 10 posto mirovinskih doprinosa mogao steći puni staž ako honorarna zarada kod jednog ili više isplatitelja ‘dobaci’ do prosječne plaće. – Autorima koji ne vode poslovne knjige ostaje 30 posto paušalnog troška nakon čijeg odbitka će se preostali dio primitka oporezivati s 24 posto poreza na dohodak za iznos koji ne prelazi 255.600 kuna godišnje, odnosno 36 posto na iznos iznad 255.600 kuna. Autorima će se istekom kalendarske godine također priznati pravo na osobni odbitak i olakšice za uzdržavane članove obitelji, objašnjava Marija Zuber. Unuci bez olakšice Budući da će im se od zarade oduzeti i 7,5 posto zdravstvenih doprinosa, nezaposleni bi, barem teoretski, trebali imati pravo i na plaćeno bolovanje, no takva se privremena nesposobnost za rad utvrđuje u posebnom postupku, a rijetki su nezaposleni honorarci dosad tražili i ostvarivali to pravo. Novim će rješenjem rad članova nadzornih i upravnih odbora, sportskih sudaca, trgovačkih putnika, sudskih vještaka, sportaša, prevoditelja, delegata i drugih koji nešto honorarno rade pojeftiniti 17,5 posto, dok će na drugoj strani autorski rad niza književnika, umjetnika, novinara, znanstvenika, glazbenika i drugih autora biti skuplji. Doprinose na honorarni rad plaćat će i umirovljenici, koji će moći tražiti novi izračun mirovine nakon što im zarada premaši iznos godišnje plaće. Iduće godine zadržat će se isti krug članova obitelji za koje obveznici mogu ostvariti pravo na olakšicu, kao što su djeca, bračni i izvanbračni partneri, unuci ili roditelji obaju supružnika. Nakon 2018. suzit će se krug uzdržavanih članova obitelji samo na obitelj u prvom koljenu: djecu i supružnike, a nestat će olakšica za unuke, te svekra/svekrvu, odnosno punca/punicu. Djedovi i bake moći će unuke prijaviti kao olakšicu jedino ako su im zakonski skrbnici. >>Novi PDV ostavit će 300 kuna u džepu siromašnih i nezaposlenih 