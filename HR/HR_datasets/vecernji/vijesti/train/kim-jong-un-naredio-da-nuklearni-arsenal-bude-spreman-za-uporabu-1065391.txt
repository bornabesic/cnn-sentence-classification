Sjevernokorejski vođa Kim Jong-Un rekao jer da nuklearni arsenal njegove zemlje mora biti svakog trenutka spreman za uporabu, a SAD su odmah odgovorile da bi se Pjongjang morao suzdržati od provokativnih akcija koje otežavaju stanje i ponovno izrazile sumnju u sposobnost Sjeverne Koreje da izvodi nuklearne napade. "Moramo biti stalno spremni da u bilo kojem trenutku upotrijebimo svoj nuklearni arsenal", rekao je Kim, po pisanju državne agencije KCNA, ponovno iskazavši prkos međunarodnoj zajednici. Vijeće sigurnosti UN-a u srijedu je nametnulo nove teške sankcije Sjevernoj Koreji zbog njezinih posljednjih nuklearnih i balističkih pokusa. Nekoliko sati nakon usvajanja rezolucije, Sjeverna Koreja je ispalila više projektila kratkog dometa u Japansko more ispred svoje istočne obale. "Svjesni smo izvješća i pozorno pratimo stanje na Korejskom poluotoku u koordinaciji s našim regionalnim saveznicima", rekao je glasnogovornik Pentagona Bill Urban. "Tražimo od Sjeverne Koreje da se suzdrži od provokativnih akcija koje povećavaju napetost i da se, umjesto toga, usredotoči na ispunjavanje svojih međunarodnih obveza", dodao je. Neimenovani dužnosnik američke vojske za AFP je rekao da se analiza američke vlade glede sposobnosti Sjeverne Koreje da izvede nuklearni napad "nije promijenila". "Nismo vidjeli da je Sjeverna Koreja testirala ili pokazala da je sposobna minijaturizirati nuklearnu glavu niti je postaviti na balistički projektil", rekao je. >>Sjeverna Koreja ispalila nekoliko projektila dugog dometa 