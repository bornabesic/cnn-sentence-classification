Glavni cilj trebao bi biti spasiti Agrokor i sva radna mjesta u kompaniji, da tvrtke iz sustava Agrokora nastave uspješno poslovati. A jednako je važno riješiti problem s dobavljačima, izjavio je Ivica Todorić za Nacional.  Riječ je o prvoj njegovoj službenoj izjavi nakon izbijanja krize u Agrokoru. "O poslovanju Agrokora tjednima se plasiraju neistine. U koncernu nema nepokrivenih zaduženja, može se dokumentirati ulaz i izlaz svake kune, a ukupna zaduženost i vrijednost koncerna su u balansu" sukus je zaključaka koje je Todorić nedavno iznio u razgovoru sa svojim osobnim savjetnicima. Todorić je uvjeren da to može dokumentirati i kada procijeni da je došlo vrijeme, o svim tim detaljima bit će spreman javno progovoriti. 