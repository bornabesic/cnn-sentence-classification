Prije nekoliko mjeseci bivši haaški optuženik Vojislav Šešelj najavljivao je kako će doći u Zagreb čim dobije putovnicu. Sad se pohvalio kako je dobio diplomatsku putovnicu i da uskoro dolazi u Zagreb, ali očito ne zna čemu ona služi ili, vjerojatnije, namjerno provocira. Naime, ta mu putovnica ne jamči ni diplomatski status niti diplomatski imunitet. – Dobio sam diplomatski pasoš. Uskoro idem u Zagreb – objavljeno je na Twitter profilu Šešelja gdje piše i da se nada da mu kao "uglednom srpskom diplomatu" hrvatske vlasti neće praviti nikakve smetnje". Добио сам дипломатски пасош.Ускоро идем у Загреб. Надам се да ми као угледном српском дипломати хрватске власти неће правити никакве сметње. Šešelj, budući da je zastupnik u tamošnjoj Skupštini, ima pravo na diplomatsku putovnicu, no ona se zastupnicima izdaje samo radi obavljana određene misije u inozemstvu i to nakon što podnositelj napiše zahtjev.  Kao i u Hrvatskoj, i u Srbiji se diplomatska putovnica mora vratiti i deponirati u Ministarstvu vanjskih poslova odmah po povratku s puta za koji je bila izdana i nositelj je ne može imati kod sebe cijelo vrijeme niti se njome koristiti za putovanja u druge države. Ministar unutarnjih poslova Vlaho Orepić otklonio je mogućnost da bi Šešelj uopće mogao ući u Hrvatsku, a da ga ne uhite, bez obzira na diplomatsku putovnicu. MUP je krajem ožujka temeljem članaka 36. i 38. Zakona o strancima i članka 5. Zakona o schengenskim granicama Vojislavu Šešelju zabranio ulazak u Republiku Hrvatsku. Podsjećamo, raspravno vijeće Međunarodnog kaznenog suda oslobodilo je vođu srpskih radikala Vojislava Šešelja po svim točkama optužnice za ratne zločine u Hrvatskoj, Vojvodini i BiH. ICTY je u presudi utvrdio da je dio govora Vojislava Šešelja, za koje je Tužiteljstvo tvrdilo da su huškački, predstavljalo poziv na progon. No oslobođen je krivnje jer nije dokazana uzročno-posljedična veza tih govora s konkretnim zločinima.   >> Šešelj ne prestaje provocirati: 'Otići ću u Zagreb i prošetati se centrom grada' >> Šešelj na Twitteru likovao pa pisao i hrvatskoj predsjednici: 'Dolazim u službeni posjet' 