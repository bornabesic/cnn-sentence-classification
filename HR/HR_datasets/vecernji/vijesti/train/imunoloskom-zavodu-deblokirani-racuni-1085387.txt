Uprava Imunološkog zavoda objavila je u srijedu poslijepodne kako su bankovni računi Imunološkog deblokirani s obzirom da je postignut dogovor s vjerovnicima te su povučeni ovršni prijedlozi.  "Dana 18. svibnja bankovni računi trgovačkog društva Imunološki zavod d.d. su aktivni s obzirom da je s vjerovnicima postignut dogovor temeljem kojeg su u Financijskoj agenciji (Fina) povukli ovršne prijedloge", priopćila je Uprava Imunološkog putem Zagrebačke burze.  Ministar zdravlja Dario Nakić ranije je izjavio kako vjeruje da će danas biti završena priča oko blokade računa Imunološkog zavoda te izrazio nadu da će ta tvrtka napokon početi raditi. "Imunološki zavod već tri godine nema nikakvu licencu, on ne radi. Krenulo se u preoblikovanje društva bez da se donio financijski plan kako će se preoblikovati iz dioničkog društva u ustanovu. Od prvog dana kako smo preuzeli vlast kažemo da nam je to izrazito važan strateški projekt i dajemo sve od sebe ne bi li se pokrenula proizvodnja u Imunološkom", rekao je Nakić novinarima prije početka Vladine sjednice. Imunološkom zavodu d. d. od siječnja je blokirana imovina zbog 13 milijuna kuna duga, a zbog višemjesečne blokade računa dioničkog društva, u kojem su ostali sva imovina i sredstva za rad Imunološkog zavoda, prijetilo je pokretanje stečaja 19. svibnja. Iz Samostalnog sindikata energetike, kemije i nemetala Hrvatske u utorak su poručili kako očekuju skidanje blokade jer je o tome s vjerovnicima postignuta načelna suglasnost. >>Imunološkom zavodu odblokiran račun. Nakić: Proizvodnja bi mogla početi već od jeseni >>Imunološki zavod 19. bi svibnja mogao završiti u stečaju 