– Sva tijela koja se bore protiv financijskog kriminaliteta, poreznih utaja i korupcije, kontinuirano se mora osnaživati i međusobno povezivati – priopćili su danas iz Mosta reagirajući na izjavu ministra financija Zdravka Marića o Samostalnom sektoru za otkrivanje poreznih prijevara, popularno nazvanom porezni USKOK. – Iz izjave ministra Zdravka Marića za N1 televiziju, može se iščitati da i dalje razmišlja o tome da porezni USKOK ukine kao samostalan ured i vrati ga u nadležnost Porezne uprave. Smatramo da bi vraćati taj sektor u glomazni sustav Porezne uprave značilo smanjenje učinkovitosti rada i brzine postupanja, što ne bi pridonijelo jačanju i boljoj učinkovitosti poreznog USKOK-a – poručuju iz Mosta. Marić je, naime, na pitanje ostaje li porezni USKOK raditi kao dosad odgovorio: "Radio je dobro i ostat će u djelokrugu ministarstva, ali u kojoj ustrojstvenoj jedinici... Prirodnije je da je vezan za Poreznu upravu." – Loša je poruka da se tijelo koje svoj posao obavlja dobro, umjesto tehničkog i kadrovskog ojačavanja vraća u veliki sustav iz kojega je prvotno izdvojeno, jer se smisao i svrha takve specijalizacije itekako pokazala kroz ostvarene rezultate. Postavlja se pitanje kome je u interesu vratiti sve na staro, iako se novo rješenje pokazalo kvalitetno i dobro? – zaključuje Most. >> HDZ bi ukinuo porezni USKOK, Most odlučno protiv toga 