Predsjednica RH Kolinda Grabar Kitarović nazočila je večerašnjem svečanom otvaranju 50. Šokačkog sijela u Županji koje je najznačajnija tradicijska manifestacija županjske Posavine. Manifestacija, kojoj je visoka pokroviteljica upravo predsjednica RH, otvorena je glazbeno scenskom priredbom pod nazivom "Oj Županjo, oj Županjo, bečki perivoje". Obraćajući se brojnim gostima predsjednica je rekla kako ova manifestacija, koja je postala nadaleko poznata, pet desetljeća slavi šokačku radišnost, tradicijsku kulturu, a prije svega radost života.  -Šokačko je srce otvoreno kao ravnica. Ono je spremno ugostiti, počastiti, zapjevati, zaplesati i sve to na jednom mjesto okupljeno kako bi se predstavilo na ovoj smotri. I dalje čuvajte kako domoljublje tako i ljubav prema tradicijskoj kulturi jer upravo je u Županji očuvan hrvatski izraz autentičnost narodnog stvaralaštva, rekla je Grabar Kitarović koja je i otvorila ovogodišnje Šokačko sijelo.   Kazala je i kako je osim problema s dugotrajnom gospodarskom krizom zabrinjava nezaposlenost i to većinom žena i mladih. Kao poseban problem Hrvatske istaknula je egzodus mladih te je istaknula kako nam je neophodno što hitnije pokretanje pozitivnih gospodarskih procesa kako bi se zaustavilo iseljavanje iz Hrvatske. Među uzvanicima bila je i ministrica regionalnog razvoja i EU fondova Gabrijela Žalac koje je podsjetila da je i sama nekada bila folklorašica te da je stoga iznimno vesele manifestacije poput Šokačkog sijela. U okviru prigodnog programa uslijedili su nastupi tamburaških sastava, pjevača i pjevačkih skupina kao i KUD-ova s područja županjske Posavine. Isto tako održan je i izbor najljepše djevojke u narodnoj nošnji pod nazivom "Šokački cvit 2017.". Ovogodišnju titulu ponijela je Mateja Čolić iz Županje. >> Nagrađeni najbolji turistički domaćini naših sela >> Najljepša Šokica Sanja Živković, a Šokac Matej Bello 