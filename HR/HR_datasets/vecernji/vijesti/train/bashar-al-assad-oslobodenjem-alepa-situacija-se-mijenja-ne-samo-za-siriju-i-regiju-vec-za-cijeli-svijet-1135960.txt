Sirijski predsjednik Bashar al-Assad danas je izrazio zadovoljstvo pobjedom svojih postrojba u Alepu i rekao da su Sirijci ispisali povijest istjerivanjem pobunjenika iz drugog po veličini grada zemlje. "Tvrdim da se sada događa povijest i da je ispisuje svaki sirijski građanin", rekao je predsjednik u kratkoj videosnimci na Facebook-stranici predsjedništva. "Oslobođenjem Alepa situacija se mijenja ne samo za Siriju i regiju već i za cijeli svijet", rekao je na toj snimci. "Danas se ispisuje povijest. To je znatno važnije od običnog čestitanja", rekao je i dodao da će se sada govoriti o razdoblju "prije i poslije oslobođenja" Alepa u trenutku dok se evakuiraju posljednje pobunjeničke četvrti koje je režim tjednima nemilice bombardirao. U prvom konvoju koji je otišao bila su ambulanta kola i autobusi s 951 osobom, među kojima više od 200 pobunjenika i 108 ranjenika, prema jednom vojnom izvoru. Gubitak Alepa predstavlja težak poraz za pobunjenike, koji su osvojili istočni dio metropole 2012. Režim drži tu pobjedu, omogućenu podrškom Rusije, najvažnijim uspjehom vlasti od početka rata 2011. >> Dramatična poruka iz Alepa: 'Ubit ću se. Bolje to nego da me siluju sirijski vojnici' 