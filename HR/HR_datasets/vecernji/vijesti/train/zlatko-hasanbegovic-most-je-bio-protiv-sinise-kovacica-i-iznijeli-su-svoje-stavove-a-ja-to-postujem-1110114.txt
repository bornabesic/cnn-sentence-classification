Ministar kulture Zlatko Hasanbegović izjavio je danas, nakon Vladine odluke o uredbi po kojoj će Siniša Kovačić do 1. listopada ostati v. d. glavnog ravnatelja HRT-a, da su njegovi kolege iz Mosta bili protiv te uredbe ali nisu osporili njezino pravno utemeljenje. "Oni su bili protiv i iznijeli su svoje stavove, a ja to poštujem", rekao je Hasanbegović novinarima dodajući kako je riječ o privremenom rješenju do 1. listopada, kojim se ničim ne prejudicira budući sastav uprave HRT-a. O tome će, sukladno zakonu, odlučiti novi saziv Sabora nakon svojeg konstituiranja, dodao je. Upitan kako komentira "ultimatume Mosta" o budućoj suradnji, koje je prenio dio medija, Hasanbegović je odgovorio da on to ne bi nazvao ultimatumima. "Oni su u sklopu svoje predizborne kampanje i svog programa iznijeli određene zahtjeve, koje očekuju od svojih partnera. I svi drugi imat će svoje zahtjeve i nakon izbora u dogovoru će se naći kompromisno rješenje", kazao je. Na taj način sastavit će se nova saborska većina koja će iznjedriti novu Vladu, rekao je Hasanbegović dodavši kako je siguran da će to i dalje biti partnerstvo HDZ-a i Mosta. >> Projekt Domovina i U ime obitelji preporučuju ove kandidate po jedinicama >> Milanović, Glavašević i Obersnel grmjeli o ravnatelju HRT-a, Hasanbegoviću, fontanama, kulturi... 