Obrati u aferi Dnevnice ne prestaju. Kada se stvorio dojam da je Tomislav Saucha, bivši šef kabineta tadašnjeg premijera Milanovića, svojom istragom poljuljao istragu DORH-a, jer je ispisivanje lažnih putnih naloga nastavljeno i nakon što je Milanovićeva Vlada napustila Banske dvore, a vjerodostojnost istrage je u medijima dovedena u pitanje, DORH je danas zatražio dodatno ukidanje imuniteta zastupniku Sauchi zbog proširenja istrage. Dug za plin Osim Sauche, novom istragom obuhvaćena je i njegova bivša tajnica Sandra Zeljko, koja je Sauchu teretila za lažne putne naloge. Bivšeg šefa Milanovićeva kabineta Uskok sumnjiči da je u srpnju 2013. godine na zahtjev Sandre Zeljko od Sunčice Batestin, tadašnje administrativne tajnice premijera, zatražio da se na njezin račun isplate obračuni prekovremenih sati za Zeljko, jer je tekući račun S. Zeljko blokiran zbog ovrha. Takav zahtjev Saucha je objasnio činjenicom da je Zeljko zbog ovrha u teškoj materijalnoj situaciji. Sumnja se da je Saucha naložio da se Zeljko isplati 4300 kuna iako za to nije bilo osnove. Novac je uplaćen na račun Sunčice Batestin, a ona ga je sa svog računa prebacila na račun majke Sandre Zeljko. Osim što si je Zeljko pribavila 4300 kuna, proračun je oštećen za 8600 kuna, navodi se u zahtjevu DORH-a Mandatno-imunitetnom povjerenstvu za dodatno ukidanje imuniteta Sauchi. Osim toga, Sauchu sumnjiče da je Sandri Zeljko nalagao izradu lažnih putnih naloga za zaposlenike Ureda premijera, a njoj su bile isplaćivane akontacije za devizne dnevnice. Riječ je o ukupno osam putnih naloga vrijednih 39.140 kuna, a prema Uskoku taj su novac podijelili Saucha i Sandra Zeljko. Osim već prije spominjanih posebnih savjetnika premijera Milanovića, na čija su imena otvarani lažni putni nalozi, akontacije za inozemna putovanja isplaćivane su i na imena Maje Bogdan, Andree Racetin, Ivane Marinković i Dubravke Popić. Sve one navele su da nikad nisu službeno putovale. Dosadašnjim izvidima ustanovljeno je da je Saucha koristio svoj službeni položaj kako bi Sandri Zeljko ishodio povoljnije uvjete za otplatu duga Plinari. Budući da se radi o novoutvrđenim sumnjama za nova kaznena djela, koja nisu obuhvaćena prijašnjom istragom zbog koje je Sauchi ukinut imunitet, da bi glavni državni odvjetnik Dinko Cvitan donio rješenje o provođenju nove istrage Sabor mora Sauchi ponovno ukinuti imunitet odnosno odobriti novi kazneni postupak. MIP u četvrtak Sjednica MIP-a na kojoj će se odlučivati o ukidanju imuniteta Sauchi sazvana je za četvrtak, a na zahtjev SDP-a na nju će vjerojatno biti pozvan Dinko Cvitan kako bi zastupnicima objasnio zašto traži ukidanje imuniteta Sauchi. >> Saucha: Osjećam se kao Josef K., Franza Kafke >> VIDEO Velika rekonstrukcija: Cvitan nije sudjelovao u privođenju Sauche... 