Potpredsjednik Vlade i ministar uprave Ivan Kovačić (Most) u četvrtak je gostujući u "RTL-u Danas" poručio kako ova porezna reforma nije nikakva pobjeda Mosta već je porezni program, porezna reforma kompletne Vlade. Na upit je li Most pobijedio jer je HDZ-ovo obećanje bilo da će spustiti PDV, a Mostovo da će ostati isti, Kovačić je rekao kako on uopće ne bih rekao da je to pobjeda. "Mislim da je ovo porezni program, porezna reforma kompletne Vlade, tako da sigurno ništa nije onako baš kako i piše po medijima, da je nekakva pobjeda Mosta".  Upitan kako komentira što je ministar financija Zdravko Marić već najavljivao da namjerava 2018. smanjiti stopu PDV-a s 25 na 24 posto, a to sada neće biti slučaj, Kovačić kaže kako se stopa PDV-a može smanjiti ako bude toliki rast BDP-a.   "Zašto ne, ako bude toliki rast BDP-a, zbog čega se ne bi vodilo računa i o smanjenju stope PDV?", rekao je te objasnio kako smatraju sada da "zbog proračunske rupe zasada bi trebao još uvijek ostati ovoliki PDV". Kovačić je na pitanje jesu li malo poljuljani odnosi Mosta i HDZ-a odgovorio da uopće nisu. "Uopće ne. Naprotiv. Od prijedloga koji su išli za poreznu reformu, koji su došli čak i od člana užeg kabineta, od članova HDZ-a. Mislim da je kompletan razgovor jučer na užem kabinetu bio konstruktivan. Nije trajao dugo, jer smo se mi svađali ili se nismo mogli dogovoriti, već zbog analiziranja prijedloga argumentima". A za novinarsku tvrdnju kako zbunjuje izjava inače uistinu pomirljivog ministra financija Marića koji je danas zapravo Mostu poslao poruku, kojom šalje upozorenje da ovo nisu teme za populizam i demagogiju, Kovačić je rekao da se treba voditi računa na što se odnosila ta poruka ministra Marića. Rekao je da mora razjasniti dvije stvari. "Mi smo smatrali da u poreznoj reformi, jedan od naših prijedloga koji smo dali na sam ministrov prijedlog porezne reforme je što smo smatrali da se najniža stopa PDV-a ne bi trebala dizati nego bi trebala ostati na 5 posto, barem za kruh i mlijeko. Tako je i ostala jer su se čak i HDZ-ovi članovi užeg kabineta složili", rekao je Kovačić. Objasnio je kako se Marićeva poruka više odnosila na onaj dio kako će se na žalost s promjenom poreza na dohodak podići plaće dužnosnicima, a Most se zalaže da im se smanje plaće. Upitan je li bilo korektno da jutros i prije no što premijer izvijesti članove Vlade, predsjednik Mosta Božo Petrov cijeloj javnosti objavi detalje dogovora o poreznoj reformi i to prije no što je Vlada usvoji, Kovačić je istaknuo kako misli da Božo Petrov nije sigurno ništa mislio napraviti protivno bilo kakvoj odluci Vlade. "Jednostavno su ga novinari pitali, nije lako oduprijeti se vama novinarima. Tako da nije mislio ništa loše. Dobronamjerno, zajedno smo donijeli ovu odluku. Mi smo sinoć se razišli u dogovoru. I ponavljam - smatramo da nikakav populizam nije ukoliko ne rastu cijene kruha i mlijeka, pogotovo onoj socijalno najugroženijoj skupini ljudi na koju smanjenje poreza na dohodak uopće ne bi djelovalo".   Na tvrdnju kako ministar Marić najavu Mosta da će u Hrvatskom saboru ponuditi amandman za smanjenje plaća državnim dužnosnicima otvoreno naziva populizmom i demagogijom te upitan zašto danas nisu jednako pritisnuli i oko toga, Kovačić je rekao da u Mostu nisu pritiskali već iznijeli argumente.  "Nismo mi pritiskali već smo iznijeli naše argumente za one stvari koje su prihvaćene u samoj poreznoj reformi. Što se tiče argumeneta za smanjenja plaće dužnosnicima, nismo se oko tih stvari mogli usuglasiti, nisu niti oni nama, niti mi njima dali razumljive argumente, bar su tako jedni drugima rekli", istaknuo je.  Najavio je da će dati taj amandman u saborsku proceduru. "I nema problema ukoliko bude dobro objašnjeno u Saboru, gdje će biti. Tako da ovo nije nikakvo izrugivanje demokraciji, pa ovo je demokracija, da damo u Sabor i da raspravljamo da ljudi kažu argumente. Pa nismo ni mi budale da nećemo prihvatiti razumne argumente ali neka svatko kaže što misli", poručio je Kovačić. >> U burnoj raspravi 'zaiskrilo' između ministra Marića i opatijskog ugostitelja: Koga sam ja nazvao lopovom? 