Na Svečanu Sinjsku alku, koja se danas održava u Vukovaru, pristigao je i gradonačelnik Grada Zagreba Milan Bandić koji je po dolasku prvo nazočio potpisivanju Sporazuma o suradnji između Obrtničke komore Vukovara i Udruženja obrtnika Grada Zagreba. Prema neslužbenim informacijama Bandiću, koji je prije samo nekoliko dana operiran, na putu prema Vukovaru je pozlilo. Dolaskom pred Obrtničku komoru Grada Vukovara trebala mu je pomoć da izađe iz automobila. Prilikom potpisivanja Sporazuma sjedio s tijelom malo nagnutim u koso. Vidljivo je bio blijed u licu te je odmah po potpisivanju Sporazuma napustio komoru. U svome kratkom obraćanju istakao je kako bi radi značaja u Domovinskom ratu do Vukovara došao i na koljenima ako bi trebalo. Kazao je i kako je danas jednako ponosan kao i ranijih godina kada je Zagreb na razne načine pomagao Vukovaru. Unatoč očiglednim zdravstvenim problemima Bandić, koji nije davao nikakve izjave novinarima, najavio je svoje prisustvo na Svečanoj Sinjskoj alci koja se održava u poslijepodnevnim satima.  