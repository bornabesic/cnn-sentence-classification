Dvije osobe su ranjene u pucnjavi vatrenim oružjem u nedjelju oko 14 sati koja se dogodila ispred hotela Pineta u Vrsaru. Policija je izvijestila da je riječ o Danijelu Brnosu (1987.) za kojega se sumnja da je pucao u 19-godišnju djevojku i 23-godišnjeg mladića, koji su zbog zadobivenih ozljeda prevezeni u Opću bolnicu Pula. Danijel Brnos je u kolovozu 2012. za Večernji list ispričao sve o svom slučaju iz prosinca 2011. kada je bio uhićen i pritvoren umjesto pravog počinitelja. Početkom prosinca 2011. bio je uhićen i osumnjičen, a dvadesetak dana poslije i optužen da je prijeteći pištoljem opljačkao tri tisuće kuna iz trgovine u Puli. Optužnica Županijskog državnog odvjetništva brzo je i potvrđena, nakon pripremnog ročišta bila je sazvana i rasprava, a onda tužitelj odustaje od optužbe i kazneni se postupak obustavlja. Policija je, naime, uhitila pravoga razbojnika koji je, osim pljačke za koju su teretili Brnosa, osumnjičen i optužen za još šest razbojstava. No, dotad je Brnos u istražnom zatvoru u Puli već izbrojio 80 dugih dana, od 7. prosinca 2011. do 24. veljače 2012.. Zatim je zbog toga tražio novčanu naknadu od 160 tisuća kuna, kao i naknadu štete zbog izgubljenog mobitela, oštećenog sata i fotoaparata prilikom uhićenja te za troškove posjeta njegovih bližnjih dok je bio iza rešetaka. U zahtjevu za mirno rješenje spora, koji je podnio Općinskom državnom odvjetništvu u Puli, napomenuo da je zbog nezakonitog uhićenja imao zdravstvene probleme i traženi iznos zaključio na 174 tisuće kuna. – Sad nisu brzi kao što su bili kad su me spremili u zatvor bez dokaza, samo na temelju nelogičnog iskaza prodavačice i navodnog prepoznavanja, iako sam uporno ponavljao da nisam počinio tu pljačku. Tužiteljici sam gotovo u minutu točno naveo gdje sam sve bio u vrijeme pljačke, što se moglo provjeriti pregledom snimki nadzornih kamera s tih mjesta – ogorčen je bio tada Brnos. Prilikom uhićenja, tvrdi je tada Brnos, policajci su ga srušili na tlo i tukli. Priznaje da je bježao, jer je među policajcima prepoznao jednoga s kojim je otprije imao problema, i stao tek kad su rekli da će pucati. – Bio sam već prije u zatvoru, godinu i deset mjeseci zbog pljačke koju sam počinio kao 20-godišnjak, no poslije toga nisam počinio nikakvo kazneno djelo. Ali, valjda sam dobra mušterija pa sam bio prijavljen i za krađu motora s kojom, ustanovilo se, nisam imao ništa. Istodobno, policija se nije pomakla kad sam opljačkan i pretučen završio u bolnici – u dahu je tada izgovorio Danijel Brnos danas tražen zbog pucnjave u Vrsaru. Cijeli tekst pročitajte ovdje! 