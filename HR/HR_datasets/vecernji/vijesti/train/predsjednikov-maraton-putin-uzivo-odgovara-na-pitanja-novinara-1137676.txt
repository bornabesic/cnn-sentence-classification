Pred 1400 akreditiranih novinara, predsjednik Rusije Vladimir Putin jučer je održao svoju tradicionalnu, već 12. po redu, press konfreenciju na kraju godine, a među brojnim temama komentirao je i tvrdnje američkih službi da se njegova Rusija umiješala u kampanju za predsjedničke izbore i da je pomogla Donaldu Trumpu da postane predsjednik. – Republikanci su osvojili ne samo Bijelu kuću nego i Zastupnički dom i Senat. Jesam li i za to odgovoran? Demokrati gube na svim frontama i traže koga će okriviti. Trump je dobro razumio raspoloženje ljudi i išao je do kraja iako nitko nije vjerovao da će uspjeti. Osim nas – rekao je Putin na konferenciji za novinare koja je trajala gotovo četiri sata. Na komentar da su on i Rusi vjerovali u Trumpovu pobjedu dobio je pljesak ruskih novinara. Na drugom pitanju, Putin je rekao da ne vidi ništa neobično u najavi novoizabranog američkog predsjednika Donalda Trumpa da će jačati nuklearno naoružanje SAD-a. – Amerikanci zaista imaju više raketa, podmornica i nosača zrakoplova, ne možemo to osporiti, no mi smo jednostavno snažniji od bilo kojeg agresora – rekao je Putin, koji je ranije, malo prije Trumpove najave, također govorio o potrebi jačanja nuklearnog naoružanja Rusije. Govoreći o atentatu na ruskog veleposlanika u Turskoj Andreja Karlova, Putin je rekao kako ne očekuje da će to pogoršati rusko-turske odnose. Na pitanje o Ukrajini, naglasio je kako vjeruje da su mirovni pregovori poznatiji koji se odvijaju u “normandijskom formatu” (Ukrajina, Rusija, Francuska, Njemačka) jedini način rješavanja oružanih sukoba u istočnoj Ukrajini iako, po njegovu priznanju, pregovori u tom formatu dosad nisu bili odveć učinkoviti. Predsjednik Rusije ocijenio je kako se gospodarstvo njegove zemlje oporavlja i ove godine očekuje pad BDP-a u visini 0,6 posto, što je puno manje od prošlogodišnjeg pada BDP-a od 3,7 posto. Poljoprivredni sektor je u usponu, naglasio je Putin, što je posljedica dobre žetve, ali i činjenice da je Rusija, kao odgovor na sankcije koje su protiv nje uveli SAD i EU, proglasila embargo na uvoz poljoprivrednih proizvoda iz EU te tako potaknula domaću proizvodnju.     >> Trump nakon Putinove objave da je ruska vojska najjača: 'Moramo osnažiti nuklearnu sposobnost 