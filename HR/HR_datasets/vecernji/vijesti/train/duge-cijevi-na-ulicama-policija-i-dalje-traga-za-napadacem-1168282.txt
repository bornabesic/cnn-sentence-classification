Istarska policija i dalje traga za 30-godišnjim Danijelom Brnosem, osumnjičenom da je pucao i u mladića i djevojku jučer u Vrsaru i teško ih ranio. Policijski službenici s dugim cijevima su gotovo na svim važnijim križanjima i izlazima na autocestu i pregledavaju svako osobno vozilo. Po riječima glasnogovornice Policijske uprave istarske Nataše Vitasović, stanje ranjenih je stabilno, a neslužbeno se doznaje kako su oboje propucani u glavu, vrat i prsni koš. Djevojka, 19-godišnjakinja iz Svetog Lovreća i 23-godišnji mladić iz Bala su recepcioneri u hotelu Puneta u Vrsaru i ranjeni su jučer oko 14 sati u blizini recepcije. Osumnjičeni Brnos iz Vodnjana pobjegao je, kako sumnja policija, u tamnom sportskom vozilu, najvjerojatnije marke BMW. Glas Istre navodi da je Brnos dobro poznat policiji, kao i neslužbenu informaciju da ga je djevojka u koju je pucao prijaviljivala zbog prijetnji. Inače, Danijel Brnos je u kolovozu 2012. za Večernji list ispričao sve o svom slučaju iz prosinca 2011. kada je bio uhićen i pritvoren umjesto pravog počinitelja. 