Predsjednik Hrvatske stranke prava (HSP) Daniel Srb najavio je u četvrtak da će svi kandidati koalicije POMAK za Hrvatski sabor morati potpisati izjavu kako nisu bili suradnici KOS-a i UDBA-e niti sudjelovali u "privatizacijskoj pljački", priopćeno je iz HSP-a. "U izjavi stoji da kandidat nije sudjelovao u političkom i represivnom aparatu bivše države niti njihovi roditelji, da nije bio optužen za kazneno djelo protiv hrvatskog naroda i hrvatske države, da nije sudjelovao u pljački, privatizaciji na račun hrvatskog naroda i države, jednom riječju, da je kandidat čistih ruku, primjeren za kandidacijsku listu", stoji u priopćenju. Dodaje se kako je sam Srb potpisao tu izjavu i pozvao sve koji će kao kandidati sudjelovati na izborima da učine isto. Od hrvatskih vlasti Srb je zatražio čvršći stav prema prozivkama i uvredama političara iz Srbije. "Ovo je vrijeme kada zbog Oluje kulminira količina napada i svake godine je sve žešća i žešća", ocijenio je Srb i dodao kako sadašnja situacija podsjeća na vrijeme kada je Slobodan Milošević preuzimao vlast u Srbiji i pokrajinama, "kada je počeo nabrijavati atmosferu u kojoj je kontinuirano tvrdio da je Srbija u nepovoljnom položaju, a Srbi ugroženi, što je u konačnici dovelo do rata". "Hrvatska je tada šutjela – poznata hrvatska šutnja. Ova situacija podsjeća na to vrijeme jer i danas s hrvatske strane imamo šutnju. Hrvatska sebi ne može dopustiti nereagiranje na svakodnevne prozivke i uvrede srbijanske strane. Hrvatska mora imati politiku i političare koji znaju i mogu odgovoriti na to i to mi tražimo", kazao je Srb. Zatražio je da se Hrvatska čvrsto postavi prema tom problemu, uvjeren da je Srbija nakon otvaranja pregovaračkih poglavlja 23. i 24. "dobila krila" i da se ponovo dominantno postavlja prema Hrvatskoj. Smatra kako Hrvatska mora jačati svoj obrambeni i sigurnosni sustav te "definirati politiku zaštite od takve agresivne politike, koja je u ovom trenutku verbalna, a do kada će biti samo verbalna to nitko ne zna, imajući u vidu tko vodi Srbiju". >> Srb: Neka se Čorić, Tepeš i Đapić ne kandidiraju, pa neću ni ja 