Prva na listi stranke Pametno u 1. izbornoj jedinici, Maja Vehovec, predstavila je jučer u Zagrebu izborni program stranke te rješenja za smanjivanje javnog duga Hrvatske, izvijestili su iz stranke. Vehovec smatra da je visoki javni dug posljedica dugogodišnje akumulacije proračunskih deficita, od čega je dio naslijeđen još iz bivše države, a odgovornima za rast duga smatra sve dosadašnje vlade. Tvrdi kako su sve te vlade gurale Hrvatsku u fiskalne probleme zbog ostanka na vlasti. – Hrvatska si ne može dopustiti visoke stope javnog duga u BDP-u. Hrvatska ima visok vanjski dug, a kako je domaća štednja nedovoljna za njegovo financiranje, javni dug se automatski prelijeva u vanjski dug. Premija rizika na hrvatski javni dug je visoka, što znači da je percepcija zemlje kao zajmoprimca nepovoljna. Zbog visokih kamatnih stopa, Hrvatska otprilike 3,5% BDP-a izdvaja za otplatu kamata, dok razvijene zemlje, sa sličnom razinom duga, moraju platiti oko 1% BDP-a – kazala je Maja Vehovec, inače znanstvena savjetnica u trajnom zvanju na Ekonomskom institutu. Ponudila je i rješenje za smanjenje duga, naglašavajući da ono ne mora biti katastrofalno za Hrvatsku niti komplicirano. S obzirom na to da javni dug svake godine raste najviše zbog rasta proračunskog deficita, Vehovec smatra da je rješenje u obuzdavanju deficita. – Vlada koja se obveže dovesti proračun u stanje nultog deficita i koja kredibilnom politikom pokaže da može to učiniti napravit će prvi ključni korak prema rješavanju problema javnoga duga, a to je zaustavljanje daljnjeg rasta – istaknula je Maja Vehovec. >> Pametno: Reforma pravosuđa majka je svih reformi 