Mirovna inicijativa koju su pokrenuli srpski veterani, članovi Udruženja učesnika oružanih sukoba na prostoru bivše Jugoslavije (UOSYU), uputivši poziv hrvatskim braniteljima za prijateljski posjet i radni sastanak u Novom Sadu, podigla je silnu buru u javnosti, osobito u braniteljskoj populaciji. Oglasila se i zagrebačka Hvidra, koja broji više tisuća hrvatskih vojnih invalida Domovinskog rata. – S nevjericom gledamo i najoštrije osuđujemo još jednu manipulaciju hrvatskim dragovoljcima, braniteljima i ratnim vojnim invalidima Domovinskog rata u Republici Hrvatskoj. Udruženje učesnika oružanih sukoba na prostoru bivše Jugoslavije i Savez ratnih veterana Srbije predlažu i nude zajednički susret "bratstva i jedinstva" na kojem planiraju uz "uvažavanje i poštovanje poslati poruku mira i pomirenja među narodima i političarima". HVIDR-a Grada Zagreba protivi se i najoštrije osuđuje započetu političku manipulaciju, koja je u svojim temeljnim nakanama protivna hrvatskom domoljubnom, braniteljskom i stradalničkom korpusu u Republici Hrvatskoj – kaže Ante Tandara, predsjednik udruge. – Ni pod koju cijenu ne pristajemo na lažno mirotvorstvo onih snaga koje su pod vodstvom velikosrpske politike izvršile genocidnu agresiju na Republiku Hrvatsku i odgovorne su za pogibiju na tisuće hrvatskih branitelja i heroja Domovinskog rata, hrvatske djece i nedužnih civila. Smatramo također da navedena inicijativa ima za cilj unutarnje i međunarodno obezvrjeđivanje značaja i snage hrvatske države i njenih institucija vlasti, koje su jedine odgovorne i kompetentne za provedbu međunarodne i bilateralne suradnje te rješavanje svih posljedica proisteklih agresijom na Hrvatsku – kaže Ante Tandara, dodajući da je status i položaj hrvatskih branitelja te stradalnika Domovinskog rata u hrvatskom društvu i međunarodnom okruženju u isključivoj ingerenciji Ministarstva hrvatskih branitelja i Vlade Republike Hrvatske. – Sagledavajući goleme žrtve branitelja i civila u Domovinskom ratu, iseljavanje hrvatskog pučanstva, razaranje i uništenje hrvatskih crkava, škola, bolnica, čitavih sela i gradova, HVIDR-a Grada Zagreba  protivi se, osuđuje i ne pristaje na ponuđene ''dobrosusjedske susrete bratstva i jedinstva'' s onima koji su izravno odgovorni za počinjena zlodjela tijekom velikosrpske agresije na našu Domovinu. Potencijalnim hrvatskim pregovaračima poručujemo: ''Gospodo, ako vam je težak stijeg čestitosti, utaknite ga u zemlju gdje počivaju naše kosti – mi ćemo ga držati!" – zaključio je prvi čovjek zagrebačke Hvidre. >> Josip Klemm odgovorio na poziv veterana iz Srbije 