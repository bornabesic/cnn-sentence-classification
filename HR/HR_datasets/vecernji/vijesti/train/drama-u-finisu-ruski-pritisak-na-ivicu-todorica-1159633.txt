Dan D za Agrokor je došao, dionice kompanije koncerna su potpuno potonule, a Moody’s je smanjio rejting Agrokoru sa B3 na Caa1 i zadržao negativne izglede. Ruski vjerovnici optužuju vlasnike i menadžere Agrokora za lažiranje bilanci, a političari mijenjaju zakon lex Agrokor koji bi, prema najavama, trebao biti predložen u petak. Rusi zovu Vladu za stol i očekuju da potpiše stand-still aranžman, što znači da se zakon ne bi niti trebao primjeniti. Ako se zakon aktivira, proces bi vodila država. Vjerovnici u svom planu traže od države i garancije za Agrokor. Stand-still aranžman zapravo znači da će sve banke kojima Ivica Todorić duguje, čekati plaćanje kamata dok se ne donese plan o tome kako će se podmirivati svi dugovi uključujući one prema dobavljačima. Doveo bi u red kompaniju i povezana društva – njene dobavljače, do završetka turističke sezone. Puno je proturječnih informacija bilo tijekom srijede, od toga da su Rusi otišli od stola i da ne žele dalje financirati Todorića, do toga da su neke banke i dobavljači poručivali da bi mogle aktivirati prisilnu naplatu. Međutim, tijekom popodneva oglasila se ruska banka VTB, manjinski financijer Agrokora, koja mu je dosad dala 300 milijuna eura kredita. Ipak, i ta je banka u državnom vlasništvu pa vjerojatno progovara i uime Sberbanka. Vjerovnici nemaju strpljenja – Hrvatska vlada i grupa Agrokorovih vjerovnika planiraju ovaj tjedan potpisati sporazum o stavljanju obveza u mirovanje (stand-still agreement) – rekao je prvi potpredsjednik ruskog VTB-a Jurij Solovjev ruskim novinarima. Aranžman uključuje kombinaciju kratkoročnog financiranja i državne podrške, pojasnio je ruski bankar, koji od HBOR-a očekuju garancije kako bi se nastavila opskrba maloprodajnog sustava Agrokora. Vijeće vjerovnika vodit će Sberbank koji u Agrokoru ima milijardu eura. To je osnova ruskog plana na koji treba pristati i Vlada, a to znači odustajanje od lex Agrokora. U Vladi nam ionako kažu da je taj zakon trebao služiti kao osigurač, odnosno sredstvo za “kontroliranje kaosa”. No, kaos je jako blizu. – Vlasnik i menadžeri kompanije, na nesreću, već su dulje vrijeme falsificirali izvještaje. To je dovelo do toga da je kompanija prikupljala dug koji nije prikazivala nikome, pa je u jednom trenutku kad je propao sindicirani zajam i pojavili se zahtjevi za likvidnošću, kompanija došla u ovo stanje – rekao je Jurij Solovjev ruskim novinarima. Ovako izravna optužba od strane ruske državne banke posljednja je poruka da se Todorić mora povući, ako želi spasiti kompaniju i dati priliku da se zadrži 40.000 radnih mjesta. Alternativa je najcrnji scenarij jer već su u srijedu maske pale i bilo je jasno da vjerovnici nemaju strpljenja za Todorićevo premišljanje. Nudili su mu zlatni padobran posljednjih tjedana, ali čini se da su i od toga odustali jer uporno nije htio pripustiti nikoga u upravu Agrokora. Kao da to nije bilo dovoljno, bonitetna kuća Moody’s srušila je kreditni rejting Agrokora. Ta ocjena poruka je ulagačima da će teško naplatiti obveznicu, odnosno da najveći sustav u Hrvatskoj neće moći vratiti svoje dugove. Ističu problem likvidnosti i ponavljaju da je zarada premala da bi pokrila kamate, a kamoli glavnice koje uskoro stižu na naplatu. O svemu Agrokor nema što reći nego šalje izjavu u kojoj nema sadržaja. – Agrokor će uskoro izići s objavom koja će biti vezana uz sve relevantne činjenice, trenutačno stanje i buduće korake kompanije. Ne bismo komentirali razne zaključke i vizije o budućnosti Agrokora – kažu. Prve zadužnice Sada nastupa Vlada. Pristane li ona na izloženi plan, vjerovnici su, kako tvrdi VTB, spremni i na injekciju svježeg kapitala. Uvjeravaju da će zamrzavanje plaćanja kamata biti kratkog vijeka, ali u mnogim slučajevima stand-still se razvukao i na šest mjeseci. Ključno je da se Vlada na ovaj način uključi u razrješavanje krize jer ako itko izgubi povjerenje, a riječ je o bankama koje su odgovorne pred svojim dioničarima među kojima su većina stranci, može povući prisilnu naplatu i tada počinje domino-efekt koji završava na najgori mogući način. Vlasnik Orbico Grupe Branko Roglić priznaje da razmišlja o zadužnici, ali nije je još aktivirao već prati stanje u koncernu. >>'Problemi u Agrokoru su nastali zbog nepravilnosti u vođenju poslovnih knjiga za što su odgovorni vlasnici i menadžment' >> Zakon na Vladi u petak, hoće li Todorić do tada dogovoriti kredit >> Crobex tone: Najveći uteg dionice Agrokora Jučer kasno navečer VTB banka opovrgnula je izjavu prvog potpredsjednika banke Jurija Solovjeva da je Agrokor falsificirao izvještaje. Kako prenosi Bloomberg i ruski mediji u VTB banci pojašnjavaju da je bilo samo nepravilnosti u izvještajima, ali ne i falsificiranja. 1. Kraći rok restrukturiranja za tvrtku s problemima Dio zastupnika vjeruje da je rok koji je predložen u zakonu od 365 dana za donošenje plana restrukturiranja predug i boje se da bi takav rok mogao uništiti sve dobavljače koji tijekom tog razdoblja ne mogu reagirati traženjem naplate niti imaju gdje plasirati robu. 2. Protuustavnost zakona je otvoreno pitanje Kriterij od 8000 zaposlenih previsok je, kažu mnogi zastupnici, i daje prostor za ustavne tužbe. Navodno su čak i banke vjerovnici bile spremne na tužbu zbog toga što su vjerovnici u neravnopravnom položaju. Postoji informacija da će se kriterij spustiti na 5000 zaposlenih.  3. Povjerenstvo umjesto jednog povjerenika Previše bi bilo odgovornosti na jednoj osobi ako bi se cijeli sustav dao u ruke samo jednom čovjeku. Boje se zastupnici i da nitko ne bi htio raditi taj posao kako ne bi jednog dana kazneno odgovarao. I talijanski zakon poznaje odbor povjerenika upravo kako bi se izbjegao pritisak na jednu osobu. 