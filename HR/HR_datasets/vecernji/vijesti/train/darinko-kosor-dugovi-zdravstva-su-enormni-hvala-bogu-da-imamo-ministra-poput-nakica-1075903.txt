Predsjednik HSLS-a Darinko Kosor kazao je kako u Vladi neće biti preslagivanja.  – Ili će ova koalicija koja sada postoji voditi Hrvatsku, ili ćemo imati izvanredne izbore ako vidimo da ne možemo. Možda nešto ne štima u odnosima HDZ-a i Mosta, ali ako nešto ne štima, trebaju to riješiti. Mislim da to moraju riješiti bilateralno – naveo je Kosor za N1 te dodao: – Postojale su dvije informacije, da će HNS prijeći u vladajuću većinu i da će istisnuti Most, a mislim da je to javno demantirao Vrdoljak, jer oni to ni ne mogu napraviti. Drugo, pred nama su lokalni izbori, HNS bi izgubio izbore u mnogim sredinama gdje je najjači kao stranka kada bi eventualno prešao u Domoljubnu koaliciju. Osvrnuo se i na komemoraciju u Jasenovcu 22. travnja pozvavši predstavnike srpske i židovske zajednice da obje strane zaborave na ideološke podjele. – Taj zločinački režim moramo jasno osuditi,  kao moderna hrvatska država ne možemo se oslanjati niti u jednom pogledu na NDH. Što se tiče Jasenovca, HSLS će 22. travnja sudjelovati na komemoraciji, vidim da će sudjelovati i predstavnici romske zajednice, a pozivam i predstavnike srpske i židovske zajednice. Vidjeli ste da su i predstavnici HDZ-a imali, mada ne tako jasan stav, ali su rekli da osuđuju zločine u Jasenovcu. HSLS ne želi da živimo u povijesti. O dopunskom zdravstvenom osiguranju kaže da je to za one koji to mogu platiti, a da ne ugrožava one koji ne mogu. – Moramo pokrpati proračunske rupe, kako ćemo to napraviti? Hvala Bogu da imamo ministra poput ministra zdravstva Darija Nakića, koji konkretno nešto predlaže. Dugovi zdravstva su enormni, svi su uvijek o tome govorili, a nisu ništa napravili – rekao je Kosor. Cijeli razgovor pročitajte ovdje. >>Vlada odlučila: Ništa od kresanja novca političkim strankama 