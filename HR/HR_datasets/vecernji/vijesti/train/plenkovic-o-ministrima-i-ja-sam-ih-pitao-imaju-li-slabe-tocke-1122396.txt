Novi hrvatski premijer Andrej Plenković danas je u Saboru, neposredno prije nego je potvrđen na tu dužnost, odgovorio na kritike o nepreciznosti Vladina programa, poručujući kako je riječ o postupnom pristupu i dokumentu koji je zamišljen kao okvir i politička platformu za rad nove Vlade. "Bilo je opaski da smo trebali biti precizniji, navesti mjere, možda priložiti tablice, navesti rokove, sve smo to mogli napraviti jer su dokumenti spremni, međutim iskustvo, ozbiljnost, odgovornost, razumijevanje uloge struke, ministarstava, svih onih ljudi koji će detaljno proći mjere koje će ova vlada predložiti Saboru dovelo nas je do zaključka da budemo u metodološkom pristupu postupni", rekao je Plenković. Naglasio je kako će njegova vlada pritom uvažavati sve ideje koje ocijeni korisnima za buduće zakonske okvire. Osvrnuo se i na govornike koji su zamjerili da u Vladi nisu zastupljeni ministri iz svih županija. "Mogu reći da kao bivši zastupnik u Europskom parlamentu za koji sam dobio povjerenje u dva mandata, imam jako dobar osjećaj za sve hrvatske županije, puno dalje od prve izborne jedinice u kojoj sam izabran, puno dalje od 10. iz koje vučem porijeklo", kazao je Plenković. Projekt Slavonija Naglasio je kako program Vlade pokazuje jasno zauzimanje za ravnomjeran regionalni razvoj. Podsjetio je da je još u kampanji govorio o "Projektu Slavonija", ali i naglasio da će se posebna pozornost posvetiti Sisačko-moslavačkoj županiji, koja je, kaže, najviše osjetila cijenu tranzicije, brdsko-planinska područja, Gorski Kotar i otoke. Istaknuo je kako je pristup nove vlade otvorenost za različite ideje, politička stajališta i pristupe. "Svaka ideja ima nešto pozitivno i može postati dio strateškog ili zakonskog okvira, a kasnije i u njihovoj provedbi kroz institucije hrvatske države na svim razinama. Bit ćemo obazrivi i uzeti u obzir sve ono što smatramo da je korisno i dobro", rekao je. Dijalog s nacionalnim manjinama Plenković ne očekuje veliki konsenzus s oporbom, nego "normalno funkcioniranje vlasti i oporbe". Najavio je da će području obrazovanja njegova vlada pristupiti trezveno, da će raditi na smirivanju strasti i privođenju kraju reforme koja se provodi posljednjih 11 godina. Najavio je da će nastaviti dijalog koji je u posljednjih mjesec dana ostvario s nacionalnim manjinama te da će nastojati poslati poruku uključivog društva. Kad je riječ o kritikama koji je oporba iznijela na račun nekih novih ministara, Plenković je uzvratio kako je prirodno da se prvih dana traže njihove eventualne slabe točke. "I ja sam pitao kandidate imaju li slabe točke, uglavnom, sve ono što sam u razgovorima čuo i što sam objektivno mogao znati o ljudima koje predlažem uvjerilo me je da su svi oni prije svega stručni, da su spremni politički biti angažirani u Vladi i da će tom poslu prionuti s entuzijazmom, strašću, odgovornošću, željom da iskoriste ovaj trenutak, koji ipak pripada samo rijetkima. Baš zbog toga smatram da će ovaj tim dati sve što može u najboljoj vjeri i namjeri", naglasio je premijer. Dodao je kako će za ono što ne bude dobro odgovornost snositi osobno kao predsjednik Vlade. "A ja ću se truditi da ispunim ono što sam obećao, da ću nastojati Hrvatskoj dati političku stabilnost, pravnu sigurnost, kvalitetan gospodarski okvir za rast i razvoj i društvenu solidarnost", kazao je Plenković. 