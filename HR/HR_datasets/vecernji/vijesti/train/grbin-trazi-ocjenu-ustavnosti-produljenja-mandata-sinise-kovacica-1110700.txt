Član Predsjedništva SDP-a Peđa Grbin zatražio je u petak od Ustavnog suda ocjenu ustavnosti odredbe kojom je Vlada produljila mandat vršitelju dužnosti glavnog ravnatelja HRT-a Siniši Kovačiću, ocijenivši da je riječ o najgrubljem kršenju Ustava, s ciljem da se Vladi na odlasku omogući utjecaj na HRT u predizborno vrijeme. Grbin je u izjavi za Hinu podsjetio da je sadašnja vlada smijenjena odlukom Sabora u svibnju, čime je, tumači, izgubila zakonski temelj za donošenje takvih odluka, ali i demokratski legitimitet. "Apsolutno je neprihvatljivo da vlada kojoj je Sabor izlglasao nepovjerenje uredbama mijenja zakone koje isti taj Sabor donosi. Takvo je postupanje protuustavno, pa sam zatražio da Ustavni sud to ne samo utvrdi, nego i da pro futuro dade jasne smjernice kako se ni jedna Vlada ubuduće u takvoj situaciji ne bi ponašala na ovakav način", kazao je Grbin. Uvjeren je kako je spornom odlukom Vlada prekršila načelo trodiobe vlasti. "Vlada si je uzela za pravo ne samo uređivati određena područja koja su u nadležnosti Hrvatskog sabora, što bi u drugim okolnostima, da nije smijenjena, temeljem članka 88. Ustava možda i smjela, već si je dopustila člankom 2. osporavane uredbe ulaziti u pojedinačnu odluku Sabora o imenovanju vršitelja dužnosti glavnog ravnatelja HRT-a. Dakle, iako uredbom nije mijenjala način na koji se donosi takva odluka, koja i dalje apsolutno spada u nadležnost Sabora, Vlada je retroaktivno promijenila odluku koju je donio Sabor i produljila joj valjanost do 1. listopada, što znači da je navedenu odluku donijela isključivo i jedino za potrebe predizbornog razdoblja i kako bi osigurala da na čelu HRT-a i dalje bude čovjek koji će raditi u njihovu interesu, bez obzira što se time najgrublje krši Ustav", smatra Grbin. Tumačenja da je Vlada morala intervenirati zbog pravne praznine u kojoj bi HRT ostao bez čelnog čovjeka Grbin smatra netočnima. "Postoji procedura koja je propisana za takve situacije, ona proizlazi iz Zakona o ustanovama i posredne primjene Zakona o trgovačkim društvima, koji je predvidio da privremenu upravu u takvim situacijama može imenovati sud", rekao je Grbin podsjetivši da je Vlada prije svega nekoliko mjeseci dopustila da Trgovački sud imenuje upravu Hrvatskih pošta. >> Evo koga ljubi Peđa Grbin... 'Uhvaćen' je u romantičnoj šetnji s djevojkom 