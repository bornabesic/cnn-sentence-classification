Zemaljsko osoblje dvaju berlinskih aerodroma najavljuje za petak dvadesetčetverosatni štrajk. Rad obustavljaju u pet sati, a trenutak nije slučajno odabran. U toku je velika burza turizma u Berlinu na kojoj se predstavlja deset tisuća izlagača iz gotovo 200 zemalja i koju bi do kraja tjedna trebalo posjetiti više od sto tisuća ljudi. Upravo je, pak, petak dan kada su se mnogi poslovni ljudi planirali vratiti u svoje gradove i zemlje, budući da je vikend uglavnom rezerviran za običnu publiku. Tisuće turističkih profesionalca primalo je na ITB tijekom današnjeg dana obavijesti da su im letovi otkazani. Masovno su se tražile opcije kako doći vlakom ili autobusom do nekih od najbližih gradova sa zračnim lukama, kako bi ipak koliko toliko na vrijeme krenuli kućama. Nervoze i stresa, dakako, nije manjkalo ni među hrvatskim turističkim radnicima, a neki su pokušali skratiti boravak i već danas naći mjesto na nekom letu prema Hrvatskoj. Slobodno mjesto, međutim, nije lako naći. Inače, zemaljsko osoblje berlinskih aerodroma obustavlja rad jer pregovori sindikata i poslodavca za veće plaće i bolje uvjete rada, koji traju već neko vrijeme, nisu urodili plodom. >> Ministar Cappelli s predstavnicima TUI-a o investicijama u Hrvatskoj >> Na velikoj burzi turizma i Osječani: 'Naša aplikacija nije napravljena da zamijeni stvarno putovanje'