Naoružani pjesmom, dobrom voljom i opijeni osjećajem slobode (dobro, neki i alkoholom), nekoliko desetaka tisuća maturanata diljem Hrvatske oprostilo se od školskih klupa. Slavilo se po parkovima i gradskim trgovima koje su nakratko “ukrali” političarima čiji su predizborni štandovi pali u drugi plan. Više od 800 maturanata iz devet karlovačkih i jedne dugoreške srednje škole slavilo je na ulicama svojih gradova završetak srednjoškolskog obrazovanja. Iako su već danima karlovačke ulice pune buke, pjesme, maturanata koji kostimirani u razne likove poput mornara, gejši i trbušnih plesačica, svakog dana s osmijehom prolaze gradom, jučer je zabava kulminirala. U podne su karlovački gimnazijalci na Trgu bana Josipa Jelačića otplesali salonsko kolo. Većina gimnazijalaca planira nastaviti školovanje, putovati Europom u sklopu studentske razmjene i iskusiti studentski život u Zagrebu, Rijeci ili u Karlovcu. – Sad još čekamo maturalnu večeru, no već od idućeg tjedna počinjem učiti za državnu maturu jer planiram upisati medicinu. Želim pomagati ljudima – kaže Marija. Njena prijateljica Ana izabrala je ekonomiju i voljela bi nakon studija ostati raditi u Karlovcu, no ako ne bude posla, i inozemstvo je opcija. Završili na tuđoj zabavi – Školovao sam se za građevinara i to ću i raditi. Posla ima, tako da se uskoro vidim na nekoj skeli – dobacio je veseli Ivan, koji ne mora strepiti za radno mjesto jer su građevinari traženi na tržištu rada. Karlovački i dugoreški maturanti prošetali su u velikoj povorci Karlovcem, nakon čega su zabavu nastavili u ŠRC-u Korana. Maturanti iz vukovarskih srednjih škola okupili su se jučer u središtu grada. Središnji dio bio je svečani maturalni ples quadrilla u kojem je sudjelovalo 237 maturanata koji su se pridružili Europskom quadrille plesnom festivalu 2017. i pokušali postaviti novi Guinnessov rekord u sinkroniziranom plesu. Uz Vukovar, sudjelovalo je još 58 gradova iz sedam zemalja. Bila je ovo još jedna prilika da Vukovar i Vukovarci pokažu kako ovaj grad ne treba samo gledati kroz rat i incidente. Zajedno su na jednom mjestu plesali razigrani maturanti hrvatske i srpske nacionalnosti i nikome nije smetalo što su natpisi na nekim majicama na latinici, a na drugima na ćirilici. – Nama je najvažnije da se lijepo zabavimo. Uostalom, svi se već znamo iz škole, družimo se, izlazimo zajedno. Želimo samo da nam ovaj dan zauvijek ostane u sjećanju – rekla nam je jedna maturantica. Kuju se i planovi što dalje. Neke čeka nastavak obrazovanja, neke posao, a ostale Hrvatski zavod za zapošljavanje. – Planiram nastaviti školovanje, ali još ne znam na kojem fakultetu. Zanimaju me ekonomija, fizioterapija, trgovina i menadžment. Volio bih ostati živjeti u Vukovaru, no to će prije svega ovisiti o tome hoće li biti posla – kaže nam Matej Uhlarik, maturant Ekonomske škole Vukovar. U Varaždinu se nije plesala quadrilla jer je grad bez proračuna pa nema novca za maturante koji su se zabavljali po parkovima i ugostiteljskim objektima, a dio njih prešao je rijeku Dravu i završio na fešti u susjednoj Međimurskoj županiji. Bravo za Marcelu i Viktora – Baza nam je Stari grad, tamo ima hlada. Ne idemo u kafiće jer je piće skupo. Kupimo si pivo, vino i kolu u trgovini pa si napravimo bambus – kažu. U Koprivnici se plesalo salonsko kolo. Na gradskom trgu okupilo se stotinjak maturanata. U Čakovcu je jučer završila Coolijada, pomno organizirani dani maturanata s mimohodom i koncertima. Proteklih dana grad su obilazile ophodnje sastavljene od roditelja i policajaca, sve kako bi se maturanti osjećali sigurnima. Birali su se i najmaturanti. Među djevojkama to je Marcela Mesarić iz Gospodarske škole Čakovec, smjer poljoprivredni tehničar. Planira, veli, nastaviti školovanje, najvjerojatnije u Osijeku jer je zanima poljoprivreda, a i njeni imaju voćnjak i uzgajaju konje. Iz iste škole i razreda dolazi i najmaturant Međimurja Viktor Srpak. Birao se i najbolji razred. Maturijada je za brodske maturante postala najvažniji modni događaj godine. Želeći opravdati epitet jednih od najkreativnijih u Hrvatskoj, i ove su godine defilirali gradom u maštovitim kostimima. Uz već tradicionalne sobarice, mađioničare, Indijance, Snjeguljicu ili Supermana, ulicama su defilirali i Štrumpfovi, zmajevi, paunovi, astronauti... Pobjednici su oni koji skupe najviše lajkova na društvenim mrežama. – Znamo da su pravi životni izazovi i problemi tek pred nama, ali ozbiljnost može i malo pričekati. Na zadnji dan škole najvažnije je dobro se zabaviti – zaključila je maturantica Dorotea.         Toliko slobodnih mjesta predviđeno je za upis u akademsku godinu 2017./2018. na Sveučilištu u Zagrebu. Upisna kvota za redovne studente je 10.970 mjesta, za izvanredne 1370, a za strane studente 423. Najviše studenata upisivat će Ekonomski fakultet u Zagrebu, 1310