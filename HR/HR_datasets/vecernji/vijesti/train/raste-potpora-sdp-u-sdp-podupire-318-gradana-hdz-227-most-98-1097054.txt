Mjesečno istraživanje agencije Promocije plus o društvenim i političkim preferencijama u državi CRO Demoskop pokazuje kako se pad Vlade i prijevremeni izbori odražavaju na glasačko tijelo. Nastavlja se rast negativnog trenda potpore HDZ-u, odnosno rast potpore SDP-u i Mostu. Kako prenosi HRT, prema provedenoj anketi, da su se parlamentarni izbori održali početkom srpnja ove godine, SDP bi odnio relativnu većinu. SDP, prema istraživanju, drži vrh ljestvice rejtinga političkih stranaka od 31,8 posto, što predstavlja kontinuirani rast u odnosu na prošlu godinu kada je stranka imala 25,5 posto. Nakon SDP-a, slijedi HDZ s rejtingom od 22,7 posto, što je pad uspoređujemo li rejting s lipnjem prošle godine kada su držali 26,3 posto – više od konkurentske stranke SDP-a.  Istodobno je Most, iako je bio drugi koalicijski partner HDZ-a, tijekom krize vlasti doživio oporavak svog glasačkog tijela, čije je povjerenje gubio neposredno nakon početka rada Vlade. Rezultati stranačkih preferencija nedvojbeno pokazuju kako građani percipiraju Hrvatsku demokratsku zajednicu kao glavnog krivca za prijevremene izbore, na čelu s najnegativnijim hrvatskim političarem – Tomislavom Karamarkom. Za najnegativnijeg političara glasači su, već očekivano, izabrali Tomislava Karamarka, a njegovih 39,5 posto glasova slijedi bivši predsjednik Vlade Zoran Milanović sa 19,7 posto. Već se poprilično dugo dvojica političara izmjenjuju na čelu negativnih dojmova, ali na listi su se našli i političari kao što su Zlatko Hasanbegović (5 posto) i Božo Petrov (4,8 posto). Zanimljivo, kategorija u koju su ušli svi političari, bila je i ovog puta čest odgovor i sa 11,6 posto pojavljuje se na trećem mjestu, što ukazuje na odnos građana i povjerenja koje imaju prema vladajućima – odnosno, nepostojećeg povjerenja. Pad Vlade i raspuštanje Sabora bili su najvažnija tema prošlog mjeseca za gotovo polovicu građana (48,5 posto), a teme koje slijede su ostavka Karamarka na sve državne funkcije (18,5 posto) i nastup hrvatske reprezentacije na Europskom nogometnom prvenstvu 2016. godine (10,2 posto). Predsjednica Kolinda Grabar-Kitarović redovito je na vrhu najpopularnijih političara, a za svoj je rad dobila solidnu trojku (3,02). Najveća je ocjena došla iz redova glasača HDZ-a. Istraživanje je također pokazalo kako smjer u kojem Hrvatska trenutačno ide podupire samo 6,8 građana, a čak 84,5 posto smatra da idemo u potpuno pogrešnom smjeru. >> 'Do 15. srpnja odlučit ću hoću li na izbore s Mostom' 