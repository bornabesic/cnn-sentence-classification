Premijer Andrej Plenković u izjavi novinarima nakon sastanka s dobavljačima kazao da je dogovoreno da se podmiruju prvo dobavljači kojima je blokiran račun, dok je prokuristica Kraša Marica Vidaković izjavila da je dogovoreno da se dućani Konzuma napune robom. "Bilo je jasno da postoji povjerenje dobavljača prema zakonski uređenom i strukturiranom procesu izlaska iz aktualne krize, koji je praktički započeo rješenjem Trgovačkog suda u Zagrebu nešto prije 10 sati. Jutros smo bili učinkoviti i brzi i Ramljak ima, temeljem rješenja Trgovačkog suda, puni mandat da djeluje kao povjerenik", kazao je premijer. Trgovački sud u Zagrebu imenovao je Antu Ramljaka izvanrednim povjerenikom Agrokora te zabranio pokretanje i vođenje parničnih, ovršnih, upravnih i postupaka osiguranja i dr. protiv Agrokora i njegova 24 povezana i ovisna društva u Hrvatskoj, a time se omogućuje deblokada računa koncerna i njegovih tvrtki. Kako je Plenković kazao, Ramljak će danas doći u Agrokor, snimiti stanje, obaviti primopredaju i krenuti s upoznavanjem situacije u kompaniji, a u tome će mu „sva saznanja i informacije o poslovnim odnosima, očekivanjima, obvezama i tražbinama koje imaju dobavljači biti vrlo korisna kako bi stekao cjeloviti uvid”. "Želimo nakon sastanka s bankama, koji će biti za 20-ak minuta, dogovoriti onaj drugi važan dio, a to je doznaka svježe likvidnosti,novog novca, koja će omogućiti isplatu dobavljačima", naveo je Plenković, kazavši da je unutar samih dobavljača postignut konsenzus da će prioritet u plaćanju imati oni dobavljači koji su i sami u blokadi. Dogovor dobavljača Time bi se, naveo je, postigao efekt da nova svježa sredstava omoguće da svi u lancu, do najmanjeg OPG-a „koji je dobavljač dobavljača“, dobiju sredstava i omoguće isplate plaća i normalno funkcioniranje. Također, kazao je, od dobavljača se očekuje i da danas tijekom dana nominiraju predstavnike u privremeno vjerovničko vijeće, i to jednog ispred velikih i jednog ispred malih dobavljača, a u dogovoru sa svim dobavljačima. U vezi s problemom mjenica, Plenković je kazao da je stav izvanrednog povjerenika i Vlade da "onaj koji je bio krajnji korisnik novca, kojem je novac stigao na osnovi mjenica, da taj novac treba vratiti". "To je ono što je bitno, mi ćemo iskoristiti sve mehanizme i poluge koje su nam na raspolaganju da se riješi taj problem koji tišti mnoge dobavljače", rekao je Plenković ističući kako će „cijeli ovaj proces djelovati blagotvorno i transformirajuće za metodologiju poslovanja u Hrvatskoj“.  „Mislim da smo na dobrom putu i tu vrstu svijesti i to razumijevanje sasvim sam jasno prepoznao kod iskusnih hrvatskih menadžera s kojima smo se susreli“, rekao je premijer.  Istaknuo je i kako će ovaj slučaj biti prekretnica za načine poslovanja, međusobne relacije između poslovnih subjekata.  "Sve što ćemo kao Vlada u ovom procesu uočiti da nije u skladu s ovim što bi trebalo biti normalno i poslovno prihvatljivo pouzdano, sigurno, naplativo u roku, nastojat ćemo iskoristiti kao polugu da te probleme riješimo", ponovio je. Naglasio je i kako je pitanje mjenica jedan od ključnih ciljeva izvanrednog povjerenika. Povjerenik Ante Ramljak je kazao da o tom pitanju ne može govoriti dok ne dođe u kompaniju i ne vidi pravu situaciju. Prokuristica Kraša Marica Vidaković potvrdila je da su se dobavljači među sobom dogovorili da se najprije podmiruju potraživanja onih dobavljača kojima je blokiran račun. "Danas smo se dogovorili da ćemo pustiti protok roba, da ćemo napuniti dućane i da ćemo pozvati isto tako sve zaposlenike da kupuju u Konzumu kako bismo što više omogućili sustavu da generira novi novac i da počne servisirati svoje dospjele obveze", kazala je, između ostaloga, Vidaković, ističući kako je „u protekla dva mjeseca izostala komunikacija, jer s druge strane nije bilo sugovornika i jer je nedostajao zakonski okvir, a sada su stvoreni preduvjeti da se može razgovarati s relevantnim sugovornikom“. Također, istaknula je „danas smo se dogovorili da ćemo pustiti protok roba, napuniti dućane i da ćemo pozvati svoje zaposlenike da kupuju u Konzumu kako bismo sustavu što više omogućili da generira novi novac i da počne servisirati svoje obveze, kako prema dobavljačima tako i svima u lancu“, jer su i od premijera dobili garanciju da iza projekta stoji Vlada, što znači da je njihov plasman na police Konzuma od danas siguran. Na pitanje novinara podnosi li se jednogodišnji moratorij na prisilne naplate i na vlasnike obveznika, Ramljak je odgovorio da ova zabrana naplate ide prema svim vjerovnicima, uključujući i bond holdere (imatelje obveznica)“. Dobavljači očekuju brza rješenja Glavni direktor Hrvatske udruge poslodavaca Davor Majetić kazao je nakon sastanka u Vladi s dobavljačima da je sasvim sigurno kako Vladin povjerenik za Agrokor Ante Ramljak neće raditi sam, nego će imati svoj tim, te da je dobro što je počeo proces rješavanja s konkretnim ljudima i aktivnostima. Ocijenio je dobrim što počinju razgovori kako bi kompanija mogla raditi i isplaćivati plaće i dugove dobavljačima. Na pitanje novinara što dobavljači mogu sada očekivati, s obzirom na to da ih je nekoliko tisuća, odgovorio da je "to dio koji se pokušava osigurati" jer, kako je rekao, njihovi su problemi slični i trebaju dobiti uplatu za dugovanja. Treba vidjeti što je s mjenicama koje postoje, a i s drugim problemima i naći rješenje za sve tvrtke koje su u krugu dobavljača, kazao je Majetić. Na pitanje hoće li dobavljači danas početi s isporukama robe Konzumu, odgovorio je da će to "biti odluka svakog od njih pojedinačno, odnosno vlasnika i menadžera u tvrtkama", dodajući da sada "imamo Vladu koja garantira za poslovanje Agrokora od današnjeg dana tako da je i povjerenje veće". "Danas sam optimističniji nego u petak. Imamo čovjeka, imamo dobru volju i Vlade i dobavljača, a vjerujem da će i banke biti vrlo pozitivne. Svi razumijemo težinu situacije, ali i rizika i očekujemo rješenje za stabilnost Agrokora, dobavljača te financijskog sustava. S obzirom na to da nemamo mnogo vremena, zakon je za sada dobro rješenje", kazao je Majetić. Na pitanje vjeruje li da će Vladin povjerenik bolje obaviti posao nego Antonio Alvarez III., Majetić je kazao da ne isključuje Alvarezov ostanak, ali da je to pitanje tima, a ne samo Vlade i Ramljaka kao povjerenika, dok je za bankare rekao da je najvažnije da su tvrtke odblokirane. Kompanijama iz sastava koncerna Agrokor u ponedjeljak tijekom prijepodneva, naime, poslovni su računi odblokirani, pokazuju podaci Financijske agencije (Fina). Oko 11.30 sati u blokadi tako više nisu računi Agrokora, Zvijezde, Konzuma, Leda, Jamnice, Vupika, Belja, PIK-a Vinkovci, Agrokor trgovine, Solane Pag, Agrolagune i drugih. "Sve ćemo raspraviti i na GSV-u. Ramljak neće sam odlučivati tko je prioritetniji od dobavljača za isplate. Bit će tu povjerenstvo sastavljeno od dobavljača, banaka i drugih uključenih, a cilj je pomoći prije svega onima koji već danas zbog nelikvidnosti imaju problema. Dakle, pomoći onima kojima je najhitnije, a onda onima koji mogu malo čekati, odnosno njih će se moliti da budu strpljiviji", poručio je Majetić. Ante Ramljak je dobar izbor Denis Matijević iz Agrofructusa kazao je kako dobavljači očekuju brza rješenja. "Sada država stoji iza cijelog procesa, ima našu podršku i očekujemo brza rješenja, do Uskrsa", rekao je Matijević. Predsjednik Uprave Podravke Marin Pucar izjavio je kako smatra da je Ante Ramljak dobar izbor za izvanrednog povjerenika u Agrokoru. "Mislim da je gospodin Ramljak dobar izbor i da će sa svima nama pronaći najbolja rješenja da sustav opstane i da svi zajedno u okviru tržišnih okolnosti omogućimo da Konzum i cijeli Agrokor zadrže svoje pozicije i poslovanje u idućem razdoblju", rekao je Pucar. Na pitanje kad očekuje novu financijsku injekciju za Agrokor, odgovorio je da bi prema načelnim informacijama prva likvidnost trebala ući u Agrokorov sustav već ovaj tjedan, čime će svi dobavljači dobiti prve tranše, odnosno dio sredstava koja im se duguju. Upitan hoće li to biti 150 milijuna eura, kao što se nagađalo, odgovorio je da to treba pitati banke. "Mislim da će biti nešto više, ali banke će tijekom dana definirati s Ramljakom prvi iznos", rekao je Pucar. Na pitanje kada će početi ponovno dostavljati robu Konzumu, odgovorio je da je Podravka robu uvijek dostavljala te da je i danas iskazala spremnost sačuvati budućnost Agrokora i Konzuma. "Mislim da je i stupanjem na snagu novoga zakona sigurnost opskrbe Konzuma povećana. Podravka, a mislim i svi ostali dobavljači, shvaćaju poruku Vlade i žele da sustav opstane, a sva ćemo otvorena pitanja rješavati sljedećih tjedana", kazao je Pucar. >>Ratni put novog 'šefa' Agrokora: 'Kao dragovoljac, javio se za proboj u Vukovar' >>Sedam dana drame u Agrokorovu tornju. Todorićevi sinovi: Tata, bankrotirali smo >>Kako je dječak iz Božjakovine gradio veliko poslovno carstvo 