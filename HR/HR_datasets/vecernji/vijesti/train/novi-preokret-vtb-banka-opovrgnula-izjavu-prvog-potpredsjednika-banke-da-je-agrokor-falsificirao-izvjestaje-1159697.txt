Jučer kasno navečer VTB banka opovrgnula je izjavu prvog potpredsjednika banke Jurija Solovjeva da je Agrokor falsificirao izvještaje. Kako prenosi Bloomberg i ruski mediji, u VTB banci objašnjavaju da je bilo samo nepravilnosti u izvještajima, ali ne i falsificiranja. Ministar financija Zdravko Marić kaže da ne želi komentirati ništa vezano uz nagađanja oko izvještaja u Agrokoru.  – Ja nisam bio odgovoran za njihovo sastavljanje. Bio sam rang ispod uprave, no ne i uprava – kaže Marić. Na Zagrebačkoj burzi danas ujutro nastavljen je oštar pad indeksa Crobex, ponajviše pod pritiskom pada cijena dionica kompanija iz sastava Agrokora nakon što je u srijedu navečer agencija Moody's ponovno smanjila kreditni rejting tog koncerna. Indeks Crobex bio je oko 9.45 sati u minusu 4,7 posto, na 1920 bodova, potonuvši na najnižu razinu od 22. rujna 2016. Istodobno, Crobex10 pao je 4,42 posto, na 1105 bodova, što je njegova najniža razina od 21. rujna 2016. Padaju cijene dionica Najveći promet, 2,4 milijuna kuna, ostvaren je dionicom Leda, a cijena joj je potonula gotovo 14 posto, na 5.100 kuna. Slijedi dionica Jamnice, s prometom od gotovo 2 milijuna kuna i padom cijene za 10,43 posto, na 89.997 kuna. I ostala izdanja iz sastava koncerna Agrokor bilježe gubitke, iako uz niže promete. Tako je dionica Vupika pojeftinila 14,8 poto, na 31,62 kune, a Belja za 10,3 posto, na 17,15 kuna. I cijene većine ostalih izdanja također su u minusu. Tako je nastavljen pad cijena dionica kompanija iz sastava Agrokora, koje su jučer znatno izgubile na vrijednosti, nakon što je zamjenik izvršnog direktora ruske banke VTB Jurij Solovjev kazao da hrvatska Vlada i skupina Agrokorovih kreditora namjeravaju potpisati sporazum o mirovanju obveza. "Razdoblje mirovanja (standstill) bit će u početku relativno kratko. Moguće su promjene u dioničarskoj strukturi (nakon restrukturiranja duga)", kazao je Solovjev. Istaknuo je da je oformljena skupina kreditora kojom predsjeda ruska banka Sberbank, najveći Agrokorov kreditor. Kreditori očekuju da će izraditi plan restrukturiranja, a razmotrit će i opciju prodaje dijela Agrokorova poslovanja radi smanjenja duga. Agencija Moody's smanjila je sinoć kreditni rejting Agrokora s prijašnjih B3 na Caa1, a vjerojatnost bankrota na Caa1-PD s B3-PD, dok izgledi za rejting i dalje ostaju negativni jer kompanija više nije u stanju održavati visoku razinu obveza prema dobavljačima, što može oslabiti njezinu likvidnost. Agrokor je ranije u srijedu najavio kako će uskoro izići s objavom vezanom za trenutačno stanje i buduće korake kompanije. Jamnica i Ledo o padu cijena dionica Iz Leda i Jamnice danas su Zagrebačkoj burzi odgovorili da nemaju saznanja o bitnim činjenicama koje bi utjecale na znatan pad cijena njihovih dionica dan ranije te da je do toga "vjerojatno došlo uslijed učestale medijske eksponiranosti većinskog dioničara Izdavatelja". Samo u srijedu cijena dionice Leda potonula je 11,59 posto, na 6.100 kuna, a Jamnice 15,25 posto, na 100.000 kuna.  Dionica Belja, pak, pojeftinila je 6,17 posto, na 19 kuna, Vupika za 1,82 posto, na 37,31 kunu, dok je dionica Zvijezde poskupjela blagih 0,06 posto, na 3.099 kuna. Zagrebačka je burza na tako znatan pad cijena dionica, koji je prouzročio i pokretanje dražbe uravnoteženja (volatility auction), reagirala upitom o eventualnom postojanju cjenovno osjetljivih informacija. U odgovoru obiju tvrtki stoji kako nemaju "saznanja o materijalnim činjenicama koje bi u navedenom razdoblju mogle utjecati na cijenu dionica" te da potvrđuju da uredno ispunjavaju obveze propisane za Službeno tržište Zagrebačke burze. "Navedeni pad cijene dionice vjerojatno je posljedica negativne medijske pojavnosti većinskog dioničara izdavatelja tijekom navedenog razdoblja", stoji u odgovoru Leda i Jamnice. Iz Jamnice tome dodaju i da ne mogu "komentirati napise koji se objavljuju u medijima vezano za većinskog dioničara", a u odgovoru Leda stoji da će ta tvrtka "i ubuduće održavati kvalitetan visoki nivo transparentnosti prema investicijskoj javnosti".  >>Ulagači histerično prodaju dionice tvrtki iz sastava Agrokora >>Moody's snizio kreditni rejting Agrokora. Iz tvrtke poslali kratku izjavu medijima Branko Roglić, vlasnik distributerske kompanije Orbico, kazao je za 24 sata da su Agrokoru pustili zadužnicu, odnosno da su pokrenuli prisilnu naplatu oko 10 milijuna kuna.  – Moj financijski menadžment bio je na sastanku u Agrokoru. Tražili su da im se plati dug, ali im je u jednom trenutku rečeno da oni više ne odlučuju o plaćanju. Kada oni ne odlučuju o plaćanju, mi smo odmah pustili zadužnicu – kazao je Roglić te dodao da su Agrokoru prestali dostavljati robu još prije Božića. (Vecernji.hr) 