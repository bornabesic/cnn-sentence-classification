Ruske obavještajne službe priopćile su u subotu da su otkrile "planirani" informatički napad čija je svrha bila špijunirati dvadesetak organizacija, pa tako i javnih agencija te vojne industrije. Savezno vijeće za sigurnost (FSB), sljednik sovjetskog KGB-a, navodi u priopćenju da je otkrio slučajeve inficiranja štetnim programom "namijenjenim informatičkoj špijunaži mreža dvadesetak organizacija na ruskom teritoriju". Ciljane organizacije su "vladina i upravna tijela, znanstvene i vojne ustanove, vojno-industrijska poduzeća i druge, iznimno važne infrastrukture", dodaje FSB. "Okolnosti upućuju (...) na planirani napad koji su izveli stručnjaci", ističe, ne navodeći tko su mogući počinitelji. Ruska obavještajna služba tvrdi da je virus poslan u običnom privitku uz elektroničku poštu koji je hakerima omogućio da uhvate podatkovni promet, prisluškuju telefonske razgovore, uključe kamere i mikrofone zaraženih uređaja, čak da znaju koje su tipke na tipkovnici bile aktivirane. Vijest FSB-a dolazi u času kada američka Demokratska stranka sumnjiči Rusiju da je odgovorna za objavljivanje u javnosti elektroničke pošte koja je pokazala da je čelništvo stranke favoriziralo Hillary Clinton u odnosu na Berniea Sandersa za predsjedničkog kandidata. Kremlj je zanijekao svako upletanje. >> Haker koji je u zatvor strpao najvećeg zviždača 