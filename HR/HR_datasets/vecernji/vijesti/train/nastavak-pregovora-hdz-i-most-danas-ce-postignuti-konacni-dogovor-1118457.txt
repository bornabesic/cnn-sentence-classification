Nakon četverosatnih pregovora o formiranju nove Vlade, čelnici HDZ-a i Mosta Andrej Plenković i Božo Petrov danas su pred novinare izišli zadovoljni razgovorima na kojima je bilo riječi o ustroju buduće hrvatske Vlade, a iako detalje nisu otkrivali, Plenković je najavio kako će se broj ministarstava smanjiti.   "Razgovarali smo o ustroju buduće vlade te smo vrlo detaljno govorili o nadležnostima u pojedinim resorima i broju ministarstava. Također, razgovarali smo i o precizno identificiranim željama i ambicijama HDZ-a i Mosta u kojim su resorima trenutačno fokusirani njihovi prioriteti", rekao je Plenković. Uvjeren je, kaže, i da su blizu rješenjima koja će omogućiti učinkovitu, racionalnu i kvalitetnu Vladu. Plenković je istaknuo kako je cilj HDZ-a da do ponedjeljka, kada će biti održane konzultacije kod predsjednice Republike, dođu s potrebnih 76 potpisa kako bi od nje dobili mandat za sastavljanje nove Vlade. Predsjednik HDZ-a najavio je kako rade na tome da broj ministarstava bude nešto manji nego što je sadašnjih dvadeset, no nije precizirao koliko će biti ukupno ministarstava, tek je naznačio da će se neka ministarstva spajati. "Dobili smo prijedloge HDZ-a, a također smo dali i svoje prijedloge o tome na koji način vidimo buduću izvršnu vlast. O samim prijedlozima ćemo, i mi i kolege iz HDZ-a, raspraviti na sastancima svojih tijela i nadam se da će se na kraju postići dogovor", rekao je Petrov. Smatra da je realno očekivati "razrješenje u sljedećih nekoliko dana". Medijska nagađanja o tome da se moraju odlučiti između Ministarstva unutarnjih poslova i mjesta predsjednika Sabora nije htio komentirati. "Što se tiče bilo kakvih konstrukcija vezanih za određena ministarstva, prema mome mišljenju ne bi bilo dobro izlaziti s imenima i resorima, a kad se završe pregovori – mediji će znati sve", rekao je čelnik Mosta. Kada se dogovori cjelokupni paket, objavit će sve informacije, poručio je. Na pitanje kada će nastaviti razgovor s predstavnicima nacionalnih manjina, predsjednik HDZ-a Andrej Plenković rekao je da će te razgovore nastaviti ovaj tjedan, no i da im je sada prioritet formirati parlamentarnu većinu HDZ-a i Mosta. Najavio je i da će se dio sadržaja programa Vlade odnositi na zaštitu manjinskih prava, a dio posebnih točaka koje su bitne za svaku nacionalnu manjinu bit će u operativnom programu Vlade. Razgovori se sutra ujutro nastavljaju po radnim skupinama, a u 15 sati u središnjici HDZ-a održat će se sastanak čelnika HDZ-a i Mosta. >> Plenković: Bit će sličan broj ministarstava. Ništa još nije dogovoreno dok nije sve dogovoreno >> Igre moći u sastavljanju Vlade – hoće li HDZ i Most izbjeći ‘cik-cak’ model 