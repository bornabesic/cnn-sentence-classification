Kada je kandidat za predsjednika Francuske Emmanuel Macron u siječnju bio u Berlinu, nije bilo nikakve šanse da se susretne s kancelarkom Angelom Merkel. Tu povlasticu tada je iskoristio kandidat republikanaca François Fillon koji je tada bio favorit. No u posljednja dva mjeseca puno se toga promijenilo. Fillonu se zbog raznih skandala obrušila popularnost, a protiv njega je otvorena i istraga. S druge strane, Macronu popularost raste i sada ga mnogi percipiraju kao jedinog koji u drugom krugu može poraziti Marine Le Pen. Za to ima više od 60 posto šanse. Nakon što su objavljeni rezultati izbora u Nizozemskoj, iz kojih je dosta jasno vidljivo da krajnje desno usmjereni populisti nisu ni izdaleka toliko jaki, otvara se nada da ni Le Pen neće uspjeti doći do Elizejske palače. Hegelovac i financijaš Prema najnovijim istraživanjima Macron i u prvom krugu pobjeđuje, a u drugom krugu njegova bi pobjeda mogla biti premoćna. Ako takvo raspoloženje potraje do 23. travnja kada se održava prvi krug i do 7. svibnja za kada je zakazan drugi krug, potpuno je jasno da će upravo Macron biti najvažniji europski partner njemačkoj kancelarki. Emmanuel Macron potkraj ove godine napunit će 40 godina, pa bi mogao biti najmlađi francuski predsjednik u povijesti. Rođen je u liječničkoj obitelji u Amiensu, a diplomirao je filozofiju, ali i politologiju i javnu upravu u Parizu. No mnogi tvrde da je upravo filozofija njegovo temeljno obrazovanje i da ga upravo to čini najvećim intelektualcem u francuskoj politici. Doktorirao je na Hegelu, a bio je izuzetno blizak glasovitu francuskom filozofu Paulu Ricoeuru. No nakon završetka školovanja, život ga je usmjerio u sasvim drugom pravcu – prvo je bio inspektor u ministarstvu financija, a nakon toga prešao je u investicijsko bankarstvo zaposlivši se u Rothschild & Cie Banque, što mu je u samo četiri godine donijelo poprilično bogatstvo. Od 2006. do 2009. bio je član Socijalističke stranke. Oženio se profesoricom Iako je stranku formalno bio napustio, François Hollande ga je nakon ulaska u Elizejsku palaču imenovao šefom svoga ureda, a 2014. ministrom gospodarstva. To mjesto napustio je u kolovozu prošle godine kako bi započeo samostalnu političku karijeru u pokretu “Naprijed” kojemu je kao glavni cilj postavio obnovu političkog života u Francuskoj. Neki ga smatrju pravim socijaldemokratom, a drugi liberalnim socijalistom. Dok je bio u stranci, podržavao je njezino konzervativnije krilo čiji je predvodnik bio Manuel Valls. Zalaže se za produbljivanje integracija unutar EU, a protivnik je zatvaranja vrata imigrantima. Kaže da je zagriženi sekularist i da se protivi svim zakonskim zabranama nošenja marama i drugih vjerskih simbola. Jedna od zanimljivosti vezanih uz njega je to da se oženio svojom 24 godine starijom gimnazijskom profesoricom s kojom je u vezi od svoje 16. godine. >>EP ukinuo imunitet Marine Le Pen zbog fotografija objavljenih na Twitteru 