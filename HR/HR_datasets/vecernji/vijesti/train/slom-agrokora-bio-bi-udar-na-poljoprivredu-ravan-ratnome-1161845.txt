Dva do tri milijuna jaja s farme Zdravka Crnčana iz Marijanaca završavala su, godišnje, na policama Konzuma. Posljednju pošiljku isporučio im je prije 15 dana – i stao. – Dužni su mi oko 400.000 kuna, nemam čime kokoši hraniti – započinje Crnčan, vlasnik Marijančanke. Višak jaja koji mu se stvara zbog krize u Agrokoru, teško je, kaže, preusmjeriti. Vezani su za trgovačke lance, a propast jednoga već je prije osjetio na svojoj koži. – Božo Omazić i Biljemerkant ostali su mi dužni 250.000 kuna, častio sam ga da može igrati tenis, to mu je za bolji reket – ogorčen je on. Peradarstvom se bavi od 1988., a na njegovoj se farmi snese 10 do 12 milijuna jaja godišnje. Nekada je proizvodio i 20 milijuna jaja. – Bio sam ekskluzivni i jedini dobavljač jaja za Alastor. Kada je taj lanac prešao u ruke Ivice Todorića 2002., nastavili smo raditi, ali više nam se nije plaćalo, nego se kompenziralo kroz hranu i njegove proizvode. I tako je već 15 godina. Nisam ni glup, ni tup, i školovan sam i iskusan, i znam da se ne može uspjeti ako netko ne stoji iza vas. Agrokor je od početka firma političkih elita. Todorić je u Saboru imao uza se i lijeve i desne, dakle on je uvijek imao većinu. Slavonija će za deset godina biti prazna – stava je Crnčan. Strepe i baranjski proizvođači, vezani za tvrtku Belje. Petar Pranjić iz Čeminca prodaje Agrokoru kukuruz, ječam, soju i pšenicu. – Kukuruz predamo u jesen, a tek idućeg proljeća nam plate. Bilo je i lijepih dana, ali nije to ono što smo očekivali. Dolaskom Agrokora nadali smo se Belju kakvo je nekad bilo, ponos i dika. No, uzurpirali su najkvalitetniju zemlju, a seljacima su ostale mrvice. Opstalo je možda 60 posto seljaka koji su prije surađivali s Beljem. Prije je svaka druga kuća imala po 20 bikova, 100 svinja, a danas se dva šlepera tovne junadi ne bi mogla skupiti u cijeloj Baranji. Selo je ubijeno, država se možda vodila onom “brigo moja, prijeđi na drugoga”, a stvorila je monopolista i ovisnike – rezimira Pranjić. Nije trebala tolika firma Da nije sve crno u priči oko Agrokora i da je on “kičma hrvatske poljoprivrede”, stava je, pak, Matija Brlošić, čelnik Hrvatske poljoprivredne komore. – Uveli su nove tehnologije u obradi zemljišta, u tovu, u proizvodnji mesa i mlijeka. I kao tržišni igrač, uvijek je Agrokor nudio višu otkupnu cijenu pšenice od ostalih. Mnogi su, unatrag pet godina, kasnili s plaćanjima, a Agrokor je slovio za dobrog partnera – navodi Brlošić. Zbog veličine i važnosti, kriza u tom koncernu, dodaje, dodirnut će svakog proizvođača, “i u Slavoniji i bilo gdje u zemlji”. – Direktno ili indirektno, cijela je poljoprivreda naslonjena na njega. Naši se poljoprivrednici sami nisu mogli toliko organizirati, u smislu i preuzimanja robe, i skladištenja, i distribucije. Postavlja se, pak, pitanje je li Hrvatskoj trebala tolika firma, ali to nije na nama – nastavlja. Čak milijardu i pol kuna, po nekim procjenama u javnosti, duguje Todorićev koncern malim dobavljačima. No, Brlošić ističe kako točnu brojku zna jedino Agrokor i napominje kako “ima dosta i tek započete proizvodnje”. – Kada bi se zatvorile firme u tom sustavu, taj bi udar na poljoprivredu bio ravan onome ratnome. Banka bi blokirala proizvođače, radilo bi se samo da se preživi – strahuje Brlošić. Zemlja je državna, dodaje, “nitko ju neće odnijeti”, no nada se kako će poduzeća preuzeti domaći, a ne stranci. – Nestankom Agrokora, u velikoj mjeri nestalo bi i hrvatsko tržište hrane. Agrokor mora proći restrukturiranje kao sustav, ali ne smije ni sekunde prestati raditi jer će uništiti hrvatske prehrambene proizvođače, OPG-ovce koji više neće imati distribucijski kanal za hrvatsko tržište – poručuje Željko Kraljičak, osječko-baranjski dožupan i diplomirani inženjer poljoprivrede. Agrokor nije bio samo organizator i proizvođač, već i distributer u značajnoj mjeri, “i to je sada problem”. Riječ je o koncernu, nadodaje, koji se sve više zatvarao u vlastiti sustav. – Belje je imalo razvijenu mesnu industriju, Vupik isto, a Todoriću nisu trebale tri mesne industrije kada je razvijao PIK Vrbovec. Nama je drago da je PIK Vrbovec postala velika i priznata firma, ali žao nam je što ta radna mjesta nisu u Slavoniji – navodi Krlajičak. Ne smije se, naglašava, sijati panika jer se smanjuje vrijednost kapitala, “a time i mogućnost da se nešto napravi”. Prijeti socijalna bomba A koliko je bespoštedna tržišna borba, svjedoči i slučaj iz okolice Zagreba. Tamošnji su se povrćari požalili, potvrđuju nam i u HPK, kako im navodno strani trgovački lanci nude suradnju, ali uz uvjet da prestanu surađivati s Konzumom. – Ucjenjuje ih se, na neki način, pruža im se ulazak njihovih proizvoda u druge trgovačke lance, strane, ali uz uvjet da više ne plasiraju robu u Konzumu. To nije fer igra u situaciji kada mali dobavljači imaju ogromna potraživanja od Agrokora – zaključuje M. Brlošić. Koncern Agrokor najveći je poslodavac u Slavoniji. Kroz tri PIK-a, Belje, Vupik i Vinkovci, te tvrtke poput Konzuma u Vukovarsko-srijemskoj i Osječko-baranjskoj županiji Agrokor je direktno zapošljavao oko 3500 radnika. Ovoj brojci treba dodati i nekoliko tisuća kooperanata čije poslovanje ovisi o koncernu Agrokor tako da ovaj koncern direktno ili indirektno „hrani“ oko 20.000 ljudi u Slavoniji. Zbog toga mnogi misle kako je neophodno što prije riješiti pitanje Agrokora jer u suprotnome prijeti da Slavonija postane socijalna bomba u Hrvatskoj.       >> Ivica Todorić: Danas sam ponosan čovjek jer sve što sam izgradio danas sam svojim potpisom predao hrvatskoj državi >> Trgovački sud: Vlada ima rok od dva dana za imenovanje izvanrednog povjerenika za Agrokor Direktor županijske komore Hrvatske gospodarske komore Vukovar Ivan Marjanović podsjeća u kakvom su stanju bile tvrtke koje je Agrokor preuzimao u vrijeme privatizacije. – Vupik je bio gotovo mrtva tvrtka u kojoj je bilo postalo upitno bukvalno sve. Nekoliko godina nakon što ga je Agrokor privatizirao Vupik je postao profitabilna i ozbiljna tvrtka. Isti je slučaj bio s PIK-om Vinkovci i PIK-om Belje – ističe Ivan Marjanović. O značaju Agrokora za cijelu Slavoniju govori i podatak da je samo u Vupik od dana privatizacije Agrokor uložio oko 625 milijuna kuna. Pri tome su izgrađene nove farme, obnovljena je mehanizacija, izgrađena utovarna rampa na Dunavu, zasađeni novi nasadi vinograda… Stotine milijuna kuna uložene su i u druge tvrtke kojima je Agrokor vlasnik. – Htjeli mi to reći ili ne, ali Agrokor je posredstvom svojih tvrtki i ogromnih ulaganja imao velik utjecaj na razvoj Slavonije. Radi zaposlenih ljudi i kooperanata neophodno je da se situacija što prije sredi. To je važno za tvrtku, poljoprivredne kooperante, zaposlene, ali u psihološkom smislu i za sve ostale dionike u ovome kraju – rekao je direktor županijske komore HGK Marjanović. 