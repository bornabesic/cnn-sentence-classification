Kako bi se spriječili mogući teroristički napadi, njemački Savezni ured za migracije i izbjeglice (Bamf) ubuduće će smjeti kontrolirati podatke s mobitela izbjeglica kako bi temeljito provjerio njihov pravi identitet. Naime, gotovo svi teroristički napadi koji su se dogodili u Europi koordinirani su s pomoću mobitela. Zadnji teroristički napad koji je trebao izvesti pripadnik ISIL-a u elitnom bejrutskom kvartu Hamra spriječen je u zadnji trenutak upravo zahvaljujući tome što je libanonska obavještajna služba imala registriran taj broj mobitela te presrela razgovor između vođa ISIL-a u Raki i terorista. Naime, pri ulasku u Libanon svaki sirijski izbjeglica mora registrirati broj i vrstu mobitela te je dužan nadležnim organima prijaviti bilo kakvu promjenu. Njemačko ministarstvo unutarnjih poslova priprema zakonske izmjene koje bi djelatnicima Bamfa omogućile uvid u podatke na mobitelima izbjeglica i bez njihova odobrenja, kao što je trenutačno slučaj. Stoga će uredi za registraciju izbjeglica uskoro biti opremljeni specijalnim tehničkim pomagalima koja će im omogućiti brzo čitanje traženih podataka s mobitela izbjeglica. Isto tako, proces utvrđivanja pravog identiteta tražitelja azila ključni je element u procesu priznavanja ili odbijanja zaštite. Prema informacijama Bamfa, lani je u 50 do 60 posto svih slučajeva podnesenih zahtjeva za azil postojala potreba utvrđivanja pravog porijekla. Zakonske promjene dio su paketa koje je početkom veljače donijela savezna vlada kojoj je cilj brže rješavanje zahtjeva za azilom i sustavnije protjerivanje onih kojima je zahtjev za azil odbijen. I novi američki predsjednik Donald Trump najavio je da će i SAD kontrolirati mobitele ljudi koji ulaze u Ameriku, morat će davati svoje lozinke za Facebook i druge društvene mreže.      >> ISIL je na koljenima, islamisti bi do Europe >> Amerikanci: Uništili smo zapovjedni centar IS-a u Mosulu 