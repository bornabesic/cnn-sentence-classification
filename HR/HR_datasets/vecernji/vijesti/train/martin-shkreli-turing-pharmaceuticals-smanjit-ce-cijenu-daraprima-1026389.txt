Američka farmaceutska kompanija srezat će cijenu lijeka za oboljele AIDS-a koju su prethodno, na opće zgražanje javnosti, podigli za više od 5000 posto. Kako prenosi BBC, šef Turing Pharmaceuticalsa Martin Shkreli, inače sin imigranata hrvatsko-albanskog podrijetla, rekao je američkim medijima da će smanjiti cijenu, ali ne i koliko. Tvrtka je u kolovozu kupila prava na lijek Daraprim i potom podigla cijenu sa 13,50 na 750 dolara (oko 5100 kuna). Shkreli je u ponedjeljak, nakon žestokih reakcija, branio poskupljenje, tvrdeći da će postignuti profit pomoći u istraživanju novih vrsta liječenja, a kritičarima je poručio da ne razumiju farmaceutsku industriju. Međutim, na kraju se ipak predomislio. – Dogovorili smo se da ćemo smanjiti cijenu Daraprima kako bi bio povoljniji i omogućio tvrtki da ostvari profit, ali jako mali profit – rekao je 32-godišnji Shkreli za ABC News. Shkreli je prethodno govorio kako je Daraprim prije bio podcijenjen, što je objasnio na slikovit način. – Da je postojala tvrtka koja je prodavala Aston Martin po cijeni bicikla, i da mi kupimo tvrtku i želimo uvesti cijene na razini Toyote, mislim da to ne bi trebao biti zločin – rekao je Skhreli, dodajući da rade dobru stvar s profitom – "vraćaju ga u ruke pacijenata". Shkreli je zahvaljujući ovakvoj reakciji na negodovanje javnosti i prilično bahatom ponašanju na društvenim mrežama zaradio titulu najomraženijeg čovjeka u SAD-u. – I čini se da mediji odmah upiru prst u mene. Ja ću im uzvratiti jednim prstom, ali ne kažiprstom ili malim prstom – napisao je na Twitteru Shkreli nakon što se vijest o poskupljenju proširila medijima. U međuvremenu je "povukao ručnu" i ugladio javne nastupe. >> Tri skupa lijeka za hepatitis C od danas na besplatnoj listi HZZO-a 