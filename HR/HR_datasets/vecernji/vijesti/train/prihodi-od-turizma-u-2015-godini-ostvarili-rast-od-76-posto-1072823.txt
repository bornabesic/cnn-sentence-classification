Prema podacima Hrvatske narodne banke (HNB), tijekom 2015. godine prihodi u turizmu od stranih gostiju iznosili su 7 milijardi i 961 milijuna eura, što u odnosu na 2014. godinu (7 milijardi i 401 milijun eura), predstavlja rast od 7,6 posto, odnosno 559,5 milijuna eura, priopćilo je danas Ministarstvo turizma. Prihodi iz osobnih razloga u tom razdoblju iznosili su 7 milijardi i 742 milijuna eura te su porasli za 7,4 posto, odnosno za 534,1 milijun eura u odnosu na 2014. godinu. Prihodi iz poslovnih razloga tijekom 2015. prvi put su nakon 2007. ostvarili rast u odnosu na godinu prije i to s iznosom od 219 milijuna eura, odnosno ostvaren je rast od čak 13 posto ili 25 milijuna eura više u odnosu na 2014. godinu. U četvrtom tromjesečju, odnosno tijekom listopada, studenog te prosinca 2015. godine prihodi od turizma iznosili su 663,5 milijuna eura, što u odnosu na isto razdoblje prošle godine (622,8 milijuna eura) predstavlja rast od 6,4 posto, odnosno rast od 40,7 milijuna eura. Prihodi iz osobnih razloga porasli su za 40,2 milijuna eura, odnosno za 6,9 posto. U četvrtom tromjesečju 2015. ti su prihodi iznosili 620,9 milijuna eura, dok su za isto razdoblje prošle godine iznosili 580,7 milijuna eura. Prihodi dolazaka iz poslovnih razloga u četvrtom tromjesečju iznosili su 42,6 milijuna eura, odnosno ostvaren je rast od 1,2 posto te ostvareno 0,5 milijuna eura više nego tijekom istog razdoblja 2014. godine. „Vrlo smo zadovoljni prihodima koji su dosegli gotovo 8 milijardi eura, što je bilo prema našim očekivanjima. Uz domaću potrošnju prihodi će iznositi najmanje 9,3 milijardi eura, a to predstavlja najbolji rezultat do sada. To je rezultat sinergijskog rada svih u turističkom sektoru te im svima čestitam na odličnim rezultatima u prošloj godini. S obzirom na investicije koje se planiraju ove godine i u hotelski sektor i u dodatne sadržaje, vjerujem da će 2016. nadmašiti 2015. godinu“, istaknuo je ministar turizma Anton Kliman. Udio prihoda od putovanja – turizma u ukupnom BDP-u u 2015. godine iznosio je 18,1 posto, što predstavlja rast od 0,9 postotnih poena u odnosu na 2014. U četvrtom tromjesečju udio prihoda od putovanja – turizma u ukupnom BDP-u  iznosio je 6 posto, što u odnosu na isto razdoblje 2014. predstavlja rast udjela od 0,2 postotna poena. >> Tuniski prihodi od turizma 'potonuli' nakon lanjskih napada 