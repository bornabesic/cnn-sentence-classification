Turska svoj protuteroristički zakon neće mijenjati prema volji Bruxellesa već će raditi po svom, rekao je predsjednik Tayyip Erdogan u petak, a Njemačka, arhitektica sporazuma Turska-EU, traži da Ankara poštuje taj dokument kojim se zaustavlja migrantski val u Europu.  "Europska unija od nas traži da promijenimo protuteroristički zakon. U tom slučaju reći ćemo im 'Mi ćemo na naš, a vi na vaš način", rekao je Erdogan u Istanbulu. Turska je ispunila velik dio kriterija koje od nje traži Europska unija u zamjenu za ukidanje viza turskim građanima, no Bruxelles još traži da turski parlament izmijeni svoj protuteroristički zakon tako da ga uskladi s europskim demokratskim standardima.  Turska tvrdi da je dosad ispunila 68 od 72 točaka koje je zatražio EU i da se pregovara o pet preostalih uvjeta do kraja lipnja. "Ne mislim da će biti problema s tim uvjetima", rekao je ovaj tjedan turski dužnosnik koji je želio ostati neimenovan. Europska komisija predložila je u srijedu ukidanje viza za Turke koji putuju u posjet nekoj članici EU, u Schengensku zonu, ali uz ispunjenje određenih uvjeta. Dio je to sporazuma Ankara-EU sklopljenog 18. ožujka, kojim se Turska obvezuje prihvatiti sve migrante u zamjenu za ukidanje viza, ubrzanje pregovora o članstvu u EU i za financijsku pomoć.  "Tursku napadaju terorističke organizacije i sile koje ih izravno ili neizravno pomažu, a EU nam tada kaže da moramo mijenjati zakon o terorizmu", rekao je Erdogan, prenosi Reuters.  Skupine za zaštitu ljudskih prava kažu da se Turska koristi svojim široko definiranom protuterorističkim zakonom da ušutka glasove nezadovoljnika, što uključuje i uhićenje novinara te profesora kritičnih prema vladi. Ankara, međutim, tvrdi da je za nju ključno boriti se protiv kurdskih militanata u domovini i protiv džihadističke Islamske države koja Turskoj prijeti iz susjednih zemalja Sirije te Iraka.  "Nemoguće je mijenjati zakon i praksu dok se naša zemlja intenzivno bori protiv raznih terorističkih organizacija", rekao je ministar za europske poslove Volkan Bozkir.  Njemačka, koja je predvodila EU u sklapanju sporazuma s Ankarom, inzistira na poštivanju svih odredbi sporazuma.  "Europska unija i Njemačka u budućnosti će provesti sve obveze i to isto očekujemo i od turske strane", rekao je u Berlinu George Streiter, glasnogovornik kancelarke Angele Merkel. Vezani članak  Naznačio je da je Berlin vrlo dobro surađivao s turskim premijerom Ahmetom Davutogluom, koji je najavio ostavku, rekavši "Polazimo od načela da će se ta dobra i konstruktivna suradnja nastaviti s novim premijerom". Ostavka premijera Davutogla trebala bi ojačati poziciju predsjednika Erdogana, piše AFP dodajući da predsjednik nije cijenio to što je Davutoglu bio u prvome planu dok je Turska pregovarala s Bruxellesom o migraciji.  I europske institucije pitaju se što će slijediti nakon Davutogluove ostavke.  Odluka se očekuje na izvanrednom kongresu vladajuće stranke AK 22. svibnja. Predsjednik Europskog parlamenta Martin Schulz nada se "da će nova turska vlada i budući premijer, tko god on bio, nastaviti započetu suradnju". 