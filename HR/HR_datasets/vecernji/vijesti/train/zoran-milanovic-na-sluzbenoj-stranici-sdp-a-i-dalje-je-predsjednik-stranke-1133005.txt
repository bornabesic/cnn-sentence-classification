SDP u subotu održava izbornu konvenciju na kojoj bira 18 članova Predsjedništva stranke i 103 člana Glavnog odbora. Iako je nedavno za predsjednika stranke uvjerljivim brojem glasova od 64,54 posto odabran Davor Bernardić, na službenoj stranici stranke njegova imena nema. Naime, socijaldemokrati na stranici SDP-a kao predsjednika stranke i dalje navode Zorana Milanovića, dok se Bernardić spominje kao njezin potpredsjednik. Vjerojatno je da će stranica biti ažurirana nakon današnje konferencije i službenog odabira novih, glavnih ljudi stranke.  Podsjetimo, Bernardić je 27. studenoga postao predsjednikom SDP-a nakon što je stranku posljednjih devet godina vodio Milanović. On mu je i čestitao na pobjedi rekavši da se SDP zalaže za slobodu, jednakost i solidarnost. - Danas je pobijedio SDP. Hvala Zoranu Milanoviću i na svemu dobrome što je napravio. Hvala svima koji su me podržavali kad je bilo najteže. SDP je pokazao da se može mijenjati. Od sutra krećemo graditi dobro društvo, društvo jednakih mogućnosti - poručio je Bernardić. >> Davor Bernardić poslao ponudu Boži Petrovu: 'To je naš strateški cilj...' 