Predsjednica Republike Kolinda Grabar-Kitarović ocijenila je u ponedjeljak, pri uručivanju mandata za sastavljanje nove Vlade, kako je proces dobivanja mandatara pokazao da svi politički čimbenici u državi žele da sljedeća Vlada bude stabilna, konstruktivna i djelotvorna, a novi mandatar, predsjednik HDZ-a Andrej Plenković poručio je da će prioriteti Vlade biti budućnost, gospodarstvo, nova radna mjesta i demografska obnova Hrvatske.  Predsjednica Republike je mandat za sastavljanje 14. hrvatske Vlade, sukladno svojim ustavnim ovlastima, Plenkoviću uručila nakon obavljenog razgovora s čelnikom HDZ-a na Pantovčaku, a on joj je dokazao da uživa povjerenje većine izabranih zastupnika, odnosno da im 91 potpis.  Zahvalivši predsjednici  na ukazanom povjerenju, Plenković je kazao kako je to za njega velika odgovornost, čast i obveza te naveo da je dobio potporu partnera iz Mosta, predstavnika nacionalnih manjina, HSS-a, zastupnika iz budućeg Kluba reformista i stranke Milan Bandić 365 – Stranke rada i solidarnosti. Plenković:  Prioriteti buduće Vlade i unutarnji i vanjski  Prioriteti buduće Vlade, najavio je, prije svega će se odnositi na budućnost, gospodarstvo, nova radna mjesta, na konkurentnost, demografsku obnovu, natalitet, učinkovito funkcioniranje pravne države, političku stabilnost i suočavanje s izazovima koje Hrvatska u ovom trenutku ima.  – Oni nisu samo unutarnjeg već i vanjskog karaktera. I u tom pogledu očekujem učinkovitu, tijesnu i kvalitetnu suradnju s predsjednicom Republike jer su izazovi koji su pred nama i pred i cijelom Europom vrlo ozbiljni i zahtijevaju snažan angažman svih institucija hrvatske države – naglasio je Plenković.  Najavio je da će program Vlade koji će pripremiti s partnerima biti orijentiran prije svega na gospodarstvo, a slijedi i izrada proračuna za 2017., predstavljanje cjelovite porezne reforme.  – Ulagat ćemo u generatore rasta, u brojne sektore, od poljoprivrede, industrije, turizma i drugih aktivnosti, kao i na jačanje institucija hrvatske države u svim aspektima. Jer je upravo pravna i porezna predvidljivost i na određeni način sigurnost ključna za naše gospodarske subjekte i za strane ulagače – dodao je.  U dogovoru sa svim političkim partnerima u Hrvatskoj, rekao je Plenković, radit će na inkluzivnom, tolerantnom ozračju u društvu, sprečavati podjele i kreirati ono ozračje koje je nužno za uređenu članicu EU i NATO-a.  – Sve važne nacionalne zadaće ostvarili smo tijekom prvih 25 godina, a sada je pred nama da Hrvatska bude moderna, europska država u kojoj će se svi naši građani osjećati ugodno, u kojoj će se poštivati ljudska i manjinska prava i stoga sam inzistirao da svih osam zastupnika nacionalnih manjina podrži buduću Vladu – naglasio je Plenković.  Smatra da je to kvalitetna poruka odgovornosti prema našim manjina u Hrvatskoj, a isto tako zalog i jamstvo kvalitetne zaštite prava Hrvata u susjednim državama, bilo kao konstitutivnog naroda u BiH, bilo kao manjine u drugim državama koje Hrvatsku okružuju. Naglasio je na kraju da će u budućoj Vladi biti žena, "suprotno spekulacijama koje su bile proteklih dana u javnome prostoru".  – Predsjednice, zahvaljujem još jednom na povjerenju i krećemo s ozbiljnim i angažiranim radim do prve sjednice Hrvatskog sabora – zaključio je predsjednik HDZ-a i mandatar Plenković.   Predsjednica Republike Grabar-Kitarović je, čestitavši Plenkoviću i zaželjevši mu da što prije sastavi i dobije povjerenje za novu Vladu, izrazila  zadovoljstvo postizbornim procesom.  U njemu su, istaknula je, svi čimbenici i  sudionici političkog života pokazali odgovornost i dokazali činjenicu da svi oni žele da sljedeća hrvatska Vlada bude stabilna, konstruktivna i djelotvorna.  – I vjerujem da od danas ulazimo u jednu novu fazu političkog života Hrvatske kada će političkim, društvenim u drugim životom dominirati suradnja prije svega u rješavanju onih bitnih egzistencijalnih pitanja za Hrvatsku, od gospodarstva, preko demografije, socijalnih, razvojnih i drugih pitanja – dodala je predsjednica Republike.  To je, naglasila je, za Hrvatsku u ovom trenutku iznimno bitno, a to prepoznaju i hrvatski građani.  – Svi oni očekuju proces koji će biti ekspeditivan i koji će dovesti do toga da nova Vlada što je prije moguće preuzme odgovornost za sve te procese u zemlji.  Predsjednica vjeruje da će u razdoblju koje slijedi također biti i "puno konstruktivnija suradnja svih poluga državne vlasti na dobrobit Hrvatske".  Prije davanja izjave novinarima predsjednica Grabar-Kitarović i mandatar Plenković u njezinu su Uredu razgovarali pola sata. Stier: Most dao 14 potpisa potpore Plenkoviću Politički tajnik HDZ-a Davor Ivo Stier potvrdio je u ponedjeljak da je stranka iz Mosta dobila 14 potpisa potpore čelniku HDZ-a Andreju Plenkoviću, koje će on u podne odnijeti predsjednici Republike i od nje tražiti mandat za sastavljanje nove Vlade.  – Tu je 14 potpisa potpore. Imamo 61 potpis HDZ-a, 14 Mostovih, potpise svih zastupnika nacionalnih manjina. Bit će ih više od 90 – kazao je Stier novinarima, ulazeći u središnjicu HDZ-a s potpisima zastupnika Mosta.   Predsjednik HDZ-a Plenković ranije je rekao da će tijekom jutra dobiti potpise potpore od zastupnika Mosta, izrazivši uvjerenje da će na podnevni sastanak u Uredu predsjednice na Pantovčaku doći s više od 90 potpisa potpore za sastavljanje Vlade.  Inače, Most je na nedavnim prijevremenim parlamentarnim izborima osvojio 13 zastupničkih mandata, ali je Hrvoje Runtić, nakon napuštanja Živog zida na čijoj je listi osvojio zastupnički mandat, najavio pristupanje Mostovu saborskom Klubu zastupnika. Plenković o Vladi: Bit će više žena Predsjednik HDZ-a Andrej Plenković rekao je u ponedjeljak da će tijekom jutra dobiti potpise potpore od zastupnika Mosta, izrazivši uvjerenje da će na podnevni sastanak u Uredu predsjednice na Pantovčaku doći s više od 90 potpisa potpore za sastavljanje Vlade u kojoj će, najavio je, biti više žena. – Tijekom jutra stižu potpisi iz Mosta i na Pantovčak ću ići s više od 90 potpisa – izjavio je Plenković novinarima ispred središnjice HDZ-a, upitan kada stižu potpisi iz Mosta te s koliko njih će ići kod predsjednice Republike Kolinde Grabar-Kitarović. Vezano uz proceduru koja se očekuje nakon petka popodne, za kada je predsjednica sazvala konstituirajuću sjednicu Sabora, kazao je kako će se ovoga tjedna dogovoriti kakva će biti dinamika daljnjeg tijeka saborske sjednice, jer u petak treba donijeti niz bitnih formalno-pravnih odluka, a nakon toga dolazi vikend. Smatra i da bi se sjednica Sabora mogla nastaviti već u ponedjeljak. Upitan hoćemo li imati Vladu do utorka, Plenković je uzvratio: – Možda i u ponedjeljak, zašto ne? Na pitanje kada počinju razgovori o budućim ministrima, odgovorio je da će o tome razgovarati već od "danas, sutra i sve ove dane". Plenković je najavio i da će u novoj Vladi, suprotno medijskim nagađanjima, biti i više žena. – Bit će više žena. Žalostim se takvim procjenama da ih ne bi bilo. To ne bih bio ja kada u Vladi ne bi bilo barem nekoliko kolegica – odgovorio je na novinarski upit. Upitan hoće li po novom Ovršnom zakonu od ovrhe biti zaštićena jedina nekretnina, predsjednik HDZ-a kazao je kako se na njegovu prijedlogu još uvijek usuglašavaju stručnjaci i nadležno ministarstvo.   Glavni tajnik HDZ-a Gordan Jandroković rekao je novinarima kako će predsjednik HDZ-a s minimalno 91 potpisom potpore otići kod predsjednice Republike. Najavio je da će u petak na konstituirajućoj sjednici Sabora, nakon izbora predsjednika parlamenta, biti doneseno nekoliko zakona vezanih uz ustrojstvo Vlade te zakoni koje je u svojim točkama predložio Most. Drži i da će ministri i novi premijer u Saboru biti potvrđeni početkom idućeg tjedna. >> Počinju razgovori s budućim ministrima. Sigurni su samo potpredsjednici: Stier, Marić i Krstičević >> Nikola Grmoja: 'Potpredsjednik Vlade može biti Kovačić ili Šimić' 