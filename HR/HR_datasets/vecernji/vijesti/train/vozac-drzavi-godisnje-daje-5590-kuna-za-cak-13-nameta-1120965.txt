Najava povećanja cijena naknada za okoliš za vlasnike motornih vozila koju predlaže Ministarstvo zaštite okoliša i prirode za vozila koja godišnje prijeđu više od 10.000 kilometara od 15 do 40 kuna novi je namet koji bi trebali plaćati vozači. Tako oni koji godišnje naprave do 10.000 km ne bi dodatno ništa plaćali, vozači koji rade od 10.000 do 20.000 km plaćali bi 15 kuna, za one koji prijeđu od 20 do 30 tisuća kilometara naknada bi bila 30 kuna, a oni koji godišnje voze više od 30.000 km trebali bi plaćati 40 kuna. Sve zajedno novi prihod države od najmanje 25 milijuna kuna, budući da u Hrvatskoj ima registriranih 1,945 milijuna vozila od čega 1,476 milijuna osobnih auta. Zašto tehnički za novi auto Ne čini se mnogo, dodatnih 15 kuna za budžet prosječnog hrvatskog vozača koji godišnje prelazi 12.000 km. Ali taj je vozački proračun već dobrano opterećen raznim naknadama, porezima i trošarinama pa s pravom na svaki novi namet vozači reagiraju jer, pokazalo se, kad se pojavi neka rupa u državnom proračunu, najlakše je vozačima oguliti kožu. Osim toga, vozači već pri produljenju registracije plaćaju posebnu naknadu za okoliš od 26,25 kuna za najekološkija vozila do 226,80 kuna za najveće zagađivače, kao i trošarinu na svaku litru goriva koju kupe na benzinskoj crpki pa, što se više voze, plaćaju više nameta. A što sve vozači plaćaju državi pa i privatnim dioničkim društvima s javnim ovlastima poput Centra za vozila Hrvatske (CVH) ili udrugama građana s javnim ovlastima poput Hrvatskog autokluba (HAK). Uzmimo za primjer da kupujete kompaktni automobil Kia Ceed, benzinski 1,4-litreni za 105.990 kuna. Za trošarinu koja se plaća prema vrijednosti automobila i prema emisiji CO2 državi se plaća 6933,93 kuna i za PDV još 19.812 kuna. Dakle, već samom kupnjom auta, čija je osnovna cijena 79.244 kuna, državi kupac plaća harač od 26.746 kuna. Iako ste kupili novi auto, s njim odmah morate na prvi tehnički pregled (202,39 kuna) gdje će vas uz ostale naknade oguliti za ukupno 963,04 kune. Zbog čega je, prema zakonu, potreban tehnički pregled potpuno novog auta nije posve jasno. Većina europskih država kod prve registracije naplaćuje samo izdavanje registarskih pločica i izdavanje prometne dozvole. Na drugi tehnički pregled novi auto mora nakon dvije godine, a potom svake godine (u Sloveniji je prvi tehnički pregled obvezan nakon četiri godine, a nakon toga svake dvije godine). Za produljenje registracije za Kiju Ceed treba platiti ukupno 897,84 kune, i to za sam tehnički pregled 326,84 kuna, naknadu za ceste 374,10 kuna, posebnu naknadu za okoliš 38,50 kuna te najveći trn u peti svakom vozaču – “administrativne usluge” fiksnih 158,40 kuna. U te usluge spadaju “poslovi koji prethode registraciji i produljenju valjanosti prometne dozvole”, što podrazumijeva provjeru dokumentacije o uplati propisanih obveza (porez, carina, obvezno osiguranje, posebna naknada za okoliš, naknada za ceste) za što se plaća 57,65 kuna, a istovjetan iznos (57,65 kuna) plaća se i za “produljenje valjanosti prometne dozvole”, dok se za “naplatu propisanih obveza” plaća dodatnih 43,10 kuna. Mnogo, rekli bismo, nepotrebnih pristojbi. Porez po starosti i kubikaži Godišnji porez na cestovna vozila plaćaju vlasnici vozila do 10 godina starosti, a on stoji od 200 kuna za po kubikaži naslabije aute do 55 kW i starosti od 5 do 10 godina, do 1500 kuna za do dvije godine starosti automobila s motorom snage veće od 130 kW. Za našu Kiju Ceed iz primjera plaća se 600 kuna prve dvije godine, 500 kuna od 2. do 5. godine i 400 kuna od pete do 10. godine starosti. A tu su i nameti koje država uzima na gorivu od ukupno 62% ukupne cijene litre goriva. Iz svake litre utočenog goriva država, osim 25% PDV-a, vozaču naplati trošarinu na motorne benzine od 3,86 kuna. Stoga ispada da prosječni vlasnik auta u Hrvatskoj koji godišnje prelazi 12.000 km pri današnjoj cijeni benzina (9,19 kuna/l) za trošarine i PDV na gorivo plaća 4096,8 kuna. Dodamo li tome godišnje 897,84 kuna za produljenje registracije i 600 za godišnji porez, ispada da državi godišnje vlasnik Kije Ceed plaća 5594,64 kune, tj. prosječnu hrvatsku plaću. >> Tko više vozi i zagađuje više i plaća: Registracija vozila skuplja i do 40 kuna >> Marušić protiv poskupljenja registracija za one koji više voze: Kroz gorivo plaćamo i sve ostalo, tko je to predlagao, nije dorastao poslu! 