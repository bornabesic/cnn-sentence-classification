Predsjednik tehničke Vlade Tihomir Orešković izjavio je danas kako mu je žao što je sabornica bila poluprazna za svečane sjednice Hrvatskog sabora u povodu Dana državnosti Republike Hrvatske. "Svatko je odgovoran za sebe i ne želim druge komentirati. Mislim da su oni koji su danas došli dali podršku jer 25 godina nije malo, to je veliki uspjeh. Žao mi je da danas tu nisu bili svi koji su trebali biti", rekao je Orešković novinarima, upitan smatra li sramotom to što zastupnici nisu bili na sjednici kojom se Sabor prisjetio povijesnih odluka o suverenosti i samostalnosti koje je donio prije četvrt stoljeća. Orešković je još jednom svima čestitao Dan državnosti te ocijenio da Hrvati danas mogu biti ponosni na samostalnu Hrvatsku i izgrađenu demokraciju. "Puno smo postigli, ali imamo još dosta za napraviti. Trebamo biti ponosni da imamo demokraciju, institucije trebamo pojačati, ali puno smo postigli. Možda smo ponekad previše kritični, što nekad možda i nije loše, ali u jednom dijelu se moramo malo više baviti gospodarstvom, da nam mladi ne odlaze", ocijenio je. Na pitanje osjeća li se osobno odgovornim zbog toga što Dan državnosti prolazi u znaku dubokih političkih podjela, odgovorio je kako je svima žao zbog toga, ali i naglasio kako te podjele nisu samo odraz pada vlade. "Ako se sjetite mog prvog nastupa u Saboru, 50 posto tema bili su ustaše i partizani. To je žalosno nekom tko je odrastao u Kanadi, putovao Europom koja isto ima svoju povijest. Oni su riješili svoju povijest, ne znam na koji način ćemo mi to riješiti, ali to moramo učiniti", poručio je Orešković. Ponovio je da tehnička vlada funkcionira, unatoč tome što su u njoj ministri iz HDZ-a, koji je pokrenuo njegov opoziv. "Funkcioniramo. Vidjeli ste zadnju sjednicu Vlade, imamo puno za napraviti, to ozbiljno shvaćamo i do kraja ćemo ispuniti naše obveze. Mi surađujemo, Vlada funkcionira, a politika je politika. Na žalost, mislim da nije trebalo doći do ove situacije, ali tu smo gdje smo. Mislim da se sada vidi da se radilo o velikom blefu i da HDZ nije mogao formirati novu vladu i zato idemo na izbore", rekao je. Na pitanje namjerava li se i dalje baviti politikom Orešković nije želio odgovoriti, kao ni na pitanje hoće li na predstojeće parlamentarne izbore s Mostom nezavisnih lista. "Nismo o tome pričali, mislim da ćemo sada svi malo stati i vidjeti situaciju. Sami vidite što se događa, tu je nekoliko scenarija, a vrijeme će pokazati svoje", kazao je Orešković, a na pitanje kada će odlučiti odgovorio je kako će to učiniti uskoro. 