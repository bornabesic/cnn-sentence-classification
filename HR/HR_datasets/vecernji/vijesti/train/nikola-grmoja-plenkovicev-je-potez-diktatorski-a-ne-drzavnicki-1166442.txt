Drugi put u godinu dana pukla je ljubav između Mosta i HDZ-a i postoji mogućnost da Hrvatska ide na nove izbore. Kako je došlo do toga i što dalje, pitali smo političkog tajnika i osnivača Mosta Nikolu Grmoju. Kada ste premijeru Andreju Plenkoviću rekli da ćete glasovati za opoziv ministra Zdravka Marića, jeste li očekivali pad Vlade? Nismo, prošli petak razgovarao sam s predstojnikom ureda premijera Božinovićem i rekao mu da Most ne može pristati da Marić ostane ministar financija jer nema čovjeka koji vjeruje u to da on nije znao što se događa u Agrokoru. Tada se spominjala i mogućnost rekonstrukcije Vlade, kao i ostavka ministra Marića, i meni su ta dva scenarija bila najizglednija, međutim, premijer Plenković je u zadnji tren na dnevni red sjednice uvrstio mišljenje Vlade o Marićevu opozivu pa našim ministrima nije preostalo ništa drugo nego da budu istog stava kakvog će Most biti u Saboru. Nadao sam se da će Marić dati ostavku kako bi Vlada mogla nastaviti s radom jer je svima bilo jasno da on ne može donositi nijednu odluku vezanu uz krizu u Agrokoru. Što vam je Božinović tada rekao? Nije rekao ništa konkretno, ali razgovarali smo o rekonstrukciji ili ostavci, nije otkrivao nikakve karte, očito je da je HDZ imao spreman ovaj plan, i to nekoliko mjeseci. Cilj je bio riješiti se Mosta jer je očito da je Most brana korupciji ne samo u Agrokoru nego i u svim ministarstvima i javnim tvrtkama kojima smo trebali upravljati. Tek sada shvaćam zašto HDZ uporno nije želio smijeniti HNS-ove kadrove. Temeljem čega tvrdite da HDZ mjesecima sprema ovaj plan? Iz svega što se događalo, iz mirnoće Plenkovića, iz naslovnica novina iz kojih vrišti da je Hrvatska konačno dobila lidera, kako je HRT kao javna televizija odradila jučerašnji dan, sve mi to sliči na dobro isplaniranu akciju micanja poštenjačina i naivaca iz Vlade kako bi se moglo nastaviti po starom. Sve je spremno za operaciju u kojoj bi Plenković trebao postati hrvatska verzija Vučića ili Erdoğana. Reakcija na Vladi nije bila državnička,  nego diktatorska. Uskraćivanje prava na mišljenje i slobodu govora nije liderstvo, već totalitarizam. To zvuči kao teorija zavjere, zar su svi urednici zajedno s premijerom to planirali? Naravno da nisu, planirali su Plenković, Božinović, Šeks i uži krug oko njega. Pripremljenu akciju trebalo je samo odraditi, a Marić je bio najbolje opravdanje za to. Tvrdili ste da su odnosi s HDZ-om u ovoj Vladi bolji? Bili su nešto bolji, ali je bilo očito da nismo bili upoznati sa svim krupnim potezima HDZ-a, od porezne reforme, MOL-ove kupnje Ine, najave vojnog roka... Niste znali da će premijer najaviti otkup Ine? Premijer je Božu Petrova nazvao nekoliko sati prije presice i pitao ga što misli o tome da Hrvatska krene u otkup Ine. Dali smo tada podršku tom planu jer smo željeli da se ta važna energetska kompanija vrati u hrvatske ruke. Ono što s nama nije bilo komunicirano je plan Martine Dalić o restrukturiranju HEP-a i prodaji 25 posto dionica, mi smo imali drugačiji model. Kada smo otvorili tu priču, gdje je ona nestala zadnjih mjeseci? Vjerojatno se shvatilo da bi prodaja dionica HEP-a izazvala veliko nezadovoljstvo građana pa se ta tema gurnula pod tepih, iako se od planova nije odustalo. A sve je paralizirao i potencijalni sukob interesa ministrice Dalić, zbog čega se kao potpredsjednica Vlade zadužena za gospodarstvo morala izuzeti od odluka oko INA-e i HEP-a. Krenule su nove priče o preslaganju Vlade. Vidite li novu Vladu ili izbore? Jedino pošteno za građane bilo bi raspisati nove izbore. Postoji opcija da će do stvaranja neke nove većine doći nakon lokalnih izbora iako bi nakon što se izglasa nepovjerenje Mariću premijer odmah trebao odstupiti i donijeti dovoljan broj potpisa za sastavljanje nove Vlade ili da idemo na izbore. Hrvatska nema vremena za još jedno mrcvarenje kakvo nam je preslaganjem priuštio Karamarko. Podsjećam, da je tada Zdravko Marić zbog kojeg sada pada Vlada prihvatio biti mandatar kojeg je instalirao Karamarko nakon što je srušen premijer koji mu je dao povjerenje. S ljudske strane to mi je i tada, a i danas, apsolutno neshvatljivo. S kime mislite da će se HDZ presložiti, vjerujete da će HNS sudjelovati iako svaki dan tvrde da neće? HNS će od petka do petka davati tihu podršku Vladi Andreja Plenkovića, a nakon lokalnih izbora nije isključeno ni da uđu u tu Vladu. To je vidljivo iz toga kako su brzo potrčali potpisati zahtjev za opozivom Petrova. A u emisiji Poligrafu kod Mislava Togonala Boris Miletić iz IDS-a bavi se isključivo Mostom, dok o odgovornosti Marića na moje pitanje ne želi uopće odgovoriti. Očito je da je sve otprije dogovoreno. Nevjerojatno je da bilo koja politička opcija prešućivanjem slučaja Marić riskira zataškavanje kriminala koji se dogodio u Agrokoru. Znači, kažete da taktiziraju? Svatko se prije lokalnih izbora boji stati uz Marića i Plenkovića koji štite kriminal u Agrokoru. Nakon izbora, kada Marić bude smijenjen ili sam ode, neće biti problema za tu podršku. Zanima me hoće li Ivan Lovrinović koji se preslagivao i s Tomislavom Karamarkom, a sada je kandidat Živog zida u Zagrebu stati uz Marića i Plenkovića koji ga brani iako ga je žestoko kritizirao u Saboru. Zanimljivo je ima li Krešo Beljak potpunu kontrolu nad svojom strankom, posebno nad zastupnikom Mladenom Madjerom kojem je navodno predsjednica RH već obećala pomilovanje koje je on zatražio kako bi se mogao kandidirati na lokalnim izborima, što mu je onemogućeno jer je ima pravomoćnu presudu za kazneno djelo. Hoće li to biti dovoljno za njegovu ruku? Bit će zanimljivo gledati koliko ih ima na prodaju u Saboru i je li Plenković bolji trgovac od Karamarka. Ono što je sigurno, uz Plenkovića čvrsto stoji njegov strateški partner Pupovac čiji bi etnobiznis zbog ove prljave političke trgovine sada trebao procvjetati. Dvaput ste birali HDZ, biste li mogli i treći? Ako je istina ono što govori premijer Plenković, da ima potrebu većinu, mislim da je vrijeme za konstruktivnu oporbu. Nigdje na svijetu ne postoji politička stranka koja je u godinu dana dva puta rušila vlastitu vladu. A biste li se vi preslagivali sa SDP-om? Trenutno se time ne bavimo s obzirom na to da je Plenković najavio da ima većinu. Bit će zanimljivo vidjeti je li i on lagao kao i Karamarko kada je riječ o preslaganju te kako će njegova stranka reagirati ako ne uspije. Ali biste li ikada? Mislim da za takvo nešto neće biti potrebe, niti bi SDP i Most imali potrebnu većinu jer je očito da je HNS stao uz Plenkovića i Marića. Mislite da će vam birači zamjeriti nove izbore? Za pad Vlade odgovoran je premijer Plenković koji je branio ministra Marića i kriminal u Agrokoru iako bi Marićev odlazak ili rekonstrukcija Vlade sačuvala suradnju HDZ-a i Mosta. On se odlučio za stvaranje nove većine za koju je prvo rekao da je već ima, a par sati kasnije najavio da je tek ide okupljati. Ako je ne bude imao ili je ne okupi, bit će odgovoran za nove izbore i pokazati da je Hrvatska ipak talac jednog ega. Svi mogu sumnjati u kriminal u Agrokoru, no vi govorite kao da je to činjenica. Otkud vam takva saznanja? Pa sam povjerenik Ramljak jučer je poručio da ne treba vjerovati financijskim izvješćima iz Agrokora, što je očit dokaz da su se ta izvješća frizirala. Ne postoji ozbiljan čovjek u ovoj državi koji može tvrditi da ministar Marić za to nije znao. Izjavili ste da Porezna nije deset godina obavila nadzor u Agrokoru d.d.? Kako to znate? Te informacije dobio sam od zaposlenika Agrokora. A nitko ih nije demantirao. Porezna uprava na upit medija danima nije željela odgovoriti koliki je porezni dug Agrokora, dok je ministar Marić tvrdio da u Agrokoru sve funkcionira. Nakon što su krenule zadužnice, i Porezna uprava je sjela na Agrokor i poslala priopćenje, valjda kako bi se oprali. Skandalozno je da u kompaniju vrijednu 50 milijardi u deset godina ne uđe porezni nadzor, a i da ministar Marić u svojih godinu i pol mandata, iako je poznavao situaciju u Agrokoru, nije upitao čelnog čovjeka Porezne uprave što je s nadzorima u toj tvrtki. Ne kažem da je on trebao slati nadzor, ali je sigurno trebao tražiti izvješće. 