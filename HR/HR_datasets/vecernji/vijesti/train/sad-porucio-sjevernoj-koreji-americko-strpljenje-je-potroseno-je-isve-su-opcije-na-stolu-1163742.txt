Američki potpredsjednik Mike Pence tijekom posjeta demilitariziranoj zoni na granici Južne i Sjeverne Koreje u ponedjeljak poručio je Pjongjangu da je američko strpljenje potrošeno  i da su "sve opcije na stolu". Dan nakon neuspješnog sjevernokorejskog testiranja rakete Pence je poručio da je razdoblje američke strategije strpljivog čekanja završilo.  "Postojalo je razdoblje u kojem je naša strategija bila strpljenje no to je razdoblje završilo", rekao je Pence. "Na stolu su sve opcije za postizanje ciljeva i osiguranje stabilnosti naroda u toj zemlji", kazao je novinarima dok je iz sjevernokorejskih zvučnika odjekivala propagandna glazba. Pence, čiji se otac borio u korejskom ratu 1950.-1953., kazao je kako će SAD ostati predan svom "čeličnom savezu" s Južnom Korejom. Prema Penceu američki predsjednik Donald Trump rekao je kako neće razgovarati o specifičnim vojnim taktikama. Pence je na prvoj postaji turneje po Aziji u kojoj će pokazati američkim saveznicama, kao i protivnicima da Trumpova administracija neće odustati od angažmana u sve opasnijoj regiji. Potpredsjednik Sjedinjenih Država stigao je helikopterom u vojni logor Bonifas, smješten samo nekoliko metara od demilitarizirane zone između Južne i Sjeverne Koreje. Demilitarizirana zona je četiri kilometra širok pojas između dvije zemlje pokriven nagaznim minama i bodljikavom žicom. Napetosti su snažno porasle zadnjih tjedana između SAD-a i režima u Pjongjangu koji je testirao nekoliko raketa kao odgovor na slanje skupine američkih brodova i nosača zrakoplova Carl Vinson prema Korejskom poluotoku. Pence je taj pokušaj testiranja nazvao "provokacijom" govoreći u nedjelju pred oko 28.500 američkih vojnika stacioniranih u Južnoj Koreji. Američki predsjednik Donald Trump u četvrtak je upozorio da će se Sjedinjene Države pozabaviti sjevernokorejskim problemom i onemogućiti režim Kim Jong-Una da razvije interkontinentalnu raketu koja bi mogla dosegnuti američko tlo.    