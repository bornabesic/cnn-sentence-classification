Hrvatski građani koji traže američku vizu mogli bi prolaziti dodatne, strože provjere u sklopu kojih od njih može biti zatraženo da otkriju američkim diplomatima sve brojeve telefona, e-mail adrese i korisnička imena na društvenim mrežama koje su koristili u posljednjih pet godina. Proizlazi to iz naputka koji je državni tajnik Rex Tillerson poslao američkim veleposlanstvima u svijetu. U dokumentu, koji je jučer objavio New York Times, traži se od konzularnih djelatnika svih američkih veleposlanstava u zemljama prema kojima SAD ima vizni režim (a Hrvatska je jedna od takvih) da postrože procedure provjeravanja podnositelja zahtjeva za vize. “Konzularni djelatnici ne trebaju se ustručavati odbiti bilo koji predmet koji predstavlja sigurnosni problem”, piše u naputku šefa diplomacije predsjednika Donalda Trumpa. Rex Tillerson također navodi da svaka odluka o svakom zahtjevu za vizu predstavlja ujedno odluku koja se tiče nacionalne sigurnosti. Takav naputak odražava Trumpove predizborne i kasnije najave da će ljude koji dolaze u SAD podvrgnuti “ekstremnim (sigurnosnim, op.a.) provjerama”, no sada se čini da tu Trumpovu najavu Tillerson primjenjuje u praksi i na sve zemlje s kojima SAD ima vizni režim, a ne samo na zemlje iz kojih Trumpova administracija vjeruje da bi mogli dolaziti teroristi. Šefovi konzulata u svim zemljama čiji državljani trebaju vizu za SAD moraju odmah nakon primitka Tillersonove depeše okupiti obavještajce koji sjede u dotičnom veleposlanstvu SAD-a i očito se s njima konzultirati o daljnjem postupanju u izdavanju viza. Ako podnositelj zahtjeva ne zna odgovoriti na pitanja o detaljima iz svog života u posljednjih 15 godina, američki diplomati trebaju odgoditi nastavak intervjua za neki drugi termin, nalaže depeša iz Washingtona. To znači da bi strože provjere mogle usporiti izdavanje viza, ali i povećati broj odbijenih zahtjeva. Prošle godine ukupno je u čitavom svijetu izdano više od 10 milijuna američkih viza. Ministarstvo vanjskih poslova RH poručilo je jučer kako nije dobilo najave o mogućoj promjeni procedura dobivanja američkih viza za hrvatske državljane. No, kako je riječ o unutarnjoj stvari SAD-a, nije nužno da diplomacije drugih zemalja budu formalno obaviještene. >>Trump potpisao novi zakon: Naša zemlja je ponovo spremna biti prva u svemiru 