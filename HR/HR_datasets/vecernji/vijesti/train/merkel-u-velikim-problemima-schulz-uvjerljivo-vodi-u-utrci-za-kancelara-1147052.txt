Socijaldemokratski kandidat za kancelara Martin Schulz po prvi put je po popularnosti pretekao aktualnu kancelarku Angelu Merkel, a njegova Socijaldemokratska stranka Njemačke (SPD) nalazi se na vrhuncu popularnosti posljednjih godina, pokazuje ispitivanje javnog servisa ARD, objavljeno u petak. "Da se u nedjelju održavaju izbori, SPD bi osvojila 28 posto glasova, što je čak 8 posto više nego prije mjesec dana", proizlazi iz rezultata istraživanja Njemački trend (Deutschland Trend) javnog servisa ARD. Demokršćanska Unija CDU/CSU na čelu s Angelom Merkel je izgubila tri posto te bi trenutno za nju glasovalo 34 posto birača. Desno-populistička Alternativa za Njemačku (AfD) je također, u usporedbi s posljednjim ispitivanjima, izgubila tri posto, ali bi je još uvijek podržalo 12 posto birača, što joj jamči ulazak u Bundestag i čini je trećom političkom snagom u zemlji. Stranke Ljevica i Zeleni bi osvojile po osam posto glasova, a Liberalno-demokratska stranka šest. U izravnoj usporedbi dvoje glavnih kandidata, kancelarke Angele Merkel za demokršćane i bivšeg predsjednika Europskog parlamenta Martina Schulza ispred socijaldemokrata, Schulz uvjerljivo vodi ispred Merkel. Za njega bi, da se kancelar bira izravno, glasovalo 50 posto ispitanih, dok bi Angeli Merkel podršku dalo 34 posto. Sve više birača želi da SPD postane vodeća stranka u sljedećoj vladi, dok nastavak sadašnje tzv. velike koalicije između demokršćana i socijaldemokrata priželjkuje 43 posto birača, što je pet posto manje nego u studenome. Nagli uzlet popularnosti SPD-a povezuje se s kandidiranjem Martina Schulza za kancelarskog kandidata socijaldemokrata na izborima u rujnu. No politolozi istodobno procjenjuju da će "učinak Schulz" ubrzo splasnuti, što će SPD ponovno dovesti na pozicije nešto iznad 20 posto podrške birača. "Najnoviji rezultati ispitivanja javnog mnijenja nisu iznenađujući s obzirom na buku koja se digla oko Schulzova imenovanja. No ja sam vrlo skeptičan oko toga može li SPD dugotrajno sačuvati ovu poziciju", rekao je politolog i specijalist za političke stranke Oskar Niedermayer u razgovoru za dnevnik Rheinische Post.   On procjenjuje da će se Schulz, koji se u prvoj fazi svog javnog djelovanja jasno profilirao kao protuteža populistima i veliki kritičar Donalda Trumpa, u jednom trenutku morati okrenuti konkretnim domaćim problemima. >> Merkel gubi potporu: Osam mjeseci prije izbora protukandidat ima jednaku podršku kao ona 