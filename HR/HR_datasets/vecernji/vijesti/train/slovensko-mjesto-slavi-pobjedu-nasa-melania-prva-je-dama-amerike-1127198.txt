Pobjeda republikanskog kandidata Donalda Trumpa na američkim predsjedničkim izborima u Sloveniji je u srijedu dočekana kao iznenađenje, ali ne i u gradiću Sevnica kod Krškog, gdje je rođena Melanja Trump, supruga njujorškog tajkuna i buduća prva dama SAD-a. Lokalni kafić "Central" iznimno je bio otvoren od 4 sata ujutro. Posjetitelji, među kojima dosta novinara i fotoreportera, pratili su na televiziji pristizanje rezultata po pojedinim saveznim državama, koji su potvrdili da će njihova bivša sugrađanka ući u Bijelu kuću te navijali za "svoju Melaniju", bivšu manekenku koja će proslaviti njihov grad. Nakon potvrde da je Trump osvojio potrebnih 270 elektorskih glasova, čuli su se zadovoljni pokliči. Ispred kafića je istaknuta i američka zastava, a lokalni bend Slavček zasvirao je jednu svoju pjesmu s prilagođenim tekstom u kojem se navodi da je Sevnica našla "tržnu nišu" jer će Melanija ući u "Belu hišu", odnosno postati američka prva dama. I slovenski premijer Miro Cerar u svojoj je čestitki putem Twittera istaknuo Melanijino slovensko podrijetlo. Sevnica zdajle...brez ogabne JUGOokupatorske zastave. pic.twitter.com/RwMYDf64PY "Čestitam gospodinu predsjedniku SAD-a Donaldu Trumpu i prvoj dami SAD-a Melaniji Trump, koja je iz Slovenije", napisao je Cerar. Trump je sa svojom trećom suprugom i bivšim modelom Sloveniju posjetio odmah nakon što su se vjenčali, došavši u staru domovinu svoje supruge na jedan dan, posjetivši pritom i Bled, no mediji su tada pisali da je tadašnji prvi čovjek Slovenije, pokojni Janez Drnovšek, otklonio mogućnost da se sastane s njujoškim tajkunom iako su mu to neki savjetovali. Mediji u Sloveniji su svojedobno o Melaniji, nakon što se preselila u New York, pisali da se ona navodno stidi svoje stare domovine jer je u Americi prezime iz Knavs promijenila u Knauss, te se navodno predstavljala kao Austrijanka. Pobjeda Trumpa na izborima sve to stavlja u drugi plan, a mnogi sada navode da je pobjeda Trumpa i činjenica da je Melanija buduća prva dama najmoćnije sile na svijetu dobra prilika za promociju male europske države, osobito jer će u svjetskim medijima dobiti istaknutiji profil, što je dobro za turizam koji postaje njen sve jači gospodarski adut. Slovenski mediji ističu i da se Trump u svom prvom nastupu nakon pobjede zahvalio cijeloj obitelji, te da su na bini, uz njega i Melaniju, bili i Melanijini roditelji. Jedan slovenski portal navodi da je Trumpu prije dvadesetak godina jedan slovenski poduzetnik koji živi u SAD-u ponudio da kupi ljubljanski neboder, sagrađen još 30-ih godina prošlog stoljeća, ali da do toga nije došlo iako mu se Trump pismeno zahvalio na ponudi i ispričao što ne može kupiti nekretninu u Sloveniji jer je okupiran drugim projektima u Americi. >> Reakcije Trumpovih pristaša: Hillary je sponzorirala ISIL, ti ćeš zaustaviti rat u Siriji! 