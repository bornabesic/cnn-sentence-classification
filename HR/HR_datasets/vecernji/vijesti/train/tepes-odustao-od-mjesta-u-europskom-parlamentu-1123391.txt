Donedavni predsjednik HSP AS-a Ivan Tepeš odustao je od funkcije zastupnika u Europskom parlamentu, u koji je trebao otići umjesto novog ministra vanjskih poslova Davora Ive Stiera (HDZ). – Istina je da sam odustao od angažmana u Europskom parlamentu iz razloga što želim ostati raditi i živjeti u Zagrebu i Hrvatskoj. O tome sam izvijestio HSP AS još u petak – odgovorio je Tepeš Hini SMS-om na pitanje jesu li točne informacije da će dužnost europarlamentarca prepustiti HDZ-ovoj Željani Zovko, sljedećoj s liste nekadašnje Domoljubne koalicije na euroizborima 2015. Tepeš nije želio dodatno obrazlagati razloge povlačenja iz EP-a, no iz njegove stranke još u nedjelju su priopćili kako bi Tepeševo povlačenje smatrali "političkom ucjenom ili trgovinom". Upravo na to je novi predsjednik HSP AS-a Hrvoje Niče upozorio predsjednika HDZ-a Andreja Plenkovića u otvorenom pismu. Od Plenkovića je zatražio da dvije stranke "sjednu za stol" i dogovore zamjene, u duhu koalicijskog sporazuma. – Svako zaobilaženje navedenog smatrat ćemo političkom ucjenom ili trgovinom, što će akteri takvog politikantskog čina morati pojasniti široj hrvatskoj javnosti – poručio je Niče. Podsjeća i da su sporazumom definirana mjesta na listama koja su pripala pojedinim strankama, a ne sama imena kandidata za eurozastupnike te ocjenjuje kako su razgovori između dviju stranaka nužni da bi se "izbjeglo daljnje narušavanje odnosa koji su bili iznimno kvalitetni na lokalnoj i nacionalnoj razini u protekle četiri godine". U HSP AS-u ovih se dana neslužbeno moglo čuti da se Tepeš u nekoliko navrata, bez konzultacija sa strankom, sastajao s Plenkovićem i Stierom te kako je "iz posve nejasnih razloga" odavao dojam da namjerava odustati od Bruxellesa. >> Tomislav Vlajnić i Dario Marenić izbačeni iz HSP AS 