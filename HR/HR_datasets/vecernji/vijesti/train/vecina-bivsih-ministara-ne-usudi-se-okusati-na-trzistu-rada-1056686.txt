Osamnaest bivših ministara iz vlade Zorana Milanovića od jučer može početi raditi u Hrvatskom saboru. Aktivirani su im zastupnički mandati, a njihova će plaća, barem dok zastupnici Mosta ne ispune predizborno obećanje i ne bude usvojen zahtjev za smanjivanje plaće saborskim zastupnicima na 9999 kuna, iznositi oko 15 tisuća kuna. Taj zakonski prijedlog upućen je u saborsku proceduru 20. siječnja, uvršten je na dnevni red kao sedma točka, no iako se u raspravi stiglo do 11. točke, zanimljivo je da je sedma preskočena, da bi bila raspravljena neki drugi put. Lalovac u razgovorima Od sada već bivših ministara samo je bivši ministar obrane Ante Kotromanović sreću odlučio potražiti na tržištu rada te je saborski mandat stavio u mirovanje. Iako je još krajem prošle godine najavljivao da će otići iz Hrvatske i zaposliti se u odvjetničkom uredu u Sjedinjenim američkim državama, Kotromanović je ovih dana poručio da razmišlja o radu u kompaniji Crodux derivati. Iako službenog dogovora i potpisanog ugovora o radu između bivšeg ministra obrane i Ivana Čermaka, umirovljenog generala i vlasnika tvrtke Crodux, još nema, Kotromanović, kako neslužbeno doznajemo, još “važe” ponude. Koju će prihvatiti i kako će usmjeriti svoju karijeru u privatnom sektoru, nismo doznali jer bivši ministar nije odgovarao na naše pozive. Bivši ministar turizma Darko Lorencin nije uspio osigurati saborski mandat, ali sljedećih šest mjeseci može primati punu ministarsku plaću. O karijeri izvan politike razmišlja, iako je aktivirao saborski mandat, i donedavni ministar financija Boris Lalovac. Priznaje, volio bi se okrenuti gospodarstvu i baš tamo usmjeriti svoju karijeru, pa čak i ako to znači da mora napustiti Hrvatsku. – Ne mogu reći da sam počeo tražiti posao, više je riječ o razgovorima, i to neopterećenim razgovorima. Moja je želja vratiti se u gospodarstvo, a hoće li to biti u Hrvatskoj ili negdje u regiji, vidjet ćemo. Ono što mogu reći jest da gledam kompanije s međunarodnim iskustvom – kazao je Lalovac naglašavajući kako se vraća kao zastupnik u Sabor dok ne donese konačnu odluku o svojoj budućoj karijeri. Biti saborskim zastupnikom i baviti se isključivo politikom za sada je jedini “karijerni” izbor Gordana Marasa, bivšeg ministra poduzetništva i obrta. O radu izvan tih okvira, traženju poslova na tržištu rada razmišljat će, kako je kazao, tek onda kada odluči napustiti političku scenu. – Onoga dana kad potpuno napustim politiku i iz nje izađem bavit ću se nečim drugim – kazao nam je o svojim planovima za budućnost bivši ministar poduzetništva Gordan Maras. Neusporedivo ambicioznija od Marasa nekadašnja je ministrica graditeljstva Anka Mrak Taritaš. Osim najavljene borbe za vlast u Zagrebu, u kojem je ova 2016. predizborna godina, Mrak Taritaš planira nastaviti pisati i objavljivati stručne članke vezane za sektor kojem je i posljednjih godina godina bila na čelu. – Prije svega aktivirat ću saborski mandat i uključiti se u rad saborskih odbora koji se tiču moje struke i mojih dosadašnjih aktivnosti. Planiram se aktivirati i u drugoj izbornoj jedinici i baviti se Zagrebom – to je za sada glavna ideja i plan. Zagreb je nekako u fokusu. Uz sve to, pisat ću članke i literaturu za svoje područje i tako se nastaviti baviti onim što volim – kazala je Mrak Taritaš. Da je od karijere puno važnije boriti se za riječ u Saboru, i to naročito, kako je poručila, u trenutačno postavljenoj garnituri, mišljenja je Milanka Opačić, bivša šefica Ministarstva socijalne politike i mladih. Humanitarni rad – Kao i svi ministri čekam da se vratim u Sabor. U mojih 25 godina, koliko sam aktivna, mislim da nikada nije bilo važnije boriti se za riječ i demokraciju u Saboru kao što je to sada. Uz sve saborske aktivnosti planiram se i dalje nastaviti baviti humanitarnim radom – rekla nam je Opačić. Drugih izbora ni planova, kako nam je barem rekao, nema ni Orsat Miljenić, bivši ministar pravosuđa, dok će Mirando Mrsić, nekadašnji šef Ministarstva rada i mirovinskog sustava, nastaviti raditi u humanitarnoj Zakladi Ana Rukavina. – Uz saborsku aktivnost zauzet ću biti i poslom u Zakladi u kojoj će uskoro biti raspisani novi natječaji tako da ima i više nego dosta posla – kazao je Mrsić. Za razliku od svih drugih političara, bivši šef Ministarstva zdravlja Siniša Varga jasno poručuje: politika je za njega bila samo izlet, no bez obzira na to, ipak će na posao upravo u sabornicu. – Aktivirat ću saborski mandat, ali se i uključiti u rad Kliničke bolnice Dubrava gdje sam bio i prije. Volim to, točnije obožavam rad s pacijentima i to je moj primarni posao i zvanje. Politika je bila samo izlet – kazao je Varga. Ipak, budući da će u Saboru primati oko 15 tisuća kuna, u planu mu je sudjelovanje u izradi zakonskih rješenja koja se tiču zdravstva. – I, naravno, stranačke aktivnosti – zaključio je bivši ministar zdravlja Varga. >> Bivši ministar obrane može raditi za Crodux >> Miljenić o smanjenju plaća zastupnika: Tražit ću si drugi posao Mihael Zmajlović, bivši ministar zaštite okoliša i prirode, također je među bivšim ministrima koji će svoj posao nastaviti iz saborskih klupa. Prema prvim planovima, nastavit će sudjelovati upravo u segmentu u kojem je radio – zaštiti okoliša, energetskoj učinkovitosti i održivom razvoju. – Vratit ću se u Sabor i nastaviti baviti svojim resorom. Prema onome što sam za sada vidio, ova je godina, barem što se tiče projekata energetske učinkovitosti i obnove kuća, izgubljena. No ipak treba sačekati prve poteze nove vlade kako bi se donosili konačni zaključci, da bi se vidjelo kako će stvari funkcionirati i hoće li se nastaviti projekti koje smo počeli, a koji su hvalevrijedni – kazao je bivši ministar Zmajlović. Uz rad u Saboru Zmajlović razrađuje i plan dodatnog usavršavanja i školovanja, no o čemu konkretno razmišlja, barem za sada, ne želi otkriti. – Dok je živ, čovjek mora učiti tako da ću sigurno nastaviti i s nekim dodatnim usavršavanjem. To je nešto što je u mojoj prirodi tako da ću unatoč svim drugim obvezama svakako naći vremena i za dodatnu edukaciju te vlastito usavršavanje – zaključio je Zmajlović.       