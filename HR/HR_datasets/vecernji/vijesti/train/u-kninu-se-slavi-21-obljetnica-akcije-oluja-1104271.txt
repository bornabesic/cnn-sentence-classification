Na kninskoj tvrđavi danas ujutro, 5. kolovoza, počelo je obilježavanje 21. obljetnice vojno-redarstvene akcije "Oluje", Dana pobjede i domovinske zahvalnosti i Dana hrvatskih branitelja. Svečanom podizanju zastave na kninskoj tvrđavi nazočio je državni i vojni vrh na čelu sa predsjednicom Republike i vrhovnom zapovjednicom Oružanih snaga RH Kolindom Grabar Kitarović i predsjednikom tehničke Vlade Tihomirom Oreškovićem. Ondje su tradicionalno bila pročitana imena poginulih i nestalih hrvatskih branitelja u "Oluji". U Knin su pristigli brojni građani kojih se, po najavama, očekivalo oko 100.000. Među njima su brojni hrvatski branitelji i ratni vojni invalidi koji su 1995. sudjelovali u "Oluji". Branitelji su svoje suborce koji su ranjeni u akciji i danas su invalidi iznijeli na ramenima na vrh kninske Tvrđave tako da su neki od njih prvi puta došli na to mjesto 21 godinu nakon oslobođenja. S Tvrđave se svečanost preselila u središte grada gdje će Dan pobjede biti obilježen cjelodnevnim programom. Tijek događaja uživo: 13.00 - Činjenicu da šef SDP-a i bivši premijer Zoran Milanović nije bio prisutan danas u Kninu komentirali su novinarima i predsjednik HDZ-a Andrej Plenković i međunarodni tajnik te stranke Miro Kovač. - Ja se zaista čudim da na ovakav događaj, na državni praznik, ne dolaze predstavnici oporbe. Ovo je vrlo važan dan u hrvatskoj povijesti i na takav dan moraju doći svi predstavnici hrvatskog političkog života, pa i predstavnici oporbe. Žalostan sam što oporba nema hrabrosti i nema zrelosti doći na ovakav događaj - rekao je Kovač. Plenković je poručio: - Svatko ovaj dan obilježava onako kako misli da treba, a mi smo danas bili u Kninu, na pravom mjestu da obilježimo najveću pobjedu Hrvatske vojske i najveći dan za slobodu Republike Hrvatske. 11.15 - Želim poslati poruku onima koji su Hrvatsku nazvali slučajnom, a ovih su dana otišli korak dalje i rekli da su Hrvatsku stvorile udbaške strukture - kazala je Kolinda Grabar Kitarović i dodala da je država stvorena voljom hrvatskog naroda na referendumu te uz pomoć branitelja i Oluje. Predsjednica se zahvalila braniteljima i tadašnjoj vladi kao i vatrogascima, liječnicima i medicinskim sestrama. - Cijeli je narod disao s hrvatskim osloboditeljima - izjavila je Grabar-Kitarović. - Hvala onima koji su dali živote za našu slobodu. Njima dugujemo i trajnu zahvalnost - poručila je Grabar-Kitarović. Rekla je i kako su "Hrvatska i hrvatski narod znali oprostiti" te da je to "etika pobjednika i etika mira". - Nismo i nećemo nikada prihvatiti da se Oluja mjeri antihrvatskim mjerilima. To konkretno znači da nećemo prihvatiti krivotvorenje posljedica rata, kao ni zanemarivanje presuda - rekla je. Ovu obljetnicu, istaknula je, slavimo prije svega kao dan naše slobode i mira, za koje se Hrvatska morala izboriti u ratu, braneći i oslobađajući zemlju od udruženog zločinačkog pothvata unitarističkog jugoslavenstva i četništva. Podsjetila je na brojne patnje, stradanja i razaranja, koje je izazvala velikosrpska agresija. Unatoč tomu, "hrvatska državna politika nije zapovjedila, poduzela ni odobrila nijedan osvetnički čin, nego je izražavala spremnost na pomirenje i oprost". To je, dodala je, poručio i prvi hrvatski predsjednik Franjo Tuđman u svom govoru u Vukovaru 8. lipnja 1997. rekavši kako "pobjednik koji ne zna praštati, taj sije klice novih razdora i budućih zala", te istaknuvši kako "hrvatski narod to ne želi". Pukovnik u mirovini, predstavnik branitelja, Ivica Glavota, koji se nazočnima obratio prije predsjedničina govora, poručio je da Hrvatska danas slavi obljetnicu pobjede nad velikosrpskim, fašističkim pretenzijama na svoj način. "Slavimo pobjedu nad velikosrpskim fašističkim pretenzijama krajem prošlog stoljeća, a kako ćemo slaviti samo je naša odluka i nitko nam je nikada neće moći i smjeti određivati. Svi oni koji ne žele slaviti - široko im bilo polje", rekao je Glavota koji je mišljenja da takvo stajalište dijeli velik broj okupljenih građana. Oluja je bila i ostat će politički opravdana, etički čista i briljantno izvedena Kolinda Grabar-Kitarović - Želim jasno reći da poštujemo svaku žrtvu jer je svaki život jednako vrijedan. Oluja je bila i ostat će politički opravdana, etički čista i briljantno izvedena - poručila je i dodala da smo Olujom "dokazali svoju odlučnost da budemo slobodni". 10.33 - Svečani mimohod stigao je u centar Knina gdje su položeni vijenci i svijeće ispred spomenika 'Oluja 95.' 10.25 - Ministar regionalnog razvoja i fondova Europske unije Tomislav Tolušić rekao je da je u Kninu redovito, a ne samo na današnji dan. U Knin je dolazio još kao župan, te danas kao ministar. "Ovo su stvarno dani ponosa i slave za cijelu Hrvatsku. Na današnji dan svatko mora biti ovdje, sa ovim ljudima, braniteljima, generalima, zapovjednicima, policijom i civilima. S bilo kim tko je dao minimum za oslobođenje, ne samo Knina, već cijele Hrvatske", rekao je Tolušić. 10.15 - Ministar branitelja Tomislav Medved rekao je da se današnji dan obilježava ponosno i veličanstveno te da očekuje veliki broj branitelja i građana, u zajedništvu i jedinstvu. "Tu smo kao i prije 21 godinu, kada smo jedinstveno branili svoju domovinu. Jednako tako danas, sa istom snagom i zajedništvom, gradimo Hrvatsku da bude prosperitetna i ugodna za život", kazao je ministar Medved. Na novinarski upit da komentira brigu prema braniteljima ocijenio je da dugi niz godina postoji neodgovarajući odnos prema braniteljima i Domovinskom ratu. "Najpotrebnije je riješiti sva statusna i materijalna pitanja branitelja i stradalnika Domovinskog rata. Mi već četiri mjeseca radimo na sadržaju jedinstvenog Zakona o braniteljima i stradalnicima Domovinskog rata", kazao je Medved te dodao da će se tim jednim zakonom regulirati sva njihova prava. 9.55 - Program akrogrupe Krila oluje 9.47 - Nakon što su pročitana imena poginulih i nestalih branitelja u akciji Oluja, održana je minuta šutnje te je nakon toga podignuta zastava na kninskoj tvrđavi. Tri MiG-a preletjela su iznad tvrđave. 9.15 - Puštanjem više od tisuću golubova pismonoša s Memorijalnog groblja žrtava iz Domovinskog rata u petak rano ujutro počelo je obilježavanje Dana pobjede i domovinske zahvalnosti i Dana hrvatskih branitelja u Vukovaru. Program obilježavanja Dana pobjede u Vukovaru nastavio se budnicom čiji su se sudionici kretali od Bećarskog križa do središta grada. U 9 sati, na Memorijalnom groblju, više izaslanstava položit će vijence u spomen na sve poginule i nestale branitelje i civile. 9.12 - Za mene i za sve Hrvate Oluja je zasigurno najveći događaj kojim smo, ne samo oslobodili teritorij, nego i zauvijek okončali agresiju velikosrpskog Miloševićevog projekta. Svake godine i u svakom trenutku sve generacije Hrvata moraju odati počast svima onima koji su zaslužni za našu slobodu - kazao je Andrej Plenković za HRT. 9.05 - Predsjednica Kolinda Grabar Kitarović stigla je na tvrđavu u Kninu. 9.00 - Mi nismo od nikoga tražili zeleno svjetlo, ali su naši saveznici bili obaviješteni što Hrvatska planira učiniti ako lokalni Srbi ne pristanu na pregovore o mirnoj reintegraciji. Hrvatska je 94. godine Washingtonskim pregovorima snažno povratila međunarodni kredibilitet. Kada je Martić odbio primiti u ruke i prijedlog plana Z4, kada je Hrvatska prihvatila o njemu pregovarati, mi smo znali da su tada ispunjeni svi uvjeti za Oluju. Međunarodne okolnosti bile su optimalne za Oluju - kazao je Mate Granić za HRT. - Na Oluju trebamo biti ponosni, to je jedna od najbrilijantnijih operacija, ne samo u modernoj povijesti, povjesničari će reći i uopće. Bila je to legalna akcija oslobođenja okupiranih područja - zaključio je Granić. 8.45 - Beljak i Milanović će biti u Zagrebu i tamo položiti vijence. Mislim da je dobro da se to obilježi i u drugim gradovima. Nemojmo samo govoriti tko je bio tu (u Kninu) - kazao je Vrdoljak za HRT i dodao da ne bi bilo dobro da se ovakvi događaji ispolitiziraju. 8.40 - U Knin je stigao i ministar kulture u tehničkoj Vladi, Zlatko Hasanbegović, koji je dao izjavu za N1 televiziju i pozvao mlade da ne ističu ustaška obilježja. - Ustaško znakovlje 2016. godine nigdje nije dobrodošlo i zato sam uputio i poruku mlađim naraštajima da ne koriste bilo koje znakovlje propalih režima i ideologija i da ponosno stoje isključivo iza službenoga barjaka i grba današnje moderne i demokratske Republike Hrvatske - kazao je Hasanbegović i dodao da će pripaziti s kim se fotografira jer "ima neodgovornih pojedinaca koji dolaze s nepriličnim obilježjima". 8.34 - Ja sam bio u velikoj dilemi da budem u Osijeku ili Vukovaru. Dan pobjede je i u Kninu i u Zagrebu i u Vukovaru i u mom Osijeku. Ovo je samo tradicija, današnji dan treba obilježiti u čitavoj Hrvatskoj - kazao je predsjednik HNS-a, Ivan Vrdoljak za N1 televiziju. 8.20 - Želim čestitati svima u Hrvatskoj sretan Dan pobjede i domovinske zahvalnosti, Dan hrvatskih branitelja i obljetnicu Oluje, budimo ponosni i sretni u našem Kninu i Hrvatskoj - kazao je general Damir Krstičević za HRT. Dodao je kako Oluju trebamo gledati kroz cijeli Domovinski rat koji je, kako Krstičević kaže, bio priprema za Oluju. Koncert za kraj Središnja svečanost održat će se dan kasnije, u petak kada će sve započeti u 8 sati budnicom ulicama Knina u čemu će sudjelovati Orkestar Oružanih snaga. U 9.20 sati će se na Kninskoj tvrđavi podići državna zastava, a uslijedit će prelet vojnih zrakoplova, ispaljivanje počasnih plotuna i nastup akrobatske letačke grupe "Krila Oluje". Svečani mimohod Oružanih snaga RH, Ministarstva unutarnjih poslova, državnih i vojnih uzvanika, branitelja i građana započet će u 10 sati od Kninske tvrđeve do Trga dr. Ante Starčevića na kojem će se u 10.30 sati polagati vijenci i paliti svijeće kod Spomenika Hrvatske Pobjede "Oluja 95". Od 10 do 10.15 sati na trgu kod Spomenika hrvatske pobjede "Oluja 95" te od 13.30 do 13.45 sati u parku u Ulici dr. Franje Tuđmana predviđen je vojno-akrobatski program Počasno-zaštitne bojne. Dužnosnici i uzvanici će od 11 do 11.25 sati hodati od Spomenika Hrvatske Pobjede "Oluja 95" do crkve Gospe Velikoga Hrvatskog Krsnog Zavjeta i to Trgom dr. Ante Starčevića-Ulicom dr. Franje Tuđmana-Trgom Oluje-Ulicom Kralja Tomislava-Ulicom IV. Brigade do crkve gdje će se održati sveta misa za Domovinu. Točno u podne građani i posjetitelji Knina dobit će vojnički grah, u 13 sati je predviđen obilazak braniteljskih zadruga, zatim u 17.30 sati malonogometni turnir djece hrvatskih branitelja "Oluja 95", dok će u 18 sati biti smotra folklora. Izložbeni štand MORH- a na kojem će biti predstavljen program civilno-vojnog školovanja za vojne pilote sveučilišnih studijskih programa Vojno inženjerstvo i Vojno vođenje i upravljanje, kao i dragovoljno vojno osposobljavanje održavat će se od 8 do 16 sati. Koncertom "Pobjeda za heroje" u 21 sat završava proslava, a posjetitelje će među ostalim zabavljati orkestar i klapa Hrvatske ratne mornarice "Sveti Juraj", Tamburaški orkestar HRT-a i Marko Perković Thompson. Tijekom koncerta od 21 sat će biti aktivan pozivni centar za obnovu vodotornja u Vukovaru, a cijela ceremonija će završiti u 23.30 sati vatrometom. >> Čestitamo Dan pobjede i domovinske zahvalnosti i Dan hrvatskih branitelja 