Samo nekoliko dana prije nego što su šefovi SDP-a, HNS-a, HSS-a i HSU-a trebali u subotu u Čakovcu potpisati predizborni sporazum Narodne koalicije, u dijelu HNS-a dogodila se pobuna. Varaždinski župan i zamjenik predsjednika HNS-a Predrag Štromar revoltiran je ponašanjem SDP-a i prijeti izlaskom HNS-a iz koalicije i samostalnim nastupom te stranke na izborima. – Dobili smo dosta lošiju ponudu od one koju smo s SDP-om pregovarali i koju zaslužujemo. Mislimo da ćemo bez SDP-a dobiti dovoljno saborskih zastupnika da odlučujemo tko će nakon izbora upravljati Republikom Hrvatskom. Konkretno, u 3. izbornoj jedinici (Zagorje, Varaždin, Međimurje) umjesto šest mjesta na listi sada nam SDP nudi pet. Kako se zna da nas dvojica župana, Matija Posavec i ja nećemo biti u Saboru, to znači da HNS može maksimalno dobiti tri zastupnika u toj izbornoj jedinici, bez obzira na preferencijalne glasove. To je omalovažavanje HNS-a – rekao je Predrag Štromar, zamjenik predsjednika HNS-a. Drugim riječima, Štromar tvrdi da HNS u toj izbornoj jedinici ima toliku snagu da bi preferencijalnim glasovima, da im SDP i dalje ostavlja šest mjesta na listi, uspio uz tri sigurna u Sabor progurati još jednog HNS-ovca preferencijalno. No, tu treba biti oprezan u zaključku je li ovo rat između HNS-a i SDP-a ili unutarstranački rat HNS-a i sjeverozapadne Hrvatske protiv predsjednika stranke Ivana Vrdoljaka. Naime, vrlo je znakovito da nam se šef HNS-a Ivan Vrdoljak večeras nije javljao ni na opetovane pozive ni na poruke u kojima smo mu jasno dali do znanja što nam je Štromar rekao. Iz toga zaključujemo, iako je Štromar zamjenik predsjednika HNS-a, da zasad njegove prijetnje o samostalnom izlasku HNS-a na izbore ne možemo tumačiti kao službeno stajalište te stranke. >> HNS: 'Država nije eksperiment, sigurni smo u pobjedu na rujanskim izborima' 