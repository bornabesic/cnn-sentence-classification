U splitskom KBC-u oporavlja se 20-godišnji M. M. iz Kaštel Lukšića koji je pravim čudom ostao živ nakon što je u subotu pronađen teško ozlijeđen, s više prostrijelnih rana, u tri metra dubokom presušenom bunaru nedaleko od sela Vrsine u trogirskom zaleđu u kojemu je proveo cijelu noć. Ne zna tko su napadači Pronašao ga je mještanin oko 13 sati, koji je na ovo zabačeno mjesto, na koje ljudi rijetko svraćaju, došao prošetati psa i čuo zapomaganje i pozive u pomoć iz bunara. Po riječima mještana Vrsina, nesretni mladić bio je pri svijesti, čuo je motor kombija i dozivao je u pomoć, a mladić koji ga je pronašao alarmirao je policiju i hitnu medicinsku pomoć. Izvukli su ga vatrogasci DVD-a Marina. Odvezen je u splitski KBC gdje je zbrinut i hospitaliziran na odjelu traumatologije. Navodno ima čak deset prostrijelnih rana, devet na rukama i nogama, a jednu na gornjem dijelu prsišta, međutim, nije životno ugrožen. Policija je bila na mjestu događaja i obavila očevid, a kako je istraga u tijeku, službene informacije o događaju nema. Neslužbeno doznajemo kako je rekao da su ga na području Kaštela večer prije presrela i zaskočila dvojica njemu nepoznatih i maskiranih muškarac. Stavili su mu vreću na glavu i ugurali ga u prtljažnik automobila za koji ne zna koje je marke. Nije znao gdje ga voze, ali očito su ga dovezli na 20-ak kilometara udaljeni pusti predio kod Vrsina, nedaleko od bunara u kojemu je sutradan pronađen te su pucali u njega. Nakon toga su, ranjenog dovukli do napuštenog, presušenog bunara, širokog oko dva metra na čijem dnu je bilo smeće, i bacili ga unutra. Tvrdi kako nema saznanja tko su njegovi napadači ni ideje tko i zašto bi ga htio ubiti. Sudilo mu se za pljačku Teško ozlijeđen, preživio je i rane od metaka i hladnu noć u bunaru. Policija je detaljno “pročešljala” područje Vrsina i okolicu te su pronađene dvije čahure kalibra 7,65 mm. Nije poznato jesu li pronašli i oružje ubojstva, ali po neslužbenim informacijama, još ga traže. Za sada nemaju razloga ne vjerovati ranjenom mladiću i u potrazi su za dvojicom maskiranih napadača koji su ga pokušali ubiti. U Vrsinama, mještani su uznemireni zbog događaja koji se zbio u blizini njihova mjesta. Mladić koji je pronašao ranjenog momka u bunaru i spasio mu život, još je potresen i u šoku. Informaciju kako dobiva sms-ove prijetećeg sadržaja s nepoznatih brojeva, u policiji nisu htjeli ni potvrditi ni demantirati, s obzirom na to da je istraga o pokušaju ubojstva još u tijeku. Inače, ranjeni M. M. otprije im je poznat. Kao mlađi punoljetnik, 1995. godine počinio je kazneno djelo razbojstva zbog kojega mu se sudi na Županijskom sudu u Splitu. Razbojništvo je počinio u jednoj kaštelanskoj prodavaonici. Tijekom postupka u sudnici je krivnju pokušao svaliti na Marina Matijaša, momka iz Kaštela koji je 2014. kao 20-godišnjak ubijen na ulici u Kaštel Novom. Branio se kako mu je Matijaš prijetio i nagovorio ga na kazneno djelo. Međutim nije ostavio dojam na sud. Nije djelovao prestrašeno pa mu nisu povjerovali, osobito jer je optuživao pokojnog mladića.Za ubojstvo Marina Matijaša još se uvijek sudi Jozi Čabraji, tada 23-godišnjaku koji je u prvom postupku osuđen na 13 godina zatvora, međutim Vrhovni sud presudu je ukinuo. U svakom slučaju, M. M. se očito kretao u društvu u kojem je bio i ubijeni Matijaš koji je poginuo u uličnom obračunu zaraćenih skupina mladih Kaštelana.  >> Mladića (20) napali i bacili u bunar kod Trogira: 'Vikao je da ga spasim i da su ga manijaci propucali' – Hvala, suče! Hvala tužiteljici! – rekao je ironično Čabraja nakon izricanja kazne. Optužnica ga je teretila da je Matijaša ubio s namjerom, jednim hicem iz pištolja u glavu. Branio se kako je pucao prema cijeloj skupini mladića, koji su njegovu skupinu napali palicama, a među kojima je bio i Matijaš te kako nije vidio u koga puca. U presudi, po mišljenju Vrhovnog suda nije razjašnjeno je li pucao prema Matijašu, svjestan da ga može usmrtiti ili je djelo počinio s neizravnom namjerom. 