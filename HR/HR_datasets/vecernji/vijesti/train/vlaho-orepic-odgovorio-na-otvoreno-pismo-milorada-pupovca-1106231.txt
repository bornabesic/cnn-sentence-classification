Tehnički ministar unutarnjih poslova Vlaho Orepić odgovorio je na otvoreno pismo predsjednika Srpskog narodnog vijeća Milorada Pupovca, koji ga je kritizirao zbog izjave da brisanjem prebivališta srpska manjina u Vukovaru "više neće imati uporište za korištenje ćirilice". - Lažnim prebivalištima su manipulirali mnogi i vrijeme je da se s tim prestane - poručio je Orepić. - Gospodine Pupovac, u više navrata smo razgovarali i smatram da bi vam trebalo biti jasno da nemam namjeru obmanjivati javnost niti baviti se ćirilicom u Vukovaru. Isto tako rješavanjem problema lažnih prebivališta nisam se bavio ni izborima u Vrgorcu kao što neću niti bilo gdje drugo bez obzira što me se od strane društveno neodgovornih stranačkih prvaka dovodi u taj kontekst - piše Orepić, dodajući da samo radi svoj posao. - Uz moje prethodnike među one koji nisu radili svoj posao po ovom pitanju ubrajam i vas kao i sve saborske zastupnike koji niste imali političke potrebe i odlučnosti prvo da ukažete na razmjere ovog problema, a po tom isti i da riješite - poručuje, apelirajući na Pupovca i sve druge da problem lažnih prebivališta ne dovodi u kontekst međunacionalnih odnosa, "što smatram krajnje neodgovornim i neutemeljenim". 