Moram vas pitati samo jednu stvar, jeste li prošle godine službeno putovali u Švicarsku? – pitao je Saucha u petak 3. ožujka u 16.15 sati Anu Balaband. – Nisam – odgovorila mu je. Osmijeh mu prelazi preko lica, to može postati ključ njegove obrane. Jer to znači da je netko lažirao putne naloge dugo nakon što je on posljednji put hodao zgradom Vlade. Odmah se rastaju i s troje prijatelja odlazi u jedan kafić. Hvata ga panika hoće li taj kratki razgovor sa zaposlenicom Vlade, koja, istina, nije na popisu svjedoka, utjecati na njega kao okrivljenika. Zove odvjetnicu, prvo panično, no nakon što mu ona govori da nije napravio ništa loše jer Balaband nije svjedokinja u njegovoj istrazi, sretno joj govori da mu je rekla da nije putovala nikamo i da imaju novi detalj za obranu. Ipak, to je samo jedna osoba s popisa, trebalo bi provjeriti još koju, a to treba odraditi glavni urednik Nacionala, tjednika koji zastupa njegova supruga, jer on osobno poznaje jednog od Oreškovićevih savjetnika – Davora Huića. S prijateljima u kafiću, prepričavaju nam oni, sjedi s velikim osmijehom i zadovoljno lupka prsa, odnosno jaknu u kojoj u unutrašnjem džepu ispis putovanja iz 2016. – dokument koji mu može donijeti slobodu. – Mislim da sam našao nešto što će me sigurno osloboditi, samo trebam dobiti još jednu potvrdu – kaže prijateljima. Vrag mu ne da mira pa vadi taj važni papir iz džepa, ponovno ga gleda pa zatvara, opet sprema u džep i govori: “Izludit će me čekanje dok ne dobijemo još neku potvrdu”. Sekundu kasnije prema izrazu lica jasno je da se nečega sjetio, ponovno vadi taj papir i čita ga. >>Saucha privatnom istragom otkrio lopova u Vladi – Pa tu se spominje da je i Maja Bogdan (u Milanovićevu mandatu zamjenica savjetnika premijera op. a.) stalno putovala u Švicarsku. Ta prokleta Švicarska stalno je u lažnim putnim nalozima kojima se mene tereti. Mogu zvati Maju – ozareni Saucha govori prijateljima, uzima mobitel i zove je. – Ne, nisam prošle godine putovala u Švicarsku, voljela bih da jesam. Zašto me to pitaš? – zanimalo je Bogdan, a on joj objašnjava da ima ispis naloga prema kojima piše da je putovala u Švicarsku. Prekida taj poziv i odmah zove odvjetnicu koja mu govori da mogu u ponedjeljak sve to prijaviti DORH-u. – U ponedjeljak ću podnijeti kaznenu prijavu protiv nepoznatog počinitelja. Ne mogu vam objasniti koliko sam sada sretan, srce mi lupa kao ludo – kaže prijateljima, no osmijeh nestaje s njegova lica. – Što ako sad one (Balaband i Bogdan) prijave da su razgovarale sa mnom pa to dozna i netko tko je lažirao putne naloge? Što ako sve uništi prije nego ih ja prijavim? – brine se Saucha te dodaje kako su i njega priveli nedužna, nakon čega mu je teško imati potpuno povjerenje u bilo što. – Ma ne brini, pa taj je dokument i dalje u spisu koji ima i DORH. Pa i da unište putne naloge, ovaj spis postoji, samo će si naštetiti – pokušavaju ga smiriti prijatelji, no Sauchu hvata panika. Ponovno zove odvjetnicu koja pokušava dobiti nekoga u USKOK-u, ali joj se nitko ne javlja, pa Saucha odlučuje odmah otići tamo i prijaviti cijeli slučaj jer ga je strah čekati do ponedjeljka. >>Cvitanov kraj? Zbog pogrešaka šefice USKOK-a, državni odvjetnik izgubio povjerenje vladajućih Čekanje ponedjeljka Plan mu ne uspijeva jer ga u USKOK-u obavještavaju da više nitko ne radi (petak je oko 18 sati) te da ima dvije opcije – ili otići u Prvu policijsku postaju sve prijaviti ili čekati ponedjeljak. Poljuljana povjerenja u institucije, Saucha odlučuje čekati ponedjeljak, ali kaže odvjetnici Horvat da ipak najavi USKOK-u da će tada doći i podići kaznenu prijavu. Početno veselje ipak ometa nemir spoznaje da mora čekati dva dana da pravosudnim tijelima koja ga istražuju prijavi da je netko u Vladi i dalje radio ono za što njega terete. Zato njegova supruga Ivana Saucha preko zajedničkog prijatelja odmah tog petka šalje poruku i premijeru Andreju Plenkoviću što su otkrili i najavljuju mu da će u ponedjeljak sve to prijaviti. Premijer Plenković upravo je na putu u Zaprešić, ide na stranački skup. Zbog uznemirujuće poruke, Plenković odmah angažira Davora Božinovića, svog šefa Kabineta i najbližeg suradnika, te savjetnika Karla Resslera i moli ih da diskretno provedu istragu i provjere Sauchine informacije. Zato u Uredu za opće poslove Vlade i Sabora, u kojem se obrađuju svi putni nalozi i isplaćuju dnevnice, gore svjetla cijeli vikend. – I Plenković zaslužuje znati da se i dalje kralo u Vladi koju vodi – rekao je Saucha tada. Vikend je proveo malo mirnije nego proteklih dva tjedna, prijatelji i odvjetnice ipak ga smiruju činjenicom da je dokument koji dokazuje da se krađa nastavlja u 2016. u službenom spisu. Istodobno, svoju istragu vodi glavni urednik Nacionala Berislav Jelinić koji se tijekom vikenda dva puta nalazio s Davorom Huićem, Oreškovićevim savjetnikom koji poput Balaband i Bogdan potvrđuje da nikamo nije putovao dok je bio u Vladi. Ispisi dnevnica pokazali su da su i na imena Oreškovićevih savjetnika otvarani lažni putni nalozi, a omiljene destinacije putovanja ponovno su švicarski gradovi za koje je najveća moguća dnevnica – 80 eura. Sauchi se odmah “upalila lampica” jer je znao da nitko od premijerovih savjetnika, a još manje službenika iz Vlade sigurno nije imao što raditi u Švicarskoj jer to i nije država u koju se službeno ima razloga putovati, a kamoli često. Susret na Markovu trgu Što se događalo prije tog odlučujućeg petka? Bern, Zürich, Basel... Bern, Zürich, Basel... Isti uzorak stalno se ponavljao. U gomili papira koju je Tomislav Saucha premetao, iznova čitao, proučavao ponavljala se ista špranca. Saucha kao osumnjičenik u aferi Dnevnice ima uvid u svoj spis, koji sadrži na stotine dokumenata. Trebali su mu dani da ih on i njegove odvjetnice – supruga Ivana Saucha i druga odvjetnica Aleksandra Horvat – uopće dobro prouče. Među papirima dva su primjerka i ispisa dnevnica iz 2016. Ureda za opće poslove Vlade i Sabora. Upravo u tim ispisima skrivali su se ključni dokazi koji su doveli do preokreta u istrazi o lažnim putnim nalozima koje je Državna revizija otkrila u mandatu Vlade Zorana Milanovića, kojem je Saucha bio šef kabineta. Sve do ponedjeljka 6. ožujka Saucha je bio glavni sumnjivac, ali već u četiri prethodna dana počeo se događati veliki obrat za koji je javnost doznala tog ponedjeljka. Lažna putovanja u Švicarsku na putnim su nalozima trajala sedam do osam dana kako bi se izvuklo što više novca preko dnevnica. Kako nitko u Uredu za opće poslove Vlade i Sabora (koji je vodio Zvonko Matišić, čovjek od Milanovićeva i Sauchina povjerenja, a poslije Terezija Matić, koja je Matišiću bila šefica računovodstva u UZOP-u) nitko nije primijetio sumanutu količinu lažnih putovanja u Švicarsku? Na to pitanje još nema odgovora. Sreća se Sauchi osmjehnula prošlog petka, 3. ožujka, kada je nakon radnog dana u Saboru išao u jedinu trgovinu na Gornjem gradu, u zagrebačkoj četvrti u kojoj živi, a gdje su i zgrade Vlade i Sabora, njegova bivšeg i sadašnjeg posla. Pred trgovinom sreće prijatelja i dvije poznanice te svi razgovaraju kada ugleda da iz Vlade preko Markova trga prema njemu ide Ana Balaband, zaposlenica u Uredu premijera koja u njegovu mandatu nikada nije putovala, a prema putnim nalozima iz 2016. izgleda da je više puta službeno posjetila Švicarsku. Kreće prema njoj i, iako joj na licu vidi nelagodu što će se susresti ispred njezina radnog mjesta, dolazi do nje i postavlja joj samo jedno pitanje s početka teksta. Plenkovićev poziv Ujutro u ponedjeljak 6. ožujka Saucha se rano ustaje, a nije, kazao nam je, puno ni spavao, i dolazi u USKOK podići kaznenu prijavu protiv nepoznatog počinitelja. Nekoliko sati poslije vidi da premijer i glavni državni odvjetnik Dinko Cvitan u Vladi drže konferenciju za novinare na kojoj Plenković tvrdi da je nakon izbijanja afere Dnevnice naložio internu istragu u Vladi. – Dobio sam informaciju da postoji još niz slučajeva nepravilnosti i nezakonitosti te sam zato obavijestio državnog odvjetnika o tim novim informacijama i sumnjama da su tu počinjena i druga kaznena djela osim u ova tri slučaja – objavio je Plenković, a Dinko Cvitan kasnije još jednom dodatno naglasio da ovo nije istraživao DORH, nego premijer. Tu izjavu promijenio je dva dana poslije kad su ga saslušavali članovi saborskog Odbora za pravosuđe koji su problematizirali činjenicu što je sudjelovao na konferenciji za novinare s premijerom u Vladi, instituciji koja je predmet aktualne istrage. Tamo priznaje da ga je Plenković nazvao u subotu i rekao mu da se lažiranje naloga nastavilo i u 2016., pa dogovaraju da u ponedjeljak ujutro dođe u Vladu. – Nisam znao da ćemo održati konferenciju za medije – priznaje Cvitan članovima Odbora, no kasnije novinarima ispravlja svoju izjavu kako je premijer sve otkrio te tvrdi da USKOK sve istražuje cijelo vrijeme. Samog Sauchu nakon ponedjeljka, kada je bio u USKOK-u, do danas više nitko nije zvao, međutim, i dalje je on jedini okrivljenik. – Znam da ću dokazati svoju nevinost, ali ne znam do kada ću biti okrivljenik. Bojim se da će to sada trajati mjesecima – priznaje Saucha. U utorak SDP-ov Arsen Bauk na Odbor za pravosuđe poziva glavnog državnog odvjetnika Dinka Cvitana kako bi objasnio otvaranje istrage protiv Sauche, zašto je bio uhićen, zašto USKOK nije istraživao i putne naloge iz 2016., zašto je nastupio na konferenciji za novinare s premijerom Plenkovićem u Vladi, nije li tom konferencijom ugrozio neovisnost glavnog državnog odvjetnika... Cvitan je pred saborskim Odborom za pravosuđe posvjedočio da se s premijerom na tu temu prvi put našao u subotu. Premijer je tada već imao neke dokumente, ali mu ih nije predočio, nego mu je tek rekao o čemu je riječ, prenose Cvitanove riječi sudionici sjednice Odbora koja je bila zatvorena za javnost. Tek u ponedjeljak, nakon što je Saucha otišao u USKOK i podnio kaznenu prijavu, Plenković je ponovno pozvao Cvitana u Vladu i predao mu dokumentaciju koja je u međuvremenu prikupljena. Cvitan je članovima Odbora kazao da u tom trenutku još nije znao da premijer planira održati konferenciju za novinare, no kad mu je predložio da mu se pridruži na presici, pristao je. Zastupnici koji su bili na sjednici prepričavaju i kako je Cvitan izvijestio da u trenutku kada je pokretana istraga protiv Sauche nije bio na poslu zbog neodgodivih obiteljskih obveza, a neslužbeno se doznaje da je tog tjedna doista nekoliko dana izbivao s posla. Nije, međutim, pokušao krivnju za Sauchino pritvaranje prebaciti na svoje podređene. Kazao je da je Državno odvjetništvo u tom trenutku bilo sigurno da postoji temelj da se zatraži pritvor, jer su imali iskaze svjedoka i nalaz grafologa. – Za nas je to bila više-manje jasna stvar – rekao je Cvitan pred Odborom. Neki su ga zastupnici pokušali isprovocirati pitanjem bi li jednako odlučio da je tada znao što zna danas, no Cvitan je uzvratio samo da ne želi odgovarati na hipotetska pitanja. Upitan zašto se nekom u DORH-u nije “upalila lampica” na izvještaj u kojem se pokazalo da je sumnjivih putnih naloga bilo i 2016., kazao je da je DORH, nakon što je dobio nalaz revizije, obradio početak 2016., kada je Saucha još bio na funkciji, te da su potom krenuli unatrag, sve do 2013. Cvitan je objasnio da su se koncentrirali samo na ono razdoblje za koje su u tom trenutku bili spremni staviti ruku u vatru, a da je ostalo bez veće pažnje jednostavno dodano u spis, prepričavaju zastupnici. Cvitana su na Odboru pitali i zašto u istragu nije uključena i policija, a on je, navodno, odgovorio da su smatrali da bi istraga saborskog zastupnika i bivšeg predstojnika Ureda premijera bila “previše za policiju” te da je to posao Državnog odvjetništva. Dovela je J. Kosor Istodobno, u utorak iz Vlade pozivaju novinare na brifing. Novinari na tom brifingu dobivaju informaciju da je pretpostavka kako je model lažnih putnih naloga inauguriran u Vladi Zorana Milanovića. U SDP-ovim krugovima može se čuti kako postoji sumnja da je ideja o lažiranju dnevnica najlakše mogla pasti na pamet tajnici Sandri Zeljko kojoj je na stol više puta stigao novac od dnevnica za Milanovićeva savjetnika Sinišu Petrovića, a koji pak, doznajemo, po svoje dnevnice uglavnom nije ni dolazio. Čovjek jednostavno nije uzimao taj novac u većini slučajeva iako je imao pravo na njega. Sandra Zeljko u Vladu je stigla s Jadrankom Kosorom, kada je ona postala premijerka, iz Ministarstva branitelja. A u Vladi je ostala i nakon što je Kosor otišla u Sabor iako ju je bivša premijerka zvala sa sobom. Zeljko je to odbila te je nastavila raditi i u Vladi Zorana Milanovića i kasnije Tihomira Oreškovića te Andreja Plenkovića. U Milanovićevoj je Vladi prvo bila tajnica Milanki Opačić koja je bila potpredsjednica Vlade, no kako je Opačić većinu vremena provodila u Ministarstvu, postala je Sauchina tajnica. Brzo je dobila njegovo povjerenje, vjerojatno i zato što je često govorila protiv J. Kosor. No kao što se Sauchi žalila na J. Kosor, tako je nakon što je Saucha otišao iz Banskih dvora svog bivšeg nadređenog tračala novoj garnituri. Sandra Zeljko, kao i Terezija Matić, ali i Zvonko Matišić, osobe su kontinuiteta koje su u cijelom mandatu Zorana Milanovića, a Zeljko i Matić sve dosad, bile u doticaju s putnim nalozima. Zeljko je s pozicije tajnice iz Ureda premijera Andreja Plenkovića premještena u Ured za razminiranje tek u utorak, a Terezija Matić razriješena je funkcije v. d. ravnatelja UZOP-a tek u srijedu, nakon što se i premijer Plenković uvjerio da su se krađe dnevnica nastavile i u Vladi Tihomira Oreškovića, ali i u njegovoj Vladi. Svjedočenje Sandre Zeljko Iz rješenja o provođenju istrage protiv Sauche proizlazi da je naloge za putovanja na koja su Siniša Petrović i Neven Budak uistinu išli Sauchina tajnica Sandra Zeljko izradila prema uputi tajnice premijera Sunčice Batestin, a Saucha ih je potpisivao kao ovlaštena osoba. Izjavila je to Sandra Zeljko tijekom ispitivanja kazavši još i da je sada sporne putne naloge izradila po usmenom nalogu Tomislava Sauche. On joj je, ustvrdila je, kazao koji će posebni savjetnik premijera kamo i na koliko dugo putovati te da troškove smještaja snosi organizator putovanja. Te je podatke unosila u obrasce naloga, Saucha ih je potpisivao, a zatim ih je Zeljko dostavljala deviznom računovodstvu Ureda za opće poslove Sabora i Vlade. Po Sauchinu nalogu, kazala je Zeljko, od službenika tog ureda tražila je obračun i isplatu akontacija dnevnica za službena putovanja. Gotovina bi se zatim pakirala u omotnice na koje je blagajnica Marina Jakupek ispisivala ime posebnog savjetnika za kojeg je bio novac. Blagajnica te tadašnji ravnatelj UZOP-a Zvonko Matišić kao i njegova zamjenica Terezija Matić svojim su izjavama potvrdili da su akontacije dnevnica za sva službena putovanja u gotovini isplaćeni na teret sredstava državnog proračuna. Zeljko tvrdi da je omotnice s gotovinom predavala Sauchi. Provedenim grafološkim vještačenjem utvrđeno je da je u rubrikama “predstojnik Tomislav Saucha” i “naredbodavatelj” skriptor parafa vrlo vjerojatno – gotovo sigurno Tomislav Saucha. Stalni sudski vještak za rukopise, dokumente, novčanice i vrijednosne papire Valter Dolušić objašnjava da ta kvalifikacija označava najveći stupanj vjerojatnosti – koji iznosi između 93 i 95 posto – da je osoba uistinu skriptor. – Paraf je jednostavan za krivotvorenje i zato kod njega treba biti iznimno oprezan. Ni za paraf, kao ni za fotokopiju, nikada ne bih dao decidirano mišljenje, već mišljenje izraženo kroz jedan od pet stupnjeva vjerojatnosti – tumači Dolušić. Kod vještačenja potpisa nužno je, kaže, imati uz sporni i nesporni potpis te na osnovi općih karakteristika, koje se zapažaju prostim okom, te posebnih, koje se analiziraju mikroskopski i s nekoliko izvora svjetlosti, vještak u konačnici donosi nalaz i mišljenje. Tijekom postupka moguće je tražiti dopunu vještačenja, što se dogodilo i u slučaju Saucha. Navodno grafolog nije mogao povezati / usporediti rukopis tajnice Sandre Zeljko koji je dobio za potrebe vještačenja s onim koji je bio u spisu jer je bilo naznaka da je tajnica pokušala pisati “drukčije”. Stoga je tražena nova dopuna vještačenja: – Događa se da osobe pokušaju prevariti grafologa, no namjerno iskrivljavanje rukopisa razotkriva se osnovnom i detaljnom analizom – govori Valter Dolušić. Kad se pojave ovakve sumnje, vještaci preko MUP-a pribavljaju nesporni uzorak skriptora, sa zahtjeva za dokumente koje je ranije potpisao. Je li istraga u slučaju Tomislava Sauche odrađena traljavo, a sada je pod upitnikom i opstanak Dinka Cvitana na poziciji glavnog državnog odvjetnika, pitanje je koje se otvorilo nakon što se pokazalo da USKOK nije istražio jesu li se lažni putni nalozi nastavili i nakon mandata Zorana Milanovića. Lagana istraga Da je umirovljeni policijski inspektor Branko Lazarević, nekadašnji vođa ekipe za očevide zagrebačke policije, kojim slučajem vodio istragu u slučaju Dnevnice, prvo što bi učinio nakon nalaza državne revizije i sumnje da je novac ukraden bilo bi printanje svih putnih naloga. Zatim bi sa svakim čije se ime nalazi u toj dokumentaciji ponaosob razgovarao, da utvrdi je li osoba uistinu bila na putu ili je nalog fiktivan. – Na ovom bi slučaju mogli raditi i policajci pripravnici, uz naputke nekog starijeg i iskusnijeg, jer nema ništa lakše nego pratiti trag novca, pogotovo u ovom predmetu. Treba vidjeti koliko je novca bilo zaduženo, koliko je na naloge isplaćeno te tko je novac uistinu dobio, kako bi se utvrdila razlika koja je nestala. Jedino što je potrebno jest vrijeme jer je riječ o duljem periodu tijekom kojeg je obuhvaćeno puno ljudi koje bi sve trebalo ispitati – kaže Lazarević. >>Sandra Zeljko plakala je kad je Saucha odlazio iz Vlade >>'Želim natrag svoj život. Želim hodati po gradu, a da mi nitko ne viče: lopove, jazavče' 