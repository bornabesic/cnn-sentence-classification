Hrvatska radiotelevizija (HRT) u srijedu se oglasila priopćenjem u kojem navodi da je s prosječnim dnevnim udjelom u gledanosti (share) od 30,87 posto - kad se promatra zbroj svih njezinih četiriju televizijskih programa - bila najgledanija nacionalna televizija u Hrvatskoj u cijeloj 2016. Na HRT-u ističu da je to za 5,97 posto više od po gledanosti druge nacionalne televizije, čiji su programi u zbroju zajedno imali prosječni dnevni udio u gledanosti od 24,9 posto, a da je po gledanosti treća nacionalna televizija imala prosječni dnevni udio u gledanosti od 20,12 posto. "Gledanosti Hrvatske radiotelevizije u 2016. pridonijeli su među ostalim prijenosi utakmica s Europskoga nogometnog prvenstva u Francuskoj. Tako je najgledaniji sadržaj na svim nacionalnim televizijama u Hrvatskoj u cijeloj 2016. bio prijenos utakmice između Hrvatske i Portugala 25. lipnja 2016., koji je putem Hrvatske radiotelevizije pratilo iznimno visokih 33,1 posto opće populacije (AMR), odnosno 1.353,348 gledatelja" stoji u priopćenju HRT-a. Dodaju i da su prijenosi nogometnih utakmica i inače bili najgledaniji sadržaj na domaćemu televizijskom tržištu. S HRT-a ističu da su, iako nisu na popisu deset najgledanijih emisija na svim nacionalnim televizijama prošle godine, informativni sadržaji HRT-a poput televizijskih emisija "Plodovi zemlje" i "Nedjeljom u dva" bili također među najgledanijim sadržajima na svim nacionalnim televizijama u 2016. "Hrvatska radiotelevizija i u prvih je šest mjeseci prošle godine bila najgledanija nacionalna televizija po ukupnome dnevnom udjelu u gledanosti (SHR) svih svojih četiriju televizijskih programa. Naime, ukupan prosječni dnevni udio u gledanosti za sva četiri programa Hrvatske radiotelevizije u razdoblju od 1. siječnja do 30. lipnja 2016. godine iznosio je 29,90 posto što je bilo za 2 posto više od po gledanosti druge nacionalne televizije", poručuju s javne radiotelevizije. Priopćenje HRT-a uslijedilo je nakon objave rezultata gledanosti televizijskog programa u prosincu prošle godine na stranicama Vijeća za elektroničke medije (VEM) prema kojima su programi Nove TV (Nova TV i Doma TV) bili najgledaniji s 29,88 gledanosti (share), a u istom razdoblju sva četiri programa Hrvatske radiotelevizije imala su ukupnu gledanost od 26,43 posto. Programi NoveTV u prosincu gledaniji od HRT-ovih za više od tri posto Programi Nove TV (Nova TV i Doma TV) bili su najgledaniji u prosincu prošle godine s 29,88 posto gledanosti (share), a u istom razdoblju sva četiri programa Hrvatske radiotelevizije (HRT) imala su ukupnu gledanost od 26,43 posto, najnoviji su podaci o gledanosti televizija objavljeni na stranicama Vijeća za elektroničke medije (VEM). Prema podacima agencije AGB Nielsen, Nova TV je potvrdila status najgledanije televizije u Hrvatskoj, HRT kao javna radiotelevizija je druga, a RTL treća s ukupnom gledanošću njihova tri programa od 22,4 posto. U prosincu je Nova TV potvrdila svoj status najgledanije televizije i u kategoriji top deset najgledanijih emisija – čak njihovih osam emisija ušlo je među deset najgledanijih i na prvih sedam mjesta te ljestvice. Prema istraživanju AGB Nielsena, najgledanija emisija u prosincu u ciljnoj skupini populacije starije od četiri godine bila je show emisija Nove TV 'Tvoje lice zvuči poznato' s 19,44 posto, a slijedi Dnevnik Nove TV od 31. prosinca s 19,27 posto AMR-a (average minute rating) kojim se označava prosječan broj ili postotak pojedinaca određene ciljne skupine koji su gledali određeni kanal ili emisiju. U top deset najgledanijih emisija, prema objavljenim podacima, samo dvije su HRT-ove – prilozi podnevnog dnevnika 'Vrijeme danas' i emisija o sportu na HTV 1 s 15,25 odnosno 15,18 posto gledanosti. RTL u prosincu nije imao niti jednu emisiju u top deset najgledanijih u toj ciljnoj skupini. U prosincu prošle godine, prema istraživanju AGB Nielsena, smo proveli jednako vrijeme gledajući televizijske programe kao u istom razdoblju 2015. Prema podacima koji su reprezentativni za kompletnu populaciju stariju od četiri godine koja živi u kućanstvu s ispravnim televizorom (4.090,004 stanovnika), prosječan broj minuta gledanja televizijskog programa po pojedincu u prosincu je iznosio 302 minute. >> Smjene na HRT-u: Ovo su novi ravnatelji poslovanja, produkcije i tehnologije >> Za ovakav program HRT-a ne treba nam ni Programsko vijeće 