Zajedno s ministricom obrane Albanije Mimi Kodheli, ministar Damir Krstičević poslao je pismo glavnom tajniku NATO-a Jensu Stoltenbergu u kojem se upozorava na novu nacionalističku retoriku iz Srbije koja ima za cilj podrivanje suvereniteta Kosova i destabilizacije sigurnosne situacije na zapadnom Balkanu. Albanija i Hrvatska traže da NATO prilagodi operativni plan svoje mirovne misije na Kosovu te da se pruži snažnija podrška transformaciji Kosovskih sigurnosnih snaga, koje su sličnije policiji, u Oružane snage Kosova, tj. pravu vojsku.  Vijest o pismu prvi su objavili kosovski mediji, a potom i srpski, pa čak i međunarodna novinska agencija Reuters, iz pera dopisnika iz Tirane. MORH je, na naš upit, potvrdio da su ministri Kodheli i Krstičević zajednički uputili pismo glavnom tajniku NATO-a Stoltenbergu. “Pismo je potpisano i upućeno u kontekstu zajedničkog interesa Albanije i Hrvatske kao članica NATO-a za održavanjem stabilnosti i sigurnosti Jugoistočne Europe s posebnim naglaskom na održavanje sigurnosti Kosova. U pismu je izražena potpora dobrosusjedskim odnosima, regionalnoj suradnji i uključivosti, no isto tako je izražena zabrinutost posljednjim događanjima koji mogu utjecati na sigurnost Kosova, ali i sigurnost u širem kontekstu. U pismu je iskazana snažna predanost i interes dviju država članica Saveza da NATO zadrži pozornost na održavanju sigurnosti Kosova kao i razmatranje konkretnih koraka kako ojačati napore Saveza u izgradnji kosovskih institucionalnih kapaciteta”, priopćeno je iz MORH-a. >> 'Američki ministar obrane iznimno cijeni hrvatsku vojsku' >> Mattis: Ne mogu Amerikanci brinuti o sigurnosti vaše djece više od vas samih 