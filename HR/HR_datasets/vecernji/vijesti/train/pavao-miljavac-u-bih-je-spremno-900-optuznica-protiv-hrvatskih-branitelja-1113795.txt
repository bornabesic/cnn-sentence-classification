General Pavao Miljavac danas je rekao kako ima informacije da je protiv hrvatskih branitelja u BiH spremno 900 optužnica. - Mi imamo informacije da je 900 i nešto optužnica pripremljeno i nama su kvalifikacije tih optužnica najveći problem. Tamo stoji da je Hrvatska sudjelovala u udruženom zločinačkom pothvatu s ciljem protjerivanja muslimanskog stanovništva pod vodstvom Tuđmana i Šuška. Ako postoje stvarni dokazi da je netko počinio zločin mi nismo protiv suda, ali davati opće kvalifikacije je neprihvatljivo - rekao je Miljavac nakon sastanka  predstavnika Generalskog zbora i tehničkog ministra vanjskih i europskih poslova Mire Kovača, prenosi N1. Naglasio je i da veliki broj optužnica u BiH može imati nezgodne refleksije na Hrvatsku, kao da se, na primjer, traži da je bila agresor na BiH. Miljavac je rekao da je hrvatska vojska tri puta tijekom rata spasila BiH, ali da nije imala pretenzije na teritorij te zemlje i da nije bila agresor. Također je istaknuo da postoji nekoliko sporazuma Tuđman-Izetbegović po kojima se legaliziralo djelovanje hrvatske vojske u BiH. - Mi smo samo štitili naše nacionalne interese s nikakvim ciljem pripajanja tog prostora - rekao je. - BiH želi u EU, ali ne može preko Hrvatske - rekao je Miljavac, dodajući da je nekim braniteljima iz izvora koje nije htio otkriti, poručeno da ne idu u BiH, ali ni u zemlje EU zbog opasnosti da budu izručeni. >> Na sastanku generala letjela torba zbog Krstičevića 