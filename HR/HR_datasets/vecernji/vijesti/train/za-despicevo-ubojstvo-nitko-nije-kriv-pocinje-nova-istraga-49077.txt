Županijsko državno odvjetništvo u Zagrebu zatražilo je od policije provođenje novih radnji kako bi se riješilo ubojstvo Frane Despića (18) u parku Ribnjaku 15. ožujka prošle godine. Zbog toga jer nije ustanovljena sumnja da je Aleksandar Koprenica (23) ili netko od osoba koje su bile u parku zadao Despiću smrtonosan ubod, Odvjetništvo je 3. studenoga odustalo od Kopreničina kaznenog progona.Slavili rođendan“Od policije smo zatražili provođenje novih izvida radi otkrivanja drugog počinitelja, odnosno prikupljanja podataka koji bi upućivali na nove dokaze protiv istog osumnjičenika”, stoji u dopisu Odvjetništva. Mladi je Dinamov navijač stradao kada je skupina skinheadsa, među kojom se ubijeni nalazio, napala grupicu mladića i djevojaka koja je na klupi u parku slavila rođendan. Napadači su od njih navodno zatražili alkohol, a ubrzo je izbila masovna tučnjava u kojoj je netko potegnuo i nož. Iako su obavljena mehanoskopska, biološka, sudsko-medicinska, kontaktna i DNK vještačenja te saslušani svjedoci nemila događaja, a Koprenica kazao policiji što se dogodilo, zbog toga bio kazneno prijavljen te proveo mjesec dana u pritvoru, Despićevo će ubojstvo policija ponovno istraživati. Odvjetništvo navodi da nitko od ispitanih svjedoka, među kojima je bio Despićev mlađi brat i prijatelji, nije vidio trenutak uboda niti osobu koja ga je ubola. Također navode da je pri prepoznavanju privedenih, prije podizanja kaznene prijave protiv Aleksandra Koprenice, ustanovljeno da je još troje osumnjičenih imalo uza se te noći noževe koji nisu pronađeni. Vještačenjima na Kopreničinoj odjeći, a ni na njegovu nožu, nisu ustanovljeni tragovi krvi Frane Despića. Na odjeći ubijenog također nisu pronađeni tragovi druge krvi osim njegove.U međuvremenu je deset osoba, sudionika u sukobu na strani ubijenog, osuđeno na Općinskom kaznenom sudom u Zagrebu zbog sudjelovanja u tučnjavi i nasilničkog ponašanja. Majku Frane Despića šokirala je vijest da je tužiteljstvo odustalo od progona Koprenice, a ni njihov odvjetnik Silvije Degen nije manje iznenađen.Frano nije izazivao– Dosta mi je toga da se moj sin osuđuje. Ni on ni njegov brat nisu nikoga izazivali, niti kome nanijeli ozljede. Bili su na Opatovini, preko Ribnjaka išli do benzinske. Već su ih na putu izazivali, a kad su se vraćali, počeli su ih tući – kaže majka te oštro opovrgava da je Frane bio član Agrama, agresivne podskupine BBB-a. Ogorčena je ponašanjem institucija. Tvrdi da su joj u noći kada je umro odbili pokazati sinovo tijelo. Policajac joj je, kaže, kazao “što hoće, sutra je nedjelja, ne radi se”, a portirka na KB Šalati pitala ju je, kaže, zašto ga želi vidjeti. Nikada ga, dodaje, nije identificirala. Njezina mlađeg sina nisu pustili iz pritvora na bratov sprovod. 