Donald Trump novi je predsjednik SAD-a i on će naslijediti Baracka Obamu u Bijeloj kući. Hillary Clinton nije održala govor, no nazvala je Trumpa i pozvala ga da proglasi pobjedu. INFOGRAFIKA Evo kako elektori biraju predsjednika. Pročitajte OVDJE Tijek izbora uživo: 15.58 - Sa sve većim brojem obrađenih glasova raste i prednost Hillary Clinton. Tako nakon 97,7% prebrojanih glasova njena prednost iznosi više od 150 tisuća glasova. Donald Trump je osvojio više elektorskih glasova i on je pobjednik izbora. Više pročitajte ovdje. 15.23 - Svjetski čelnici čestitali su danas Donaldu Trumpu na izbornoj pobjedi, no neki Europljani ne skrivaju određenu dozu opreza, prenose agencije. Više pročitajte ovdje. 14.38 - Američki predsjednik u odlasku Barack Obama nazvao je novoizabranog predsjednika Donalda Trumpa u srijedu ujutro kako bi mu čestitao na pobjedi na izborima te mu izrazio "divljenje zbog solidne kampanje koju je vodio diljem zemlje", piše u priopćenju Bijele kuće. Više pročitajte ovdje. 13.47 - Afroamerikanci, Latinoamerikanci i Azijci velikom većinom su podržavali Hillary Clinton, no razina njihove podrške manja je u odnosu na izbore prije četiri godine. Više pročitajte ovdje. 13.23 - Zanimljivo je kako nakon obrađenih 96,2% glasova Hillary Clinton ima veći broj ukupnih glasova koje je osvojila. Clinton tako ima 58,908,102 glasova dok je Trump skupio 58,860,136 glasova, objavljeno je na stranici BBC-a. Na CNN-u stoji podatak kako Trump ima 58,914,866, a Clinton 59,036,741 glasova. Više pročitajte ovdje. 12:45 – Nakon skupocjene, dramatične i dugotrajne kampanje i završetka izbora ponovno utvrđujemo našu demokraciju i zajedno idemo naprijed, poručila je u srijedu američka veleposlanica u Hrvatskoj Julieta Valls Noyes na svečanom doručku na kojem su dočekani rezultati izbora u SAD-u. Više pročitajte ovdje. 12.17 – Društvene mreže prepune su komentara američkih birača. Ovdje pročitajte što su sve poručili novom predsjedniku. 12.07 – Još uvijek se čekaju potpuni rezultati iz New Hampshirea, Michigana i Minnesote, javlja CNN. Trenutačno Trump ima 289 glasova, a Clinton 218. 11.41 – Voditeljica Trumpove kampanje, Kellyanne Conway, kazala je kako je Barack Obama nazvao Trumpa te da su imali "sjajan razgovor" te da će se tijekom tjedna sastati u Washingtonu, javlja CNN. 11.23 – Novoizabranom američkom predsjedniku Donaldu Trumpu u srijedu stižu čestitke političara iz cijelog svijeta, dok njemački političari kažu da su šokirani i upozoravaju na nesigurnu geopolitičku situaciju nakon ulaska američkog multimilijardera u Bijelu kuću. Više pročitajte ovdje. 11.15 – Hrvatski premijer Andrej Plenković čestitao je danas pobjedniku američkih predsjedničkih izbora Donaldu Trumpu, istaknuvši kako je siguran da će Zagreb imati kvalitetne odnose s novom vladom u Washingtonu. Više pročitajte ovdje. 10.22 – Ruski mediji javljaju kako je Vladimir Putin poslao telegram kojim je čestitao Donaldu Trumpu na pobjedi. Spomenuo je da se nadaju rješavanju gorućih pitanja koji su dio internacionalne agende. Predsjednik Rusije nada se djelotvornom odgovoru na izazove od globalne sigurnosti. Više pročitajte ovdje. 9.57 – Nedugo nakon što je postalo jasno da će Donald Trump biti novi predsjednik SAD-a, u nekim gradovima došlo je do manjih prosvjeda. Takva izvješća dolaze iz Oaklanda, Los Angelesa, Portlanda i New Yorka. Više pročitajte ovdje. 9.07 – Projekcije CNN-a pokazuju kako Trump trenutačno ima 288 glasova dok je ta brojka na New York Timesu 279. 8.52 – Oprostite što ste čekali, hvala vam svima. Upravo sam primio poziv od Clinton. Čestitala nam je na pobjedi, a ja sam čestitao njoj i njezinoj obitelji na borbi. Vrijeme je da povijemo rane i da se svi ujedinimo i da budemo jedno. Obećavam svim našim državljanima da ću biti predsjednik svih Amerikanaca. Oni koji me nisu podupirali, a bilo ih je nekoliko, pozivam vas kako bismo mogli ujediniti zemlju. Naša kampanja nije bila zapravo kampanja, već veliki pokret. Bio je to pokret Amerikanaca svih rasa i religijskih uvjerenja koji žele da naša vlada služi narodu. Surađivat ćemo i raditi zajedno – kazao je Trump. – SAD-u neće biti nitko ravan, zaposlit ćemo milijune ljudi i pobrinut ćemo se za naše veterane. Imat ćemo najjaču ekonomiju na svijetu i slagat ćemo se sa svim nacijama koje su spremni slagati se s nama. Niti jedan san nije prevelik, niti jedan izazov nije prevelik. Naša država ima veliki potencijal. Obnovit ćemo infrastrukturu, škole... – kazao je Trump. 8.43 – CNN javlja kako je Trump osvojio Arizonu te da sada ima 268 glasova te da je Clinton pozvala Trumpa da proglasi pobjedu. 8.39 – AP je objavio: Donald Trump je izabran za predsjednika SAD-a. 8.34 – Prema projekcijama CNN-a, Trump je osvojio i Wisconsin i trenutačno ima 257 glasova. Prema Huffington Postu, Trump trenutačno ima 276 glasova. 8.25 – Prema New York Timesu, trenutačni rezultat je 266:218 u korist Donalda Trumpa, a prema njihovim projekcijama, Trump bi mogao osvojiti oko 308 glasova. Screenshot: New York Times 8.13 – Prema projekcijama Huffingtonposta, Donald Trump ima 266 glasova, a Hillary Clinton 218. 8.10 – John Podesta, voditelj kampanje Hillary Clinton, kazao je kako stožer neće ništa komentirati večeras. To znači da se Hillary Clinton neće obratiti svojim glasačima sve dok se ne prebroje svi glasovi. – Još uvijek brojimo glasove i svaki glas se broji. Nećemo imati ništa reći večeras. Krenite kući i naspavajte se. Sutra ćemo imati više toga reći – kazao je Podesta, prenosi BBC. – Želim da svaka osoba u ovoj dvorani i diljem zemlje zna da vaš glas i entuzijazam puno znače njoj (Hillary) i svima nama. Ponosni smo na vas. Ponosni smo i na nju (Hillary). Napravila je nevjerojatan posao i još nije gotova. Hvala vam što ste bili s njom, ona je uvijek bila s vama – kazao je Podesta. 7.45 – Najnovija projekcija CNN-a donosi Trumpu i tri elektorska glasa Aljaske. Prema CNN-u, Trump ima 247 glasova, a Clinton 215 elektorskih glasova. Prema Huffington Postu, Trump je na 264, a Clinton na 215 7.40 – Huffington Post projicira da Trump osvaja i Pennsylvaniju koja nosi 20 elektorskih glasova. Prema Huffu, Trump ima ve 264 elektorskih glasova i nedostaje mu još samo šest. 7.19 – Očekuje se obraćanje Donalda Trumpa i Hillary Clinton pristašama u njihovim stožerima. 7.11 – Prema najnovijoj projekciji CNN-a, Donald Trump ima 244, a Hillary Clinton 215 elektorskih glasova. Reutersova projekcija kaže da Trump ima 240, a Clinton 215 elektorskih glasova. 6.34 – Prema najnovijoj projekciji CNN-a, republikanski kandidat Donald Trump ima 238, a demokratska kandidatkinja Hillary Clinton 215 elektorskih glasova. Projekcija Reutersa kaže da Trump ima 240, a Clinton 215 elektorskih glasova, dok NY Times sa 95 posto sigurnosti tvrdi da će Donald Trump biti sljedeći predsjednik SAD-a. Za pobjedu je potrebno 270 elektorskih glasova. 6.24 – Hillary Clinton osvojila je Nevadu koja nosi 6 elektorskih glasova, piše AP. 6.12 – Republikanski kandidat Donald Trump osvojio je na predsjedničkim izborima i saveznu državu Georgiju i s njom ima ukupno 244 elektorska glasa, čime se iznimno približio ulasku u Bijelu kuću, jer mu projekcije i u Wisconsinu, Michiganu i Arizoni daju malu prednost. Wisconsin nosi 10 elektorskih glasova, Michigan 16 a Arizona 11 te bi, osvojivši samo prve dvije države, Donald Trump imao točno 270 glasova, koliko je potrebno za ulazak u Bijelu kuću. Još uvijek nisu poznati rezultati ni za Pennsylvaniju koja nosi 20 elektorskih glasova i gdje je rezultat izjednačen, kao i u New Hampshireu. U ovom trenutku čini se da Hillary Clinton pobjeda izmiče i da se njezin put dramatično suzio. Na snimkama iz njezina stožera vide se razočarana i vrlo iznenađena lica. U pet sati po srednjoeuropskom vremenu zatvorena su sva birališta u Americi osim na Aljasci. Kako rastu izgledi Donalda Trumpa za pobjedu, tako stižu vijesti o padovima vrijednosti na azijskim, američkim i meksičkim burzama. 6.05 – Trump je osvojio i 6 elektorskih glasova iz Iowe, piše AP. 6.00 – U stožeru Hillary Clinton razočarani pristaše plaču dok gledaju rezultate izbora, očito su se i oni pomirili s porazom demokratske kandidatkinje i pobjedom Donalda Trumpa. S druge strane, u stožeru Donalda Trumpa se već slavi pobjeda. 5.50 – Prema posljednjoj projekciji CNN-a, Donald Trump ima 232, a Hillary Clinton 209 elektorskih glasova. Za pobjedu je potrebno 270 elektorskih glasova i republikanski kandidat je sve bliže tome cilju i ulasku u Bijelu kuću. 5.42 – Prema posljednjoj projekciji CNN-a, Donald Trump ima 216, a Hillary Clinton 209 elektorskih glasova. 5.37 – Donald Trump odnosi pobjedu i u Georgiji, piše AP. 5.36 – Najnovija procjena CNN-a je da Trump ima 216, a Clinton 197 elektorskih glasova. Za pobjedu je potrebno 270 elektorskih glasova. 5.34 – AP piše da je Clinton pobijedila u Washingtonu, dok NBC piše da je Trump dobio Iowu. 5.29 – ABC News piše da je Trump odnio pobjedu i u američkoj saveznoj državi Utah. 5.27 – Direktor kampanje Donalda Trumpa u državi Ohio Layne Bangerter proglasio je pobjedu republikanskog predsjedničkog kandidata. – Gotovo je, narod je svoje rekao – kazao je Bangerter, piše Independent. 5.10 – Clinton je osvojila Oregon. 5.09 – Trump je dobio i Sjevernu Karolinu. Prema CNN-u, sada Clinton ima 190, a Trump 186 elektorskih glasova. 5.03 – NY Times piše da Trump ima 95 posto šanse da postane novi predsjednik SAD-a te mu predviđaju 299 elektorska glasa. S druge strane, CNN je "osvježio" svoje rezultate te sada Clinton vodi Trumpa: ona ima 190, a Trump 171 elektorski glas. Za pobjedu je potrebno 270 glasova. 4.55 – Uskoro se zatvaraju birališta i u Kaliforniji, Idahu, Oregonu, Havajima i Washingtonu. 4.52 – AP piše da je Trump pobijedio i u Floridi koja je označena kao vrlo važna država koja daje čak 29 elektorskih glasova. 4.45 – Posljednja procjena CNN-a kaže da Trump ima 167, a Clinton 122 elektorska glasa. Za pobjedu je potrebno 270 elektorskih glasova. 4.37 – NBC je objavio kako je Clinton dobila bitku u još jednoj bitnoj državi – Coloradu. 4.31 – AP piše da je Clinton pobijedila u Novom Meksiku, a Reuters piše da je pobijedila i u Virginiji. 4.27 – Republikanci su na izborima uspjeli zadržati kontrolu nad Zastupničkim domom Kongresa, javile su američke tv-postaje na temelju prvih rezultata u državama u kojima su zatvorena birališta. Mreže CNN, ABC i NBC predviđaju da će republikanci zadržati kontrolu nad Donjim domom Kongresa koji je u njihovim rukama od 2011. Po njima, republikanci će osvojiti 235 od 435 zastupnika u Donjem domu Kongresa. To znači da su demokrati osvojili 12 mandata više nego u postojećem sazivu, ali još uvijek daleko premalo da bi stekli kontrolu nad Zastupničkim domom. Mnogo je neizvjesnije na izborima za Senat, koji će dobiti trećinu novih zastupnika i u kojem republikanci također imaju većinu (54 od 100 senatora). Demokrati trebaju preoteti pet mandata kako bi stekli većinu u tom domu, a zasad su dobili samo jedan. Republikanci su u bici za Senat dobili vjetar u leđa obranom mandata Marca Rubija u tijesnim izborima na Floridi. 4.24 – ABC i CNN procjenjuju da će i 18 elektorskih glasova iz Ohija otići republikanskom kandidatu Donaldu Trumpu. Ohio je bio još jedna od država koje su označene kao one u kojima će se odlučivati novi stanovnik Bijele kuće. 4.18 – Prema posljednjoj procjeni CNN-a, Trump osvaja 149, a Clinton 109 elektorskih glasova. Za pobjedu je potrebno 270 elektorskih glasova. 4.14 – NYTimes je početkom izborne večeri davao 80 posto šansi Clinton da će pobijediti, dok 2 i pol sata kasnije 77 posto šansi daju Trumpu da će ući u Bijelu kuću, što najbolje opisuje kakva je dramatična i iznenađujuća izborna večer iza nas. NY Times procjenjuje da će Trump osvojiti 285, a Clinton 253 elektorska glasa. 4.10 – NBC i Fox News procjenjuju da je Clinton dobila i Novi Meksiko, a NBC piše i da je Trump pobijedio u Missouriju. 4.04 – Nakon što je obrađeno 95 posto glasova, Donald Trump na Floridi ima vodstvo pred Hillary Clinton. Florida je bila označena kao jedna od najvažnijih država. CNN piše da je Trump pobijedio i u Montani. 3.55 – Utrka je potpuno neizvjesna i još se ne može procijeniti tko će biti nasljednik Baracka Obame u Bijeloj kući. Sada se zatvaraju birališta u još četiri države: Iowi, Montani, Nevadi i Utah. 3.43 – Prema posljednjim projekcijama CNN-a Trump ima 136, a Clinton 104 elektorska glasa. 3.35 – AP piše da je Trump dobio i Louisianu. 3.22 – NBC i ABC News procjenjuju da je Clinton dobila Connecticut. 3.19 – AP: Trump je pobijedio i u Arkansasu. Prema posljednjoj procjeni CNN-a, Trump ima 128, a Clinton 97 elektorskih glasova. 3.06 – CNN piše da je Clinton dobila New York, a Trump Kansas, Sjevernu i Južnu Dakotu, Wyoming i Nebrasku. Prema CNN-u, Clinton ima 97, a Trump 84 elektorska glasa. Za pobjedu je potrebno 270 elektorskih glasova. 3.02 – NBC piše da je Donald Trump dobio i Teksas. 3.00 – Upravo se zatvaraju birališta u 14 država. 2.55 – AP piše da je Trump dobio i 6 elektorskih glasova u Mississippiju. 2.49 – Reuters piše da je Republikanska stranka stranka zadržala većinu u Zastupničkom domu Senata. 2.42 – AP piše da je Clinton pobijedila i na Rhode Islandu. 2.35 – Prema CNN-ovoj projekciji Clinton, u ovom trenutku ima 68, a Trump 66 elektorskih glasova. Huffington Post piše da Trump ima 60, a Clinton 44 elektorska glasa. 2.30 – Birališta se zatvaraju u Arkansasu. Trump je donio i Alabamu. 2.21 – ABC News piše da je Alabama pripala Donaldu Trumpu. 2.23 – Mrtva trka vodi se na Floridi! Nakon što je prebrojano 88 posto glasova, Trump ima 48,5, a Clinton 48,4 posto glasova. Razlika je manja od 10 tisuća glasova. 2.18 – Trump je dobio i Tennessee. 2.10 – Prema procjeni CNN-a, Clinton zasad ima 68, a Trump 48 elektorskih glasova. Prema Huffingtonpostu, Clinton ima 44, a Trump 31 elektorski glas. Za pobjedu je potrebno 270 elektorskih glasova. 2.02 – CNN procjenjuje da je Clinton dobila i Delaware, Washington, Maryland, Massachusetts, New Jersey, Rhode Island i Illinois, dok je Trump dobio Oklahomu, Tennessee i Mississippi. 2.00 – Republikanac Donald Trump i demokratska kandidatkinja Hillary Clinton zabilježili su očekivane pobjede nakon zatvaranja birališta u devet saveznih država, s time da je Trump očekivano pobijedio u konzervativnoj Indiani, Kentuckyju i Zapadnoj Virginiji, a Clinton u liberalnom Vermontu. Time Trump (70) zasad ima 24 elektora, a Clinton (69) njih tri, od ukupno 270 koliko je potrebno za ulazak u Bijelu kuću. Birališta su zatvorena i u Virginiji, Južnoj Karolini i Georgiji, kao i u Ohiju i Sjevernoj Karolini, ali za njih na temelju izlaznih anketa nisu proglašeni pobjednici. Ohio i Sjeverna Karolina su velike "swing" države koje nose 18 odnosno 15 elektora i pobjeda u njima dala bi već naslutiti konačnog pobjednika. Najveći broj saveznih država birališta zatvara u dva, odnosno tri sata (SEV), među kojima su i one u koje će biti uprto najviše očiju zbog vrlo neizvjesnih prognoza – Florida, Pennsylvania, Colorado i Michigan. 1.54 – Ubrzo se zatvaraju birališta u još 16 država: 1.37 – Prema procjenama CNN-a, zasad Trump ima 24, a Clinton 3 elektorska glasa. Za pobjedu je potrebno 270 elektorskih glasova. 1.31 – U ovim trenucima zatvaraju se birališta u Sjevernoj Carolini, Ohiju i Zapadnoj Virginiji. 1.30 – CNN predviđa da će Donald Trump pobjediti i u Zapadnoj Virginiji. @cnnbrk https://t.co/obGRG7ktGY 1.27 – Kako se broje novi glasovi, na Floridi se u vodstvu izmjenjuju Clinton i Trump. 1.15 – CNN je objavio da Donald Trump vodi i u Floridi, ali je prebrojeno samo 2 posto glasova pa je teško zaključiti. 1.09 – AFP piše da je Trump pobijedio u Kentuckyju i Indiani, dok je Clinton dobila Vermont. 1.05 – Prva birališta na američkim izborima zatvorena su rano u srijedu u šest saveznih država, a po projekcijama američkih medija, Donald Trump osvojio je njih dvije, a Hillary Clinton jednu. Republikanski kandidat Trump je na temelju izlaznih anketa proglašen pobjednikom u Indiani i Kentuckyju, a demokratska kandidatkinja Clinton u Vermontu. Birališta su zatvorena i u Georgiji, Južnoj Karolini i u Virginiji, ali su tamo rezultati pretijesni da bi se proglasio njihov pobjednik. Indiana nosi 11 elektora, Kentucky 8, a Vermont tri. Uskoro se zatvaraju birališta u dvjema velikim "swing" državama, Ohiju i Sjevernoj Karolini, čiji bi rezultati mogli naslutiti konačnog pobjednika. Najveći broj saveznih država birališta zatvara u dva, odnosno tri sata (SEV), među kojima su i one u koje će biti uprto najviše očiju – Florida, Pennsylvania, Colorado i Michigan. Budu li rezultati tijesni, pod povećalom će biti i manje države Novi Meksiko i New Hampshire iako imaju samo pet, odnosno četiri elektora. 1.01 – Birališta su zatvorena u još šest država – Floridi (zatvorena većina birališta), Južnoj Karolini, Virginiji, New Hampshireu, Kentuckyju (ona mjesta koja još nisu) i Indiani (također, ona koja još nisu) 0.55 – Glasačko mjesto u Kaliforniji blokirano je u utorak nakon pucnjave do koje je došlo u blizini, a u kojoj je jedna osoba poginula, a tri su ranjene, objavile su vlasti. Do pucnjave je došlo poslije podne po lokalnom vremenu u gradu Azusa, 40 kilometara istočno od Los Angelesa, rekla je Vanessa Lozano, glasnogovornica vatrogasne službe Los Angelesa. Ona je kazala da su tri osobe prebačene u bolnicu s prostrelnim ranama, a da je jedna bila mrtva po dolasku u bolnicu. Detalji incidenta zasad su nejasni. Glasačko mjesto je blokirano, objavili su mediji. 0.38 – Stigli su prvi rezultati na vrlo malom obrađenom uzorku. U New Hampshireu, Indiani i Kentuckyju vodi Donald Trump. 0.20 – George W. Bush i njegova supruga Laura nisu glasali ni za jednog predsjedničkog kandidata, objavio je CBS, navodeći glasnogovornika bivšeg republikanskog predsjednika. Ipak, bivši predsjednik i bivša prva dama glasali su za republikance u utrci za Kongres. Obitelj Bush otvoreno je pokazivala odbojnost prema republikanskom predsjedničkom kandidatu Donaldu Trumpu. Špekuliralo se čak da bi George W. Bush i njegov otac, također bivši predsjednik George H. W. Bush mogli glasovati i za kandidatkinju demokrata, Hillary Clinton. 0.15 – Zatvorena su biračka mjesta u Indiani i Kentuckyju. 23.46 – Bivši republikanski predsjednik George W. Bush i njegova supruga Laura nisu glasovali ni za Trumpa ni za Clinton, izvijestio je njihov glasnogovornik. 23.29 – Prema izlaznim anketama NBC Newsa, 54 posto glasača ima loše mišljenje o Clinton, a 61 posto o Trumpu. 23.27 – Trumpova stranica je hakirana, počinitelji su na stranici objavili poruku "Clinton pobjeđuje" i emoji izmeta. 23.26 – Samo četvero od 10 glasača reklo je da su uzbuđeni ili optimistični o kandidatima. S druge strane, njih 54 posto kaže da su zadovoljni radom Obame. Osmero od deset glasača reklo je da su barem donekle uvjereni da će rezultati biti precizno izbrojani. 23.13 – CNN je objavio prve rezultate izlaznih anketa, ali ne o tome za koga su građani glasovali, već o sporednim podacima. Tako je, na primjer, četiri od 10 glasača reklo da im je prioritet kandidat koji će donijeti promjenu. 62 posto glasača reklo je da su odlučili za koga će glasovati prije rujna. 23.12 – Trump je rekao kako će morati vidjeti "kako će se stvari odigrati" prije nego prihvati rezultate izbora upućujući na moguće nepravilnosti i ponovno upozoravajući na namješten politički sustav. Lokalni mediji su javili da su glasači u nekoliko okruga u Pennsylvaniji izvijestili da glasački strojevi sa zaslonom na dodir ne bilježe ispravno njihove glasove. – Vidjet ćemo kako će se danas stvari odigrati. Nadamo se da će se odigrati dobro i da nećemo morati brinuti zbog toga, što znači da ćemo nadam se pobijediti – rekao je Trump u telefonskom intervjuu za Fox News. – Želim da sve bude pošteno. 21:28 – Hillary Clinton pobijedila je na otoku američkom otoku Guamu, a dosadašnja praksa pokazala je kako onaj tko preuzme pobjedu na Guamu pobjeđuje i na predsjedničkim izborima. Naime, riječ je o otoku na kojem glasuje nešto više od 30.000 birača, a njih 71,63 odlučilo se za Clinton. 21:17 – Osnivač WikiLeaksa Julian Assange u utorak je branio odluku o objavljivanju elektroničke pošte izborne kampanje Hillary Clinton te zanijekao bilo kakvu vezu s Rusijom. U posljednjim tjednima pred američke predsjedničke izbore WikiLeaks je objavio desetke tisuća emailova Demokratske stranke i kampanje Hillary Clinton, točnije elektroničku poštu s Gmail računa Johna Podeste, voditelja njezine kampanje. Tim Hillary Clinton zanijekao je autentičnost tih poruka i optužio Rusiju da je, u namjeri da pomogne Trumpu, orkestrirala "hakersku" operaciju. – Kampanja Hillary Clinton, kada ne širi očite neistine, upire prstom u neimenovane izvore ili se služi spekulativnim i mutnim izjavama iz obavještajne zajednice kako bi nam pripisala opaku lojalnost Rusiji – kazao je Assange. 20.27 – Donald Trump prijavio je izborno povjerenstvo okruga Clark u Nevadi jer su tamošnja biračka mjesta bila otvorena dva sata dulje. Tamo su dopustili biračima koji su stajali u redu za vrijeme zatvaranja birališta da ipak daju svoj glas, prenosi N1. 20.25 – CNN-ova najnovija interaktivna karta pokazuje da Hillary Clinton i dalje ima blagu prednost pred Trumpom. Hillary tako dobiva 268 elektorskih glasova, Trump 204, a još 66 elektorskih glasova iz neopredijeljenih država nije raspodijeljeno. 20.23 – Allan J. Lichtman, istaknuti je profesor povijesti na Američkom sveučilištu, koji je još od 1980. godine svaki put pogodio ishod američkih predsjedničkih izbora. Svoja predviđanja donosi na temelju vlastitih istraživanja i metode koja ima cijeli niz parametara, prenosi The Washington Post. Lichtman tvrdi da demokrati neće zadržati Bijelu kuću, iako se u posljednjih nekoliko tjedana puno toga promijenilo, a Trump po anketama zaostaje za Hillary. Lichtman je još krajem listopada tvrdio kako je Trumpova pobjeda neizbježna. Lichtman svoju metodu temelji na 13 pitanja odnosno odgovora "točno/netočno". U ovih 13 pitanja ulaze kratkoročna/dugoročna ekonomija, socijalni i društveni nemiri, uspjeh, odnosno neuspjeh vanjske politike, vojska, skandali i ostala ključna pitanja. Ako je na šest pitanja odgovor "netočno", vladajuća stranka izgubit će u utrci za predsjednika. Tako je točno predvidio sve izbore od 1984. godine. "Trinaest ključnih pitanja povijesno se baziraju na predviđanju koje smo temeljili na proučavanju svih izbora od 1860. do 1980. godine. Ranije je pet ključnih pitanja bilo protiv Demokratske stranke. No, naknadno se i šesto ključno pitanje okrenulo protiv demokrata, a to je pitanje o trećem kandidatu, u ovom slučaju riječ je o tome da će libertarijanac Gary Johnson dobiti pet posto glasova. To je znak da nešto nije u redu sa strankom koja drži Bijelu kuću. To je bilo šesto, fatalno pitanje koje bi demokrate trebalo izbaciti iz Bijele kuće", rekao je Lichtman. 19.36 – Clinton je na biralište u osnovnoj školi stigla još jutros, nedaleko od svoga doma u mjestašcu Chappaqua, četrdesetak kilometara sjeverno od New Yorka, sa suprugom i bivšim predsjednikom Billom Clintonom. – Tako sam sretna, nevjerojatno sretna – kazala je Clinton nakon glasanja, mašući i rukujući se s mnogima od 150 pristaša koji su došli pozdraviti demokratsku kandidatkinju. – Dat ću sve od sebe ako budem imala dovoljno sreće da danas pobijedim – dodala je. Trump je na biralište na Manhattanu, na košarkaškom igralištu državne škole, stigao u pratnji supruge Melanije, zajedničke kćeri Arabelle, kćeri Ivanke i njezina supruga Jareda Kushnera. I dok su ga neki razdragano dočekali, stotinjak ljudi ga je dočekalo uz povike "New York te mrzi". 17.45 – Donald Trump još je jednom pozvao sve glasače na svom službenom profilu na Twitteru, da s pomoću aplikacije sponzorirane od republikanske stranke, daju svoj glas, a sve o mjestu glasovanja saznat će upravo putem aplikacije. Kratak video završio je svojom slavnom krilaticom ''Make America Great Again''. 17. 25 – Teška odluka – odgovorio je Donald Trump na pitanje novinara za koga je glasao. 17.17 – Na društvenim mrežama pojavljuju se snimke na kojima se čuje kako je D. Trump izviždan tijekom dolaska na svoje glasačko mjesto. 17.05 – Glasao je i Donald Trump, odjeven u plavo odijelo sa svijetloplavom kravatom, sa svojom suprugom Melanijom Trump na biračkom mjestu na Manhattanu. Ušavši u školu gdje se nalazi biračko mjesto, naišao je na prodaju peciva gdje je dao nekoliko donacija, prenosi The Guardian. Izjavio je kako sve prolazi u najboljem redu. 16:45 – Američki predsjednik Barack Obama na izborni dan u utorak odlučio je nastaviti tradiciju i otišao igrati košarku. Nekoliko sati nakon početka izbora na kojima će biti izabrana osoba koja će ga naslijediti, Hillary Clinton ili Donald Trump, američki predsjednik otišao je u Fort McNair, vojnu bazu u predgrađu Washingtona na utakmicu s prijateljima. I 2008. kao i 2012. Barack Obama igrao je košarku na dan izbora, kako bi skratio sate iščekivanja. Pomno poštivanje te tradicije donosilo mu je sreću, a sada će provjeriti vrijedi li to i za Hillary Clinton koju podržava na izborima. 16.37 – Latinoamerikanci nastavljaju rušiti rekord izlaznosti u saveznoj državi Floridi. 2012: 522,000 2016: 980,000 16.15 – Dvije prosvjednice u toplessu uhićene su u okrugu u kojem glasovi idu republikanskom kandidatu Donaldu Trumpu. Crnim markerom preko grudi i leđa na njihovim je tijelima bio ispisan natpis ''Hvataj svoja muda'' kao kritiku na seksističke optužbe s kojima se D. Trump suočio tijekom kampanje. 16.10 – Sada, kada SAD ima priliku na čelu države imati prvu predsjednicu, stotine glasača posjećuje grob slavne sufražetkinje Susan B. Anthony u Rochesteru, u saveznoj državi New York, kako bi na grobu ostavile naljepnicu 'I Voted' (Ja sam dao svoj glas) kako bi pokazali potporu Hillary Clinton. 16.00 – Eric Trump, sin republikanskog kandidata, pohvalio se svojim glasačkim listićem na Twitteru, što je izazvalo burne reakcije. Naime, građani SAD-a tvrde kako je fotografiranje listića u saveznoj državi New York, gdje je Eric glasao – ilegalno. 15.45 – Ne jenjava popularnost životinja koje predviđaju pobjednika izbora, no čak i između njih postoji razdor. Tako je tigrica Junona naklonjena bundevi prekrivenoj fotografijom demokratske predsjedničke kandidatkinje Clinton, dok je polarni medo Felix nakon kraćeg razmatranja izabrao bundevu s imenom republikanskoga kandidata Trumpa. Zoološki vrt Rojev Ručej u predgrađu sibirskoga grada Krasnojarska, koji je objavio njihovu videosnimku, rekao je da su životinje suočene s teškim izborom jer su bundeve punjene svježim mesom i ribom, omiljenim poslasticama Junone i Felixa. 15.35 – Ako ne pobijedim, to ću smatrati golemim gubitkom vremena, energije i novca – kazao je Donald Trump, prenosi Guardian. 15.00 - Sedam birača iz Dixville Notcha na krajnjem sjeveroistoku SAD-a simbolično je otvorilo predsjedničke izbore oko 6 sati po hrvatskom vremenu. Svoj je glas prvi ubacio Clay Smith, a najviše glasova osvojila je Hillary Clinton (4), dok je Donald Trump osvojio dva glasa. Ubrzo su uslijedila glasovanja u još dva mala mjesta te je u ukupnom vodstvu bio Trump. O novome stanaru Bijele kuće odlučivat će se u nekoliko ključnih saveznih država, tzv. klackalica ili swing states, koje nisu čvrsto ni demokratske ni republikanske nego su sklone od izbora do izbora mijenjati stranu. Hillary Clinton nada se da će postati prva predsjednica u povijesti Sjedinjenih Država, nakon 44 muškarca, počevši od Georgea Washingtona 1789. Ona je svoj posljednji skup završila rano u utorak pozivajući birače da se odluče za "Ameriku pune nade, pristupačnu i velikodušnu". Donald Trump nada se reprizi Brexita, odnosno neočekivanoj pobjedi. Završavajući kampanju obećao je da će ujediniti zemlju iza sigurnih granica i "Ameriku pretvoriti u prioritet". Amerikanci 8. studenoga neće glasati samo o predsjedniku. Bira se i novi saziv Zastupničkog doma Kongresa (435 zastupnika) i trećina Senata Miami Herald navodi kako je odaziv Latinoamerikanaca na Floridi veći za više od trećinu u odnosu na 2012. godinu. >> Cijeli svijet se pita: Clinton ili Trump? Danas dan odluke koji će odrediti kojim putem idu SAD i svijet >> Američki birači izluđeni anketama: Evo koliko elektorskih glasova predviđaju Clinton, a koliko Trumpu >> Simbolično otvaranje izbora: Trump je prešao u prednost u New Hampshireu >> Clinton ili Trump? Evo tko bi pobijedio da se pita tigricu Junonu i medu Felixa >> Clinton ili Trump: Amerikanci danas biraju novog predsjednika 