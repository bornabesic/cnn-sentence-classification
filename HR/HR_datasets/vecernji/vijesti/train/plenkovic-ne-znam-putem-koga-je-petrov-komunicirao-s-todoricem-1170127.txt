Premijer Andrej Plenković komentirao je danas izjavu Ivice Todorića, koji je rekao da nema nikakvih pokrića za navodne financijske nepravilnosti u Agrokoru. – Pokazat će to revizija, jedna od četiri svjetske top kompanije pregledat će knjige, a nakon toga vidjet ćemo mnogo detaljnije o čemu se radi. Nitko od nas tko nije u kompaniji i tko nema detaljan uvid u financijske knjige ne može donositi neke apriorne sudove. Dajmo da se to raščisti – rekao je Plenković na otvaranju nove Belupove tvornice lijekova u Koprivnici. Komentirajući Todorićevu izjavu za Nacional da bi glavni cilj trebao biti spašavanje Agrokora i svih radnih mjesta, Plenković je odgovorio da je to upravo ono što rade te da bi radna mjesta došla u pitanje da su pustili Agrokor i 73 kompanije u sklopu sustava u stečaj. – Kompanija funkcionira normalno – rekao je Plenković. Komentirao je i navode iz teksta, da je Božo Petrov s ruskim Sberbankom i prije izbijanja krize u Agrokoru nudio pomoć Todoriću. – Ja ne znam preko koga ni kako je gospodin Petrov komunicirao s gospodinom Todorićem. Ono što znam jest da smo u procesu razgovora, kad se vidjelo da je Agrokoru potrebna dodatna financijska injekcija u smislu novih kredita, obavili dva razgovara. Oba sastanka bila su u Vladi, znam što smo tamo razgovarali pa procijenili situaciju i nakon toga krenuli putem koji je u tom trenutku bio jedini ispravan – rekao je Plenković. 