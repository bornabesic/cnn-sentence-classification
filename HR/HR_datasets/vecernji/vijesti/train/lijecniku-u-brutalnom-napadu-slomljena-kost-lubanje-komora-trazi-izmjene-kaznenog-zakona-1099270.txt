Hrvatska liječnička komora (HLK) danas je najoštrije osudila "brutalno fizičko nasilje" koje se dogodilo u zadarskoj Općoj bolnici, a čija žrtva je bio službujući liječnik koji je zadobio teške tjelesne povrede te je hitno operiran. HLK navodi kako je prije nepunih šest mjeseci nasilnik je nogom razbio vrata na rodilištu, a sad se otišlo korak dalje u nasilju - službujući liječnik zadobio je više udaraca šakom u glavu pri čemu mu je slomljena kost lubanje. Zaključuju da u OB Zadar očito ne postoji kontroliran nadzor ulaska posjetitelja i pratitelja u bolnicu, niti primjereno provođenje tzv. tehničke zaštite imovine i zaposlenika.  - Verbalno nasilje nad liječnicima svakodnevna je, uobičajena pojava koju gotovo nitko niti ne prijavljuje nadležnim bolničkim tijelima niti državnim institucijama. U zadnje vrijeme događaju se i fizički napadi na liječnike. Bilo koji oblik nasilja držimo nedopustivim i smatramo nužnim suprotstaviti mu se odgovornim ponašanjem koje podrazumijeva prijavu događaja i počinitelja. Stoga smo razvili proceduru prijave doživljenog nasilničkog ponašanja i učinili je, putem službene mrežne stranice Komore, non-stop dostupnom našim članovima. Pri tome je HLK voljna sve svoje stručne i infrastrukturne resurse staviti na raspolaganje svojim članovima odnosno liječnicima-žrtvama nasilja počinjenog tijekom njihova obavljanja profesionalne djelatnosti. Tražimo izmjene Kaznenog zakona tako da se napad na liječnika tretira kao napad na službenu osobu odnosno da se liječnike zaštiti jednakopravno kao i druge službene osobe - istaknuo je predsjednik HLK-a dr. sc. Trpimir Goluža u priopćenju. Hrvatska liječnička komora predložit će izmjenu 87. i 315. članka Kaznenog zakona, prema kojima napad na liječnike nije kvalificiran napadom na službene osobe. Komora će predložiti i dopune pojedinih inkriminacija iz Kaznenog zakona na način da se propišu teže posljedice u slučajevima kad je kazneno djelo počinjeno prema liječniku (u slučaju kaznenog djela tjelesne ozljede, teške tjelesne ozljede, osobito teške tjelesne ozljede, prisile, prijetnje, nametljivog ponašanja). Stanje po pitanju tehničko-tjelesne sigurnosti u mnogim hrvatskim bolnicama zabrinjavajuće je loše, ono je više formalno no praktično, navode u HLK-u, dodajući da se nepozvani gost može usred noći posve neometano ušetati i u vrlo osjetljive dijelove najvećih bolničkih državnih institucija: operacijske dvorane, odjele intenzivne njege, stacionarne bolničke odjele. - Poduzet ćemo sve što je u našoj moći kako bi se liječnicima stvorili sigurni uvjeti za obavljanje profesionalne djelatnosti, odnosno kao bi se određenim zakonskim i organizacijskim rješenjima podignula razina sigurnosti u zdravstvenim ustanovama. Inzistirat ćemo na najoštrijem sankcioniranju nasilničkog ponašanja i provođenju preventivnih mjera kako do nasilje uopće ne bi niti došlo - poručuje Goluža. >> HLK poziva medije da o svakom neetičkom ponašanju liječnika obavijeste nadležne 