Sudeći prema odgovoru ustanove Upravljanje sportskim objektima, djelatnici RSC-a Jarun riješili su misterij psa kojeg je u zagrebačkom jezeru Jarun u utorak 21. veljače oko 10.30 sati ugledala T. K. (podaci u redakciji), a u večernjim satima više ga na tom mjestu nije bilo. Kažu, istog dana izvadili su ga iz vode, a od njih ga je preuzeo vlasnik kojeg su sami obavijestili. - Pas nije bio svezan i namjerno bačen u jezero, nego je pretpostavka kako je propao kroz led te se utopio, a nakon određenog vremena je počeo plutati i zapetljao se u travu blizu obale - piše u njihovom odgovoru na pitanje koje smo uputili, pokušavajući saznati zna li itko od gradskih službi što se dogodilo sa psom i kako je misteriozno nestao iz jezera. Kako u svom odgovoru ne navode da su o pronalasku tijela psa u vodi obavijestili policiju, očito je, sami su zaključili da je riječ o nesretnom slučaju. Obavijestila i infocentar A sve je počelo kad je T. K. u redovnoj šetnji sa svojim psom ugledala tijelo u vodi. - U plićaku, u mulju, prije oznake 200 m za veslače, primijetila sam repić, trup i stražnje noge psa kako skoro vire iz vode. Glava mu je bila prema dnu, pretpostavljam da je bio zavezan nečim teškim da ne može izroniti - opisuje prizor. Kaže, o svemu je odmah obavijestila i djelatnike Jaruna u kućini na ulazu kod tramvaja, no nije ih zanimalo to što im je rekla. Čim je stigla kući, obavijestila je neke udruge, pokušala je saznati što dalje napraviti. Kontaktirala je voditeljicu nekadašnje SUZA-e, Infocentar Dumovec, još jednom otišla do jaruna provjeriti je li dobro vidjela, a kad se vratila s predavanja nazvala je i policiju. - Poslala sam mail i komunalnom redarstvu i SRC-u Jarun, nitko mi od njih nije odgovorio. Iz infocentra su me samo pitali jesam li zvala policiju - priča nam T. K., koja je istog dana oko 19 sati ponovno bila na jezeru. Ovaj put u pratnji policije, ali psa nisu pronašli. Mislila je da je mrak kriv za to, no, kaže, sad joj je jasno da su psa već izvadili iz vode. U Gradskom skloništu kažu kako nisu dobili službenu dojavu, samo na Facebook, ali su djevojku uputili na policiju Iz Policijske uprave zagrebačke potvrdili su nam da je policija nakon poziva naše čitateljice bila na Jarunu. Više se nisu vraćali jer ih je, ističu, T. K. trebala nazvati ako ponovno vidi psa. A djelatnici Jaruna, očito je, nisu ih zvali. Iz Skloništa za nezbrinute životinje u Dumovcu odgovorili su nam kako je informacija o psu u Jarunu stigla u inbox Facebook stranice Info centar Dumovec. - Službene dojave (telefon ili web stranica) nije bilo. Djevojku smo preko Facebooka uputili da se javi policiji, s obzirom da se radilo o lešu psa. Info centar Dumovec je tu da pomaže životinjama koje su ozljeđene, izgubljene ili zlostavljane. Nemamo informaciju gdje je tijelo psa - stoji u odgovoru iz Skloništa. Strma obala i bilje A djelatnici SRC-a krenuli su u potragu nakon što im je, kako kažu, proslijeđen upit o navodnom lešu psa koji pluta jezerom. - Naši djelatinici napravili su detaljan obilazak obale RSC Jarun, podijeljeni u više ekipa. Pretraga je započela u 15.35, a pošto nije bila poznata mikrolokacija trajala je malo dulje s obzirom na obalu koja je oko 15 kilometara. Leš psa pronađen je na regatnoj stazi na duljini od otprilike 150 metara u 16.10 sati, nekoliko metara od obale u mutnoj vodi, dodatno skriven travom zbog čega nije bio uočljiv sa same regatne staze. Izvučen je nakon 20-ak minuta, a samo vađenje bilo je otežano strmom obalom i biljem - stoji u odgovoru iz Upravljanja sportskim objektima. Odmah je obaviješten VHS, a kad su prema čipu otkrili vlasnika psa i njega su naknadno kontaktirali, a on je odlučio uzeti psa. Ističu kako je sve evidentirano i u službenom izvješću zaštitarske službe. Iako je T. K. o lešu psa u vodi prvo obavijestila djelatnike na Jarunu, u odgovoru stoji i kako prije proslijeđenog upita oni nisu imali nikakvu informaciju o pronalasku psa. Tko im je proslijedio upit nismo saznali, jednako kao što nismo doznali je li i što je u cijeloj priči poduzelo komunalno redarstvo, odnosno Odsjek za nadzor držanja i postupanja prema životinjama. Na naš upit nisu odgovorili, ali nisu odgovorili ni T. K., koja ih je, baš kao i policiju, obavijestila istog dana kad je psa vidjela. Na poziv T. K., koja je u jezeru Jarun uočila leš psa, a prema položaju tijela posumnjala da je zavezan za nešto teško zbog čega nije mogao izići iz vode, posumnjala je da je utopljen, policija je pokušala obaviti svoj posao. Onako kako nalaže i Zakon o zaštiti životinja, jer ubojstvo psa je kazneno djelo. Psa nisu uspjeli pronaći jer su ga iz vode već izvadili djelatnici Jaruna. Kojima uopće nije palo napamet - pozvati policiju. Kažu, pas nije bio svezan i namjerno bačen u jezero. Idu još i dalje pa pretpostavljaju da je upao u vodu kroz led i tako se utopio. Kako su to procijenili i tko im je za to dao ovlasti? Ako se pas utopio dok je na Jarunu bio led, u kakvom je stanju bila lešina, jesu li je dobro pregledali i uklonili svaku mogućnost da je pas bio zlostavljan?  Uostalom, kako mogu biti sigurni da baš vlasnik nije kriv za sve? Isti onaj kojem su psa dali, a vjerojatno nisu pitali ni kako će zbrinuti njegov leš. O tome zasigurno nisu razmišljali. Bi li tako, da su pronašli ljudski leš koji pluta, sami zaključili da se čovjek utopio i ne bi zvali policiju? Tko im je dao ovlasti da unište sve možebitne dokaze o kaznenom djelu?  