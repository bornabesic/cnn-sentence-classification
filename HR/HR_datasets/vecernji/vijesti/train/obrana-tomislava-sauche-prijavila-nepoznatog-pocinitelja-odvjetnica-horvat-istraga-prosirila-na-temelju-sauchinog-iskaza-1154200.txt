Odvjetnica Tomislava Sauche, saborskog zastupnika i predstojnika ureda bivšeg premijera koji je pod istragom zbog isplata dnevnica za nepostojeća službena putovanja, nije željela komentirati informacije o novo otkrivenim nezakonitostima i nakon mandata Zorana Milanovića, no potvrdila je da su zbog toga podnijeli prijavu protiv nepoznatog počinitelja. Kazala je da su Saucha i njegova obrana podigli prijavu protiv nepoznatog počinitelja za zlouporabe položaja i ovlasti i krivotvorenja isprava koja su se događala u 2016. "Mi to jesmo prijavili, ali vidjet ćemo kako će sve to ići", kazala je u izjavi Hini Sauchina odvjetnica Aleksandra Horvat. O obratu u slučaju o kojem su u ponedjeljak na konferenciji za novinare progovorili premijer Andrej Plenković i glavni državni odvjetnik Dinko Cvitan nije željela govoriti, dodajući da će "zajedničku izjavu dati sutra". Plenković je na konferenciji za novinare izvijestio da postoji još niz slučajeva nepravilnosti i nezakonitosti glede putnih naloga izdavanih i nakon mandata premijera Milanovića. Cvitan je potvrdio da je za postojanje sumnji u nove nepravilnosti i nezakonit rad u pogledu isplata putnih naloga u Banskim dvorima prije nekoliko dana doznao od premijera nakon što su "istragu o tome proveli u Vladi". U izjavi za N1 Horvat je kazala da je se istraga proširila na temelju Sauchinog iskaza i onoga što je on prijavio. Zbog isplata dnevnica za nepostojeća putovanja trojici savjetnika bivšeg premijera Milanovića Saucha je uhićen i pritvoren 10. veljače nakon što mu je, na zahtjev Državnog odvjetništva, Hrvatski sabor skinuo zastupnički imunitet radi uhićenja i pokretanja kaznenog postupka. Iz istražnog zatvora Saucha je izašao nakon što je Uskok ispitao sve svjedoke na koje bi eventualno mogao utjecati. >> Saucha se vratio u Sabor: Od nečega moram živjeti. Šutjeti neću, nitko mi neće staviti flaster! >> Plenković: Slučajevi s nepravilnim dnevnicama nastavili su se i nakon Vlade Zorana Milanovića 