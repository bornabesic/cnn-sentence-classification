Suradnjom policije i carinika crnogorski dvojac "pao" je u pokušaju krijumčarenja veće količine marihuane. Naime, u nedjelju, 23. travnja oko 15.50 sati na graničnom prijelazu u Slavonskom Brodu na ulazu u Hrvatsku policija je prilikom redovite kontrole u Fordu crnogorskih registracijskih oznaka uočila preinake. - Uz pomoć mobilnih jedinica Carinske uprave pretražili smo preinačeni prostor u unutrašnjosti odbojnika automobila te pronašli 34 paketića s gotovo 19 kilograma marihuane – rekao je pročelnik Područnog carinskog ureda u Osijeku Berislav Leko. Provedenim kriminalističkim istraživanjem potvrđena je sumnja da su 37-godišnjak i 28-godišnjak počinili kazneno djelo neovlaštene proizvodnje i prometa drogama, te će uz kaznenu prijavu biti predani pritvorskom nadzorniku PU brodsko-posavske, a potom i u državno odvjetništvo u Slavonskom Brodu na daljnje postupanje. Marihuana je iz BiH preko Hrvatske trebala biti prevezena u zemlje zapadne Europe, a njezina vrijednost na crnom tržištu procjenjuje se na gotovo 400 tisuća kuna. U proteklih šest mjeseci na graničnim prijelazima u Slavonskom Brodu i Staroj Gradiški bilo je pet velikih zapljena droge u kojima je zaplijenjeno ukupno 10 kg heroina i 170 kilograma marihuane. Prijeti im kazna od jedne do 12 godina zatvora. >> U prtljažniku autobusa srpskih registracijnskih oznaka i domu 21-godišnjaka pronašli marihuanu >> U dva stana pronađeno 12,5 kilograma marihuane 