Predsjednik Europske komisije Jean-Claude Juncker obećao je u srijedu da će učiniti sve kako bi se u pregovorima o Brexitu postiglo uravnoteženo rješenje. "Čim Velika Britanija aktivira članak 50 Ugovora o EU-u, započet će pregovori koji bi trebali završiti za dvije godine i koji će imati znatne posljedice za tu zemlju, za njezinih 27 partnera i Uniju u cjelini. Sa svoje strane, učinit ću sve da ti pregovori rezultiraju uravnoteženim rješenjem u potpunosti prema našim pravilima", rekao je Juncker u govoru na plenarnoj sjednici Europskog parlamenta. To je prva Junckerova reakcija na govor britanske premijerke Therese May, koji je održala u utorak u Londonu i u kojem je iznijela ciljeve koje želi postići u budućim pregovorima o Brexitu.   "Pozdravljam objašnjenja koja je dala britanska premijerka. Sinoć sam joj rekao da jedan govor ne pokreće pregovore", rekao je Juncker.  On je nešto kasnije na konferenciji za novinare izjavio da pregovarači EU-a nisu "neprijateljski nastrojeni" prema Velikoj Britaniji, ali da očekuje "vrlo  teške pregovore". Juncker je upozorio na važnost očuvanja Europske unije. "Moramo jasno reći i naročito dokazati da su u krivu oni koji misle da je došao trenutak za razgradnju Unije, za podjelu. Bez Unije nijedna zemlja ne bi bila u stanju primati tražitelje azila, boriti se protiv terorizma, organizirati našu ekonomiju, boriti se protiv nezaposlenosti i imati težinu u svjetskim pitanjima", rekao je predsjednik Komisije. >> Britanija bi napustila tržište EU i vratila kontrolu granica 