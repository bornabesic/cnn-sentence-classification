Bivša HNS-ova ministrica graditeljstva i prostornog uređenja Anka Mrak Taritaš na prošlim se parlamentarnim izborima morala sama izboriti za zastupnički mandat jer je bila postavljena tek na osmo mjesto na listi Hrvatska rasta u II. izbornoj jedinici. Hrvatska raste u toj je izbornoj jedinici dobila pet mandata pa je Mrak Taritaš ušla u Sabor zahvaljujući preferencijalnim glasovima. Izbila mandat HSU-u Za nju je na tim izborima glasalo 8077 birača, što je bilo 10,84 posto preferencijalnih glasova na toj listi. Mrak Taritaš time je izbila mandat Željku Šemperu iz HSU-a, koji je bio peti na toj listi. Osim Šempera, ispred Mrak Taritaš bili su postavljeni još SDP-ovci Josip Leko, Gordan Maras, Vedran Babić, Gordana Sobol, Dražen Pros i Stanko Grčić. A uz nju jedino je još Leko skupio više od 10 posto preferencijalnih glasova – 33,7 posto. Šemper je, primjerice, dobio samo 997 glasova birača. Tako nisko postavljanje Mrak Taritaš na listi na prošlim je izborima mnoge iznenadilo jer je ona slovila kao jedna od uspješnijih ministrica u bivšoj Kukuriku Vladi, ponajprije zahvaljujući projektu legalizacije bespravno sagrađenih objekata. Kroz ministarski rad Mrak Taritaš profilirala se u jedno od zaštitnih lica HNS-a pa je bilo za očekivati da će na izbornoj listi dobiti mjesto koje jamči ulazak u Sabor bez obzira na preferencijalne glasove. HNS je na prošlim izborima dobio ukupno devet mandata, a u Sabor je, primjerice, iz redova narodnjaka ušla i javnosti slabo poznata Marija Puh, koja je u III. izbornoj jedinici bila postavljena na peto mjesto, koje jamči osvajanje mandata. Puh je dobila samo 432 preferencijalna glasa. Sad se uoči izvanrednih izbora za Sabor ponavlja priča o mjestu Mrak Taritaš na listi Narodne koalicije. Prema zasad dostupnim informacijama, ona bi opet mogla završiti na osmom ili čak devetom mjestu liste te koalicije u II. izbornoj jedinici. Dakle, opet bi se morala sama izboriti za mandat. No ovaj put to bi moglo biti teže nego za prošlih izbora. Iako je bila vrlo aktivna saborska zastupnica u ovom kratkom mandatu sadašnjeg saziva Sabora, a aktivno se bavi i zagrebačkim temama te slovi kao kandidatkinja za gradonačelnicu Zagreba na lokalnim izborima iduće godine, Mrak Taritaš ipak nije toliko prisutna u javnosti kao kad je bila ministrica. Usto u II. izbornoj jedinici sad će se za preferencijalne glasove boriti i HSS-ovcima koji su jaki u toj izbornoj jedinici. Bivša saborska zastupnica i premijerka Jadranka Kosor smatra da Anka Mrak Taritaš svakako zaslužuje visoko mjesto na listi. – Mjesto na listi politička je poruka. Ljudi koji puno rade zaslužuju da se ne bore za preferencijalne glasove nego da budu na mjestima na listama s kojih će sigurno ući u Sabor – kaže Kosor. Ona za Mrak Taritaš kaže da je vrlo vješto iskoristila svoju simpatičnost i radišnost kako bi privukla glasače na prošlim izborima. No isto tako smatra da je imala i dobru PR potporu, što je logično i legitimno. Puno je glasova pritom, smatra Kosor, Mrak Taritaš dobila iz dišpeta birača jer je bila postavljena nisko. – Ona je kao ministrica graditeljstva nastavila raditi posao koji je počeo njezin prethodnik Branko Bačić, ministar graditeljstva u mojoj Vladi, ponajprije tu mislim na legalizaciju. Vješto je iskoristila ono što je Bačić počeo. Smatram da se na takav način i treba raditi, da ministri nastavljaju posao koji je počeo njihov prethodnik. Usto, Mrak Taritaš je i kao zastupnica puno radila – objašnjava Kosor, koja je inače vrlo aktivna na Twitteru kao i Mrak Taritaš. Ispala slabija Politički analitičar Žarko Puhovski za lošu poziciju bivše ministrice graditeljstva na izbornim listama kaže da u HNS-u očito neke stvari nisu jasno postavljene. – Ta je stranka izgubila ideologiju, ostale su samo interesne veze. Mrak Taritaš očito je ispala slabija u tim odnosima, nije dovoljno blizu onima koji odlučuju – objašnjava Puhovski. Za HNS kaže da su pregovorima o mjestima na izbornim listama izborili od SDP-a ono što ne zaslužuju. Pritom bi nisko mjesto na listi za Mrak Taritaš moglo značiti da na nju računaju kao ministricu u budućoj Vladi, što je riskantno jer postoji mogućnost da ipak HDZ s Mostom na kraju opet sastavlja Vladu. – HNS je odlaskom Vesne Pusić s mjesta predsjednice stranke odustao od svjetonazora, a i cijela Narodna koalicija ostala je bez ideologije. A kad nema drugog kriterija, onda ostaje samo to tko je koliko bolji sa šefom – smatra Puhovski. Jučer se pak pojavila informacija da je HNS, u jeku pregovora sa SDP-om o pozicijama na izbornim listama, odlučio postaviti Mrak Taritaš na treće mjesto u VI. izbornoj jedinici, a koje jamči ulazak u Sabor. Mrak Taritaš kazala nam je da ne zna ništa o tome i da ne zna na koje bi mjesto mogla biti postavljena na ovim izborima.  >>  Stipe Mesić bit će na listi Narodne koalicije u Zagrebu 