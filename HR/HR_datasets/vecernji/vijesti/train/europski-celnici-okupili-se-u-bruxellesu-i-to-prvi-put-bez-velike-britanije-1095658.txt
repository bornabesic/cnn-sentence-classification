Čelnici 27 zemalja članica saslušali su jučer navečer britanskog premijera Davida Camerona, koji je rekao da njegova zemlja, iako napušta EU, želi zadržati što tješnje odnose s njom. Britanska strana htjela bi zadržati pristup jedinstvenom europskom tržištu, ali bez slobode kretanja osoba, što je za EU neprihvatljivo. Pitanje imigracije, dolaska radnika iz drugih članica smatra se jednim od ključnih razloga zbog kojih se većina Britanaca odlučila za napuštanje EU. U EU žele da Velika Britanija što prije aktivira članak 50 Lisabonskog ugovora, to jest da pošalje službenu obavijest o namjeri napuštanja EU s kojom počinje teći dvogodišnji rok za pregovore o uvjetima "razvoda". Cameron je rekao da će to prepustiti sljedećoj vladi, a britanska strana htjela bi započeti neformalne pregovore o budućim odnosima prije aktiviranja članka 50. EU poručuje da to ne dolazi u obzir te da u pregovorima Britanija neće moći uzeti ono što joj se sviđa, odnosno imati pristup jedinstvenom tržištu bez obveza koje to uključuje. 