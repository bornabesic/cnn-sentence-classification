Premijer Andrej Plenković dužan je Saboru predložiti nove ministre najkasnije u roku od 30 dana od dana razrješenja njihovih prethodnika, a državni tajnici koji ih dotad mijenjaju nemaju demokratski legitimitet za donošenje odluka ili predstavljanje Hrvatske na tijelima EU, složili su se jučer profesori ustavnog prava sa sve četiri hrvatske katedre za ustavno pravo (Zagreb, Rijeka, Osijek i Split). Kako su Mostovi ministri razriješeni 27. travnja, premijer bi prema tome ministre trebao predložiti do 27. svibnja, odnosno između dva kruga lokalnih izbora. Ovi zaključci ustavnih stručnjaka nisu obvezujući za premijera Plenkovića, no jasna su poruka kako struka čita nedovoljno jasno propisane procedure. S druge strane, premijer je jučer malo prije početka ove tematske sjednice Odbora za Ustav još jednom poručio da će ministre predložiti nakon lokalnih izbora. Maksimalno 30 dana – Razuman rok treba trajati što je moguće kraće, ali maksimalno 30 dana – smatra Mato Palić s Pravnog fakulteta u Osijeku. – Nedvojbeno je da normativni okvir ne predviđa jasno rješenje, ali je jasno da se ministri trebaju Saboru predložiti što prije – kaže Petar Bačić s Pravnog fakulteta u Splitu. – Treba reagirati hitno, promptno i bez suvišnih rokova. Nema propisanih sankcija ako se taj rok produži, ali vjerujem da bi ih trebalo biti – tvrdi Đorđe Gardašević s Pravnog fakulteta u Zagrebu. Da ova situacija ne može trajati neograničeno vjeruje i Sanja Barić s Pravnog fakulteta u Rijeci. – Ispravno tumačenje kaže da ministre treba imenovati što prije, već je trebalo. Ustavni sud već je trebao dati svoje načelno i okvirno tumačenje roka – rekla je Barić. Državni tajnici nemaju demokratski legitimitet da predstavljaju ministre, poručuju stručnjaci. – Državni tajnici imaju potpuno limitiran prostor odlučivanja, i ministra mogu mijenjati samo na sjednici Vlade – kazao je Gardašević, dok Barić dodaje kako legitimitet imaju samo ministri koje je Sabor potvrdio glasovanjem. Nisu se pojavili HDZ-ovci, Pupovac i Pusić Na sjednici se nisu pojavili HDZ-ovi zastupnici, ni SDSS-ov Milorad Pupovac, ali ni HNS-ova Vesna Pusić. – Danas nam ovdje nedostaje ona najvažnija katedra s Trga žrtava fašizma (središnjica HDZ-a op.a.) koju vodi profesor Vladimir Šeks jer njegova tumačenja obično prevladavaju u ustavno-pravnoj praksi. Nema ni zastupnika s te katedre kojima očito razumni rok može trajati od jedne minute do četiri godine – kazao je SDP-ov Arsen Bauk. HDZ-ov član Odbora Dražen Bošnjaković nam kaže kako nije postojao dogovor da se ignorira sjednica, već su članovi bili zaokupljeni drugim obvezama, uglavnom kampanjom. – Činjenica je da bi bilo razumno ministre imenovati što je prije moguće, ali u obzir treba uzeti i konkretnu situaciju, izbornu kampanju i prisutne tenzije. Hoće li imenovanje biti nekoliko dana prije ili poslije, mislim da nije presudno – kaže Bošnjaković. Na Odboru za Ustav rečeno je kako bi Ustavni sud trebao protumačiti rok u kojem premijer mora predložiti nove ministre, pa smo predsjednika Miroslava Šeparovića pitali ima li Ustavni sud namjeru o tomu se očitovati: “Nema potrebe. Članak 7. stavak 3. Zakona o Vladi je jasan. Predsjednik Vlade na prvoj idućoj sjednici Hrvatskog sabora mora zatražiti glasovanje o povjerenju novim ministrima”. (maj)      