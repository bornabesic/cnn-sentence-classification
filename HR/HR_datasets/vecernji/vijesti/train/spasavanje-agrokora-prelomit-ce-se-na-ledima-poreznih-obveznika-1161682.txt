Udruga poreznih obveznika Lipa poručila je u petak da spašavanje Agrokora predstavlja rizik za porezne obveznike, dok je odgovornost za sadašnju situaciju u tom koncernu isključivo na onima koji su donosili odluke i institucijama koje nisu reagirale. "Iako suosjećamo s gubicima svih fizičkih i pravnih osoba, strahujemo da će spašavanje Agrokora biti prelomljeno preko leđa poreznih obveznika, koji ni na koji način nisu odgovorni za odluke koje su dovele do današnje situacije", navodi se u priopćenju te udruge. Dodaje se da je odgovornost za sadašnju situaciju u Agrokoru isključivo na dionicima koji su donosili odluke i institucijama koje nisu reagirale u skladu s postojećim zakonima, a koji u skladu s preuzetim rizicima trebaju i snositi posljedice. Udruga Lipa smatra, također, da je donošenje važnih sistemskih zakona preozbiljan posao za usvajanje u hitnom postupku, bez široke javne rasprave. "Takvo ponašanje narušava tržišno natjecanje, što uzrokuje nepotrebne potrese hrvatskog gospodarstva te dodatno umanjuje ionako minimalnu pravnu sigurnost", navodi se u priopćenju. Lipa podsjeća da je prije manje od godinu i pol dana donesen novi Stečajni zakon koji je napravljen na osnovu široke javne rasprave, iskustva provedbe Zakona o financijskom poslovanju i predstečajnoj nagodbi, iskustva provedbe prethodnog Stečajnog zakona te je usklađen i s direktivama EU. "Smatramo da je nadopunjavanje postojećeg Stečajnog zakona odredbama koje bi se odnosile na slučaj 'sistemski važnih tvrtki' bolje rješenje od donošenja 'ad hoc' zakona. Na taj bi se način osigurala značajno veća pravna sigurnost, dok bi šanse za kršenje Ustava bile znatno umanjene", poručuje ta udruga. Dodaje da donošenje novog zakona u obliku u kojem je sada dostupan javnosti predstavlja prevelik rizik za porezne obveznike. "Umjesto uhodanog sustava trgovačkih sudova, vijeća vjerovnika i stečajnih upravitelja, uvodi se pojam Vladinog povjerenika za čije će postupke na kraju odgovarati jedino porezni obveznici", poručuju iz Lipe. U toj udruzi smatraju da niti ova, niti bilo koja prethodna Vlada ne pokazuju sposobnost izbora najboljih kadrova za upravljanje trgovačkim društvima koje imaju pod kontrolom te da tim društvima gotovo isključivo upravljaju kadrovi izabrani po političkoj liniji. "Čak i u društvima u kojima Hrvatska ima samo najveći udio, ali ne i većinski, političkim se pritiscima smjenjuju uprave", navodi udruga Lipa i zaključuje kako na kraju sve kadrovske neuspjehe i gubitke takvih društava snose porezni obveznici direktno kroz plaćanje poreza, indirektno kroz plaćanje naknada monopolistima te konačno kroz zaduživanje koje će otplaćivati naša djeca. >> 'Ne slažem se sa svojim partnerom koji je pokrenuo stečaj nad Konzumom. Podržavam Agrokor i obitelj' >> Fali još samo Band Aid 'Moja kupovina' 