Američka astronautkinja Peggy Whitson (57) i službeno je oborila rekord SAD-a u vremenu provedenom u svemiru, na čemu joj je telefonski čestitao predsjednik Donald Trump.  Nakon upućene čestitke astronautkinji koja je u svemiru provela 534 dana, predsjednik je – sa svojom savjetnicom Ivankom Trump – pozvao svemirsku agenciju NASA-u da što prije ostvari svoj san – i nakon Mjeseca osvoji i crveni planet Mars, čiju će misiju slijetanja Trump ubrzati, piše The Guardian.  I ne samo da je planira ubrzati nego želi da Whitson na Mars kroči već 2030., za vrijeme njegova mandata, što pomiče vrijeme za tri godine, jer je planirani dolazak na planet bio zakazan za 2033. S obzirom na to da je budžet za NASA-u smanjen, a slijetanje na Mars ima veliku važnost, Trump je komentirao kako će misija imati međunarodni karakter.  – Uime našeg naroda i uime svijeta, želio bih vam čestitati – kazao je Trump. – Čast mi je bila postaviti rekord i čast mi je predstavljati sve ljude u NASA-i koji su mi omogućili let u svemir i koji su pomogli u ostvarivanju ovog pothvata – odgovorila je Whitson. Trump je bio fasciniran ovim astronautskim postignućem i svime što njegovi sunarodnjaci prolaze u svojim misijama. Upitao je što smo kao ''građani svijeta'' naučili iz ovog boravka u svemiru. Whitson je objasnila kako NASA provodi stotinu istraga na svemirskoj postaji, uključujući studije o tome kako bestežinski prostor utječe na ljudsko tijelo, kako najbolje upravljati sustavima za održavanje života, kako se koristiti solarnom energijom i kako iz urina dobiti pitku vodu. – To je dobro – komentirao je Trump dobivanje vode iz urina, ali potom je dobacio i šovinistički komentar i veselo zaključio: Bolje ti nego ja! >> Znanstvenici došli do još jednog velikog otkrića o Marsu: Scena iz 'Marsovca' i nije tako nemoguća >> Saturnov mjesec ima većinu sastojaka koji su potrebni za održivi život 