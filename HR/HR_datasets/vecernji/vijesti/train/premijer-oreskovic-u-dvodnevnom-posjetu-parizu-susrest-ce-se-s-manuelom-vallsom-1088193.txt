Hrvatski premijer Tihomir Orešković dolazi u danas u dvodnevni radni posjet Parizu, gdje će se susresti s francuskim kolegom Manuelom Vallsom i predstavnicima francuskih poslodavaca i tvrtki. Predsjednik vlade Orešković sastat će se popodne s francuskim premijerom Manuelom Vallsom u njegovu uredu u palači Matignon u Parizu.  Osim o bilateralnim odnosima, gospodarskoj suradnji i investicijama, dvojica premijera razgovarat će i o predstojećem summitu u okviru procesa Brdo-Brijuni i Berlinskog procesa, koji će se održati 4. lipnja u Parizu. Proces Brdo-Brijuni pokrenut je 2013. godine kako bi se kroz reforme i približavanje Europskoj uniji promicale regionalna suradnja, rješavanje otvorenih pitanja i daljnja stabilizacija europskog jugoistoka. Na tom tragu je i Berlinski proces, pokrenut 2014. godine konferencijom u Berlinu. Nakon Berlina u kolovozu prošle godine održan je sastanak u Beču, a ove godine na redu je sastanak u Parizu. Do 2018. trebalo bi se održati ukupno pet summita ove vrste. Na stolu su i teme i pitanja s kojima se suočava Europska unija i njezine zemlje članice - izbjeglička kriza, očuvanje schengenskog prostora, pitanje ostanka ili odlaska Velike Britanije iz Europske unije. Premijer Orešković nakon razgovora s Vallsom odlazi u sjedište Organizacije za ekonomsku suradnju i razvoj (OECD) gdje će razgovarati s njezinim glavnim tajnikom Angelom Gurriom. Orešković će u utorak ujutro sudjelovati na sastanku Vijeća poduzetnika Francuska-Hrvatska pri Međunarodnom predstavništvu Francuske udruge poslodavaca i razgovarati s glavnim tajnikom udruge Pierrom Gattazom. Na kraju svog prvog posjeta Parizu, premijer Orešković će se susresti i s predstavnicima francuskih tvrtki. Francuska je deveti vanjskotrgovinski partner Hrvatske, razmjena je prošle godine dosegnula nešto preko 700 milijuna eura. Hrvatski izvoz u Francusku prošle godine iznosio je 270 milijuna eura, što je porast od 17,8 posto u odnosu na 2014.  godinu. Što se ulaganja tiče, Francuska je sedmi strani investitor u Hrvatskoj.   Obje strane su zainteresirane za jačanje gospodarske suradnje, od turizma do ulaganja u infrastrukturu i proizvodne pogone. Posljednjih godina raste broj francuskih turista, pa je tako prošle godine Hrvatsku posjetilo skoro pola milijuna Francuza. Francuska udruga poslodavaca MEDEF planira u listopadu ove godine organizirati zajednički posjet francuskih tvrtki Hrvatskoj. >>Premijer Tihomir Orešković na saboru HDZ-a 