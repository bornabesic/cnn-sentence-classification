SDP-ov zastupnik Gordan Maras opisao je razgovor kojeg je, uoči izglasavanja opoziva ministra financija Zdravka Marića, vodio s Tomislavom Sauchom. Podsjetimo, Saucha je glasao protiv opoziva. NAUČIO SAM SE DA U POLITICI RAZOČARANJA NE SHVAĆAM OSOBNO I DA NAKON NJIH BUDEM JAČI! Prije jučerašnje sjednice prišao sam kolegi iz Sabora jer nakon informacija koje su mi to jutro dali kolege iz Kluba zastupnika, nisam više bio siguran kako će glasati oko Marićevog opoziva. Iako ga je prije dvadeset dana potpisao zajedno sa drugim zastupnicima.  Željko Lacković nas je izdao večer prije. Tko zna zbog kojih sve motiva. Gubitak još jednog glasa značio bi ostanak Marića na funkciji. Prišao sam mu, potapšao ga po ramenu i pitao ga kako je? Odgovorio mi je: Nisam dobro. Rekao sam mu da sjednemo sa strane da ga nešto pitam. Prišao nam je i Saša Đujić.  Kratko nam je rekao. Nemojte me lomiti. U tom trenutku sve mi je bilo jasno. Podržat će Marića i imat ćemo 75 glasova. Bio sam razočaran jer sam uložio puno energije da opozovemo Marića i nisam imao više volje dalje s njime razgovarati. Loše raspoložen otišao sam i čekao rasplet glasovanja. Završilo je 75:75. Bez obzira na to, brzo sam vratio motivaciju. Vjerujte mi ja ne odustajem lako. Uporan sam i borben. Na kraju će doći na moje i Plenković i Marić više neće voditi Vladu RH.  I neće do toga proći puno vremena! - Napisao je Gordan Maras na svojem Facebook profilu.         