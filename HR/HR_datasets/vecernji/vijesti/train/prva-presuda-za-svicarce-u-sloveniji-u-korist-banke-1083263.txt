Okružni sud u Mariboru odbacio je danas tužbu obitelji koja je od tamošnje Nove kreditne banke Maribor (NKBM) zahtijevala poništenje nepovoljnog kreditnog ugovora u švicarskim francima koji zbog prezaduženosti više nije mogla servisirati, te dao za pravo banci koja tvrdi da su njihovi zajmoprimci na vrijeme upozoreni o rizicima kredita u švicarskoj valuti. Riječ je o prvoj presudi vezanoj za tužbe klijenata banaka koje su odobravale kredite u švicarcima, ali ona nije pravomoćna i na nju će biti uložena žalba, izjavio je Aleš Majcenovič, predsjednik udruge "Franak" koja zastupa interese prezaduženih građana koji su se zadužili u švicarskoj valuti. U presudi na 48 stranica prihvaćen je iskaz službenice banke koja je na sudu izjavila da su službenici na šalterima imali instrukciju da zainteresirane za takve kredite upoznaju s valutnim rizikom kojemu se tako izlažu, a nije prihvatila iskaz bankarskog stručnjaka koji je na sudu naveo da banke takve kredite individualnim klijentima, neupoznatima s događanjem na bankarskom tržištu i valutnim promjenama uopće nisu smjele nuditi. Majcenovič je kazao da je razočaran prvom nepravomoćnom presudom koja je išla u korist banke, te da se nada da to neće biti presedan pri odlučivanju o osamdesetak drugih  postupaka koji se vode na slovenskim sudovima, a vezani su na kredite u švicarcima i postupke banaka koje su tako koristile situaciju na financijskom tržištu. Udruga Franak navela je da je razočarana činjenicom da je sud stao na stajalište kako se stvarno radilo o kreditima u švicarskom francima, te to uzelo kao podlogu za presudu makar su, kako navode, oni koji su uzimali takve kredite zapravo od banke dobili sredstva u eurima. Računa se da je u Sloveniji odobreno oko 10.000 kredita u švicarskim francima koji su se svojedobno masovno uzimali za stambene potrebe i kupovinu automobila, što je ugrozilo one koji su ih uzimali s obzirom na veliku promjenu tečaja prema euru do kojega je u međuvremenu došlo iako su se ti krediti uzimali zbog nešto niže kamate od kredita u eurima.Udruga Franak tvrdi da su neki potpisi njihovih članova na bankarskim ugovorima o kreditu u francima kojim se priznaje da su klijenti upozoreni na valutni rizik bili naknadno napisani i možda krivotvoreni, što banke negiraju. Ova interesna udruga također se žali na slovensku vladu da je u tom pitanju potpuno inertna prema teškoćama zaduženih u švicarcima jer nije poduzela neke pozitivne mjere za koje su se odlučile vlasti u državama kao što su Poljska, Mađarska i Hrvatska. 