Ministar financija Zdravko Marić dobio je zeleno svjetlo Sabora za paket poreznih zakona, a u iduća dva tjedna očekuje se i druga saborska rasprava. Plan je Vlade da se zakoni prihvate što prije kako bi se poduzetnici stigli pripremiti za nova rješenja. Tvrtke moraju prilagoditi programe za izračun plaća jer su važne promjene predviđene kod obračuna i naplate PDV-a, poreza na dobit, trošarina, prometa nekretnina. Puno posla za programere i računovođe – no ukupni rezultat trebalo bi biti smanjenje porezne presije za približno dvije milijarde kuna tijekom 2017. godine. Najmanje se Novoj godini vesele ugostitelji jer se stopa PDV-a u toj djelatnosti vraća s 13 na 25 posto PDV-a, no zato su nova rješenja povoljna za poljoprivrednike i građane jer pojeftinjuje repromaterijal u poljoprivredi te struja i odvoz smeća. Prve plaće u mjesecu siječnju, neovisno o tome što su zarađene u mjesecu prosincu, također se trebaju obračunati po novim poreznim stopama. 1. Plaće i dohodak : Povišica razmjerna plaći Još pola milijuna građana od siječnja neće plaćati porez na dohodak, a većini od 1,2 milijuna koji hoće porez će biti manji. Jedini koji bi nakon promjene mogli plaćati više ljudi su koji uz visoku mjesečnu plaću imaju i znatne honorare. Porez neće plaćati osobe s jednim djetetom koje zarađuju do prosječne mjesečne plaće u državi (oko 7700 bruto ili 5500 neto), a za dvoje djece bez poreza su sve neto plaće do 8000 kuna. Siječanjske povišice mogu biti od nekoliko kuna do tisuću za plaće koje su tri puta veće od prosjeka. Domaćim se umirovljenicima ništa bitno ne mijenja, ali strani s većim mirovinama će plaćati upola manji porez. 2. PDV : Ugostitelji idu na 25% PDV će se i dalje plaćati prema tri stope: 5, 13 i 25 posto. Most je zaustavio promjene stopa od 1. siječnja 2018. godine tako da će do daljnjega oporezivanje potrošnje ostati isto, uz izuzetak ugostiteljstva, koje gubi povlašteni status te će i oni od 1. siječnja 2017. naplaćivati 25 posto PDV-a. Nakon što se dobije suglasnost Europske unije, poduzetnicima će se priznati pravo na pretporez za automobile – u visini 50%, a povećat će se i prag za ulazak u sustav PDV-a na 300.000 kuna. Očekuje se da će ta promjena stupiti na snagu 1. siječnja 2018. 3. Nekretnine:  4 posto poreza svima Porez na promet nekretnina spušta se na 4 posto, jednako kao i porez na nasljedstvo već od siječnja 2017. godine. No, taj će porez morati plaćati i osobe koje kupnjom stana rješavaju stambeno pitanje. Zauzvrat, Vlada priprema drugo zakonsko rješenje po kojemu će država sufinancirati pola rate kredita za prvi stan četiri ili više godina, ovisno o broju djece u obitelji. Subvenciju rate mogla bi koristiti svi mlađi od 45 godina. Jednostavni porez na nekretnine primijenit će se od siječnja 2018. godine, kada će komunalna naknada prerasti u porez. 4. Trošarine : Poticaj prodaji novih automobila Ministarstvo financija tvrdi da bi zbog većih trošarina cigarete mogle poskupjeti za kunu. Već interes izaziva promjena trošarinskog sustava za automobile, predlagač tvrdi da će poskupjeti automobile koji imaju povećanu emisiju CO2, no ljudi iz branše navode da će najjeftinije marke automobila poskupjeti do 7 tisuća kuna, dok će skupocjene limuzine pojeftiniti stotinjak tisuća kuna. Vraćanje porezne olakšice tvrtkama za nabavu vozila potaknut će prodaju novih automobila. 5. Porezni uskok:  Vraćaju se porezni uredi Tri godine nakon što je Milanovićeva Vlada smanjila broj područnih ureda na šest, ponovno će svaka županija imati svoj područni ured Porezne uprave. Okrupnjavanje je, navode, izazvalo probleme u komunikaciji i svakodnevnim procesima, a promjena će zahvatiti i porezni USKOK, koji više neće djelovati kao samostalni odjel pod ingerencijom ministra financija, već kao posebna služba unutar Porezne uprave. >> Sabor poreznu reformu poslao u drugo čitanje 