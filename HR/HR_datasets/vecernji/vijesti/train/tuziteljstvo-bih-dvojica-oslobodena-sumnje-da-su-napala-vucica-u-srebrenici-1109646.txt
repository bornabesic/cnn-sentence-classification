Tužiteljstvo Bosne i Hercegovine u ponedjeljak je odbacilo tvrdnje kako je na djelu opstruiranje istrage o prošlogodišnjem napadu na predsjednika vlade Srbije Aleksandra Vučiča u Srebrenici, ali je istodobno potvrdilo kako je prekinuta istraga protiv dvojice osumnjičenika koje je prijavila policija jer nema dokaza da su sudjelovali u tom incidentu koji je teško narušio odnose između dvije države. Ne navodeći identitet dvojice prijavljenih koji su oslobođeni svake sumnje, Tužiteljstvo BiH je u priopćenju dostavljenom medijima istaknulo kako je istraga o napadu na Vučića u Srebrenici i dalje aktivna te kako je saslušan veliki broj svjedoka te pregledane sve dostupne video snimke. Iz prikupljenih informacija nije se moglo zaključiti da su dvije osumnjičene osobe počinile to kazneno djelo i stoga je istraga protiv njih obustavljena . Lokalni su mediji ranije izvijestili kako je sumnje oslobođen Almir Merdić iz Tešnja, osoba koju su srbijanski tabloidi odmah nakon napada na Vučića označili kao glavnog krivca za taj događaj. Ta informacija bila je povod za novu seriju teških optužbi iz Beograda ali i Banja Luke na račun bosanskohercegovačkog državnog pravosuđa i političara. Prednjačio je šef srbijanske diplomacije Ivica Dačič koji je ustvrdio kako je to dokaz da je Vučič na prošlogodišnjoj komemoraciji žrtvama genocida u Srebrenici napadnut po političkom nalogu. "To pokazuje da, u stvari, bošnjački političari u BiH stoje iza ovog napada", stoji u Dačićevoj izjavi koju je objavilo ministarstvo vanjskih poslova Srbije. "Godinu dana ne samo da nisu ništa poduzeli za otkrivanje napadača i organizatora, već su sve učinili da ih zaštite", izjavio je Dačić koji je incident u Srebrenici okvalificirao kao pokušaj ubojstva Vučića. Na sličan način reagirao je i predsjednik Republike Srpske Milorad Dodik kojemu je ovo bio povod da se još jednom obruši na pravosuđe na državnoj razini. "Sud i Tužiteljstvo BiH formirani su samo da bi sudili i procesuirali Srbe, a ne nedjela nad Srbima. To najbolje govori koliko je to besmisleno", kazao je Dodik. Iz Tužiteljstva BiH reagirali su konstatacijom kako se radi o nedopustivoj politizaciji cijelog slučaja. Istaknuli su kako je istragu o zbivanjima u Srebrenici gotovo godinu dana vodilo pravosuđe Republike Srpske koje za to vrijeme nije uspjelo nikoga identificirati i kazneno prijaviti za pokušaj ubojstva i poticanje na ugrožavanje sigurnosti. Tek su 6. lipnja ove godine dokazi kojima su raspolagali u Banja Luci nakon neuspjeha entitetske istrage dostavljeni Tužiteljstvu BiH. Napad na Vučića u Srebrenici u srpnju 1995. godine doveo je do ozbiljnog zahlađenja u odnosima između Beograda i Sarajeva a cijeli incident još je jednom pokazao neučinkovitost fragmentiranog sigurnosnog sustava u BiH kojega čini petnaestak različitih policijskih i obavještajnih agencija, koje uglavnom djeluju bez ikakve koordinacije. 