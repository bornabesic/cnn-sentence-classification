Novoimenovani državni tajnik u resoru ministra Slavena Dobrovića dolazi s pozicije njegova dosadašnjeg zamjenika. Docent je na Geotehničkom fakultetu Sveučilišta u Zagrebu, a bio je i istraživač na Energetskom institutu Hrvoje Požar. Vodio je Agenciju za zaštitu okoliša, u koju je došao nakon višegodišnjeg radnog iskustva u sektoru izgradnje hidro-građevinskih objekata diljem Hrvatske. Doktorirao je kemijsku tehnologiju na pripremi vode za piće vodoopskrbnih sustava osječkog i vukovarskog područja. Bavi se razvojem i praktičnom primjenom tehnologija za uklanjanje arsena iz podzemnih voda istočne Hrvatske. Za očekivati je kako će se dr. Šiljeg na poziciji državnog tajnika baviti primarno vodnim gospodarstvom. U stručnim krugovima zapažen je zbog, u više navrata jasno izrečenog stava kako voda kao nacionalni resurs ne može biti u ničijem vlasništvu jer je opće dobro i ljudsko pravo. Zato se na vodi, kazao je novi državni tajnik, ne može ostvarivati profit.  Objavio je više stručnih tekstova u kojima navodi kako je jedan od ključnih problema hrvatske vodoopskrbe veliki gubitak vode od izvora do krajnjeg potrošača. Ti gubici uzrokovani primarno dotrajalom mrežom, danas iznose skoro 50 % a preračunati u kune penju se na vrtoglavi iznos od 2 milijarde kuna na godišnjoj razini, navodi Šiljeg. Prilikom nedavnog okupljanja vodno-gospodarskih stručnjaka u Puli, izjavio je i kako zbog sve izraženijih klimatskih promjena, treba značajno više promovirati projekte kojima je cilj zaštita od poplava i suša. Istaknuo je kako pri tome treba kombinirati građevinske mjere sa mjerama tzv. „zelene infrastrukture“ koje će omogućiti adekvatnu zaštitu prirodnih riječnih tokova i retencija, a posebno preostalih zaštićenih močvarnih područja. Šiljegove najave su u skladu su sa proklamiranim ciljevima Vlade Andreja Plenkovića u kojima je jedna od ključnih mjera upravo povećanje navodnjavanih površina sa skromnih 0,86 na 6 %, odnosno na 65.000 hektara poljoprivrednog zemljišta. >> U suradnji s njemačkim IFO institutom izrađivao HDZ-ov program za poglavlje 'Okoliš' 