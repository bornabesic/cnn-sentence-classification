Usprkos najavama, nezavisna zastupnica i kandidatkinja za zagrebačku gradonačelnicu Bruna Esih na glasovanju u Saboru podržala je ministra financija Zdravka Marića.  Još prije tjedan dana najavila je upravo suprotno, govoreći kako Plenkovićeva Vlada neće dobiti njezinu ruku "jer je Hrvatska umorna od oktroiranih vladara", a samo dan ranije medijima je odaslala priopćenje koje je potpisala skupa sa zastupnikom Željkom Glasnovićem, u kojem stoji kako je njezin interes stabilnost države, ali ne pod svaku cijenu.  "Maske su pale..." Što o obratu u Saboru misle njezini potencijalni birači, nedvosmisleno su joj poručili na njezinom Facebook profilu.  'Maske su pale... nije zlato sve što sja', 'Razočarana sam. Moj glas ste izgubili', 'Bruna, ti si upravo potpisala političku propast', 'Izdajice roda svoga'... neki su od komentara njezinih dojučerašnjih simpatizera koji su joj kratko i jasno poručili kakav je efekt polučila u svom biračkom tijelu. 'Curice, pokazala si da si još jedna političarka koja se lako kupi... potrčko mafije te potkupio... da sin od Todorića ostane ministar financija - pa svaka ti čast... ', 'Vjerodostojan glas za podršku gospodarskog kriminala. Samo nam u Zagrebu fali mlađa ženska i malo zgodnija verzija Bandića. Saucha je barem otvoreno pokazao da daje glas onome tko ponudi više', 'Da li vam tako nalaze vaš katolički moral? Takvo razočaranje!! Glasati za UDBU, za nepoštenje, za one koji su se 90-tih obogatili. Prije bih glasao za Pernara nego za vas ', 'Sram bi me bilo da se nazivam domoljubom i onda glasam za isti cilj koji odgovara i Miloradu Pupovcu', pišu joj razočarani birači.  Još samo koji sat ranije pisali su joj: 'Čestitam Bruna, tebi i generalu Glasnoviću, što niste izdali Hrvatsku'.         