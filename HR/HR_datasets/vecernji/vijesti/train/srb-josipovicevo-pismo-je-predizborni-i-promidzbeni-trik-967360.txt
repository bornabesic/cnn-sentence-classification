- Da se to događa izvan predizborne kampanje procijenio bih da se radi o zapravo jednoj dobronamjernoj gesti zabrinutog predsjednika za stanje u državi. Međutim, s obzirom da je to pismo upućeno u vrijeme pretkampanje za predsjedničke izbore smatram da je to stvaranje dojma da predsjednik države u ovom trenutku preuzima stvari u svoje ruke i poduzima nužne mjere kako bi se promijenilo stanje u Hrvatskoj, koje je katastrofalno loše, rekao je predsjednik HSP-a Danijel Srb na današnjoj konferenciji za novinare održanoj u Vukovaru na kojoj je govorio o pismu koje je predsjednik RH Ivo Josipović uputio predsjedniku Sabora RH Josipu Leki. Dodao je da je pismo zapravo predizborni trik koji nema nikakvog značenja osim promidžbenog i koji služi prvenstveno stvaranju dojma da predsjednik države u ovom trenutku preuzima stvari u svoje ruke i poduzima nužne mjere kako bi se promijenilo stanje u Hrvatskoj. Osvrnuo se i na poplavljena područja županjske Posavine, a prije svega odluke EU da se iz Fonda solidarnosti pomogne u pokrivanju šteta nastalih na poplavljenim područjima u Hrvatskoj, Srbiji i BiH. – Nedopustivo je da EU, od ukupno za tu namjenu predviđenih 80 milijuna eura, Hrvatskoj namijeni tek osam milijuna, a Srbiji čak 60,2 milijuna eura. Hrvatska kao članica EU koja doprinosi punjenju Fonda solidarnosti dobiva u stvari najmanje i naravno da onda postavljamo pitanje: kakva korist Hrvatskoj od ulaska u EU? Treba preispitati sve koristi i štete koje Hrvatska ima od ulaska u EU i ukoliko Hrvatska i dalje bude imala više štete nego koristi od članstva u EU, trebala bi razmisliti o izlasku iz EU, rekao je Srb. Predsjednik vukovarske podružnice HSP-a Vinko Jozić apelirao je na policiju da što prije pronađe počinitelje koji su, u nedjelju, oštetili autobus GNK Dinamo. Isto tako pozvao je i vukovarske gradske vijećnike da se odreknu barem jedne mjesečne naknade u korist Socijalne samoposluge koja djeluje u Vukovaru. >> Zastupnici žele vidjeti pismo koje je Josipović poslao Leki 