Američka vojska priznala je u subotu da je američki zrakoplov, na zahtjev iračkih snaga sigurnosti, pogodio lokaciju u zapadnom Mosulu gdje je poginulo na desetke civila. Glavno američko zapovjedništvo objavilo je u priopćenju da te optužbe shvaća ozbiljno i da je otvorilo istragu kako bi "utvrdilo činjenice u pogledu tog napada i točnosti optužbi u vezi civilnih žrtava." Napad se dogodio 17. ožujka na zapadu Mosula. Irački izvori tvrde da su poginuli deseci civila. Pod ruševinama zgrada još su deseci tijela. Guverner pokrajine rekao je da je poginulo više od 130 civila. Neimenovani irački general rekao je da je u napadima oštećeno više od 27 stambenih zgrada, od kojih su tri posve uništene. Predsjednik iračkog parlamenta izrazio je u subotu zabrinutost zbog ubojstva civila u operaciji preuzimanja kontrole nad Mosulom. Salim al-Džabouri pozvao je službe sigurnosti da hitno dostave parlamentu izvješća o tome. "Ovo što se događaja jako je opasno i ne može se tolerirati", rekao je. Jedan službeni izvor rekao je za dpa u petak da je više od 3000 civila ubijeno u Mosulu od 19. veljače kada je pokrenuta operacija u svrhu istjerivanja Islamske države iz zapadnog Mosula. >> VIDEO Autom blokirao prolaz samoubojici: Irački vojnik žrtvovao svoj život kako bi spasio kolege >> Iračke snage zauzele vladine zgrade i muzej u Mosulu 