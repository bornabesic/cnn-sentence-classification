U noći sa srijede na četvrtak na graničnom prijelazu Županja djelatnici carine zabilježili su najveću zapljenu kornjača u Republici Hrvatskoj. Prema riječima pročelnika Područnog carinskog ureda Osijek Davora Petovića u kamionu BiH registracijskih oznaka pronađeno je 715 kornjača. - Radi se o 80 riječnih i 635 kopnenih kornjača. To su strogo zaštićene životinjske vrste. Njihova vrijednost procijenjena je na oko 2,9 milijuna kuna, rekao je Petović. Kornjače su se nalazile u tovarnom prostoru kamiona koji je bio prijavljen da za Mađarsku prevozi kuhinjsku sol. Pregledom tovarnog prostora carinici su uočili 20 jutinih vreća na kojima je pisalo kava. Kasnijim pregledom utvrđeno je da se u njima nalaze kornjače. - Ovo je najveća zapljena kornjača u Hrvatskoj. Imali smo tijekom 2013. godine ukupno zapljenjeno 556 komada kornjača dok je najveća pojedinačna zapljena imala oko 250 komada kornjača, rekao je Petović dodajući kako se uz kornjače najčešće pokušavaju prokrijumčariti razne vrste ptica i zmije. >>Zagreb treba uređena hranilišta i stacionar za oporavak bolesnih uličnih mačaka >>Nevjerojatna okrutnost prema mačkama: 'Ono što smo vidjeli pamtit ćemo do kraja života' 