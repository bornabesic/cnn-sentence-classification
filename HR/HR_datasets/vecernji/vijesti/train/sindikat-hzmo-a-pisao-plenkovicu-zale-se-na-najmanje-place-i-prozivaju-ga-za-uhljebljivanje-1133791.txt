Radnički sindikat Hrvatskog zavoda za mirovinsko osiguranje (HZMO) u utorak je uputio otvoreno pismo premijeru Andreju Plenkoviću, kojega proziva za nastavak politike uhljebljivanja podobnih na izmišljena radna mjesta u HZMO-u, uz istodobno smanjivanje radničkih plaća i otpuštanja.  Neposredan povod je imenovanje bivše ministrice Nade Šikić novom zamjenicom ravnatelja HZMO-a, što smatraju "izmišljenim i nepostrebnim radnim mjestom" uz ravnatelja HZMO-a, šest njegovih pomoćnika i predstojnika Ureda ravnatelja. Što je previše, previše je, ističe Radnički sidinikat u otvorenom pismu premijeru, te mu u ime 2492 radnika HZMO-a za blagdan Sv. Nikole simbolički šalje isto toliko šiba.  Upozoravaju i na dvostruke kriterije za odlazak u mirovinu s navršenih 65 godina života, što obični radnici moraju poštivati ali, navode, ne i rukovodstvo HZMO-a, te na uštede koje se provode "jedino kada su u pitanju radničke plaće". "U zavodu je 2008. radilo 3403 radnika, a danas ih  je 2592. Samo u posljednjih mjesec dana Zavod su napustila 32 radnika.  Problem je što odlaze radnici na operativnim radnim mjestima, a povećava se broj radnika na neoperativnim, tj. imaginarnim radnim mjestima. Nedostatak radnika rješava se mladima na stručnom osposobljavanju, što ne koristi ni HZMO ni njima", ističu nezadovoljni radnici u otvorenom pismu premijeru. Upozoravaju i da su plaće u HZMO najniže u odnosu na ostale javne službe u Hrvatskoj. "Za koliko se smanjivala plaća govori i podatak da je 2001. prosječna neto plaća u HZMO-u iznosila 4648 kuna ili 131 posto prosječne neto plaće u RH, a danas iznosi 5351,46 kn ili 94 posto prosječne neto plaće. Za isto vrijeme rastao je broj zaposlenih s visokom stručnom spremom u odnosu na srednju stručnu spremu, pa je smanjenje plaće tim veće. Ujedno zadnjom sistematizacijom radnih mjesta napravljen je kaos u HZMO. Za iste poslove radnici dobivaju različite plaće pa su međuljudski odnosi trajno narušeni", upozoravaju u pismu radnici HZMO-a. Navode i kako ih se svakodnevno naziva uhljebima, dok su "stvarni uhljebi zaštićeni i do njih je nemoguće doći". Zbog svega navedenog, obavještavaju premijera da većina radnika HZMO-a više ne može jamčiti ažurno i kvalitetno obavljanje svojih radnih zadataka. "Ukoliko se situacija hitno ne promjeni, bit ćemo prisiljeni o tome obavijestiti i korisnike naših usluga", poručuju u pismu Plenkoviću. >> Ministar Marić objasnio zašto Porezna uprava traži 98 zaposlenika 