Reagirajući na najave o novom masovnom dolasku izbjeglica zastupnik IDS-a u Europskom parlamentu Ivan Jakovčić u govoru na plenarnoj sjednici upozorio je na moguće dodatno zaoštravanje stanja na europskom jugoistoku krenu li izbjeglice ponovno balkanskom rutom.   “Stanje na grčkim otocima je više nego dramatično. Sami sebi moramo priznati da je naša politika prema migrantskoj krizi pala na ispitu. Nismo uspješni. Zaboravili smo na godišnja doba, da nakon jeseni dolaze zimske hladnoće. Upozoravam i na iznimno dramatičnu situaciju u Srbiji. U središtu glavnog grada Beograda nalazi se velik broj migranata. Moramo pomoći Srbiji i gradu Beogradu nositi se s izbjegličkom krizom i učiniti sve da se to stanje odmah sanira”, poručio je Jakovčić.   Ponavljanje lanjskog izbjegličkog vala moglo bi dovesti do konflikta na zapadnom Balkanu, u regiji kojoj opet prijeti nestabilnost, upozorio je Jakovčić.  “Pozivam na oprez oko mogućeg ponovnog otvaranja zapadnobalkanske izbjegličke rute. Jer na Balkanu danas opet vrije. Balkansko bure baruta ponovno prijeti da će eksplodirati. Odnosi među zemljama na zapadnom Balkanu se opet zaoštravaju. Mogući priliv novih tisuća izbjeglica tu bi situaciju mogao dodatno zakomplicirati. To moramo otvoreno reći jer je situacija na Balkanu iznimno napeta”, zaključio je Jakovčić.  >> Jakovčić i Radoš pitali EK što će poduzeti glede prijetnji slovenskog ministra 