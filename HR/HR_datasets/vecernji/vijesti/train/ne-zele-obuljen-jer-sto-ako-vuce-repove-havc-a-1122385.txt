Andrej Plenković autonomno je, ne podlegavši pritiscima braniteljskih udruga i desnog spektra, izabrao Ninu Obuljen za ministricu kulture. Kao mandatar, od danas i premijer, odlučio je da će sam birati svoj tim, što god o tome mislili u dijelu HDZ-a ili u izvanstranačkoj desnici. No to ne znači da svi u HDZ-u plješću tom Plenkovićevu potezu. Na Predsjedništvu HDZ-a, na kojem je Plenković prekjučer u zadnji trenutak predstavio ministarski tim, Milan Kovač uime Kluba utemeljitelja iznio je stav da se utemeljitelji HDZ-a s odabirom Obuljen ne slažu i da bi bilo primjerenije izabrati neku drugu osobu za resor kulture. Takvu je odluku prethodno donijelo predsjedništvo Kluba utemeljitelja HDZ-a. Kovač nam je jučer objasnio svoje stajalište. – Problem je percepcija koja vlada o Nini Obuljen. Radi mira u stranci, trebalo je za Ministarstvo kulture izabrati osobu koja neće izazivati prijepore – rekao nam je jučer Milan Kovač koji je na sjednici Predsjedništva HDZ-a jasno rekao da N. Obuljen nije prihvatljiva utemeljiteljima HDZ-a te upitao ima li vremena da se pronađe ipak prikladnije rješenje. Ipak, Milan Kovač smatra da ne bi trebalo biti nikakvih dramatičnih problema zato što je ona ušla u Vladu umjesto Zlatka Hasanbegovića. Kovač ističe da u slučaju Obuljen nije bitno “desno-lijevo”, nego je bitno jesu li računi čisti. Referirao se na Hrvatski audiovizualni centar, u čijem je Upravnom odboru do “jučer” sjedila i Nina Obuljen, a protiv kojeg su braniteljske udruge podigle kaznenu prijavu optužujući članove UO-a za marifetluke. Đuro Perica, počasni predsjednik Kluba utemeljitelja, nije zadovoljan novom ministricom kulture. Priznaje da Andrej Plenković kao mandatar imao pravo odabrati svoj tim, ali jasno poručuje da utemeljitelji HDZ-a nisu najsretniji s tim rješenjem. Perica dodaje da je on osobno apsolutno bio za Zlatka Hasanbegovića, za kojeg je od dolaska Andreja Plenkovića na čelo HDZ-a bilo jasno da neće opstati kao ministar. – Plenković se u odabiru Nine Obuljen vodio načelom : stranka, to sam ja! Ali stranka je mnogo više i mnogo šire od njega – poručio mu je Perica. Najspornije mu je to što se u izboru Nine Obuljen nisu raščistili repovi iz HAVC-a. – Trebalo je sačekati, što ako se pokaže da postoje repovi kod Nine Obuljen? Zar ćemo onda mijenjati ministra? Plenković je imao priliku sastaviti Vladu bez zrnca sumnje, ali to je propustio – komentirao je Đuro Perica. Referirao se i na Plenkovićev smjer u kojem vodi HDZ pa poručuje da je HDZ desno orijentiran i da nikakav desni centar, prema njegovu mišljenju, ne može biti politika HDZ-a. – Plenković vodi HDZ u desni centar, ali ništa nije za vječnost, pa tako ni on. Ako Plenković iznevjeri one koji su ga izabrali, neće biti dobro – zaključio je Perica. I Vice Vukojević, jedan od utemeljitelja HDZ-a, drži da je bilo isključivo Plenkovićevo pravo birati ministre u Vladi, pa tako i Ninu Obuljen, a da se on s tom odlukom može slagati ili ne, ali ništa više od toga. – Desna opcija iznjedrila je pobjedu HDZ-a. A Nina Obuljen luta, njene su misli lijevo. Ali ne želim kritizirati Plenkovića – obrazložio je Vukojević. Samo bivši ratni premijer Nikica Valentić ni na koji način nije htio ulaziti u kvalifikacije izbora Nine Obuljen za ministricu kulture. Rekao je da se Plenković kao mandatar postavio čvrsto i odrješito, kao što bi se i on postavio, da on snosi odgovornost za cijelu Vladu i da sukladno tome samo on bira svoje suradnike u Banskim dvorima. – Neće Vlada pasti zbog Nine Obuljen, to se previše ispolitiziralo, uopće ta pozicija ministra kulture. Andrej Plenković je najodgovorniji u Vladi, on će biti zaslužan za uspjehe, ali i jedini krivac za sve loše odluke i poteze – rekao je Valentić. Objasnio je da iznimno poštuje poziciju premijera i da samo premijer, odnosno mandatar može donositi kadrovske odluke. Dalje od toga ga ne zanima, a priznaje da više nema strpljenja pratiti sve dnevnopolitičke aktualnosti i različite politizacije. >> Tko je Andrej Plenković? Sukob sa Sanaderom - Odbio je premijera, a on ga odmah degradira 