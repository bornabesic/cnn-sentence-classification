        Muškarac iz Solina u dobi od 32 godine ubijen je hicima iz vatrenog oružja u subotu u poslijepodnevnim satima u Dogradama kod Marine u okolici Trogira, a zbog njegova ubojstva policija je uhitila 20-godišnjaka. Do okončanja kriminalističkog istraživanja iz splitske policije nisu htjeli izvijestiti što se točno događalo u Dogradama i koji je motiv ubojstva. No poznato je da su se 32-godišnjak i 20-godišnjak otprije poznavali i u subotu su se prvo sukobili, a potom je došlo i do pucnjave. Nakon pucnjave na Hitnu pomoć u Trogiru oko 16.45 sati dovezen je 32-godišnjak, no više mu nije bilo spasa i liječnici su konstatirali smrt. Ne zna se ni tko je 32-godišnjaka dovezao na Hitnu. Neslužbeno doznajemo da je ubijeni muškarac radio kao redar u Trogiru, a navodno je u subotu došao kod 20-godišnjaka utjerati dug. U sukobu je, prema riječima mještana, sudjelovalo više osoba, a sa 20-godišnjakom je bio i njegov brat. Policija navodno traga za još jednom osobom koja je povezana s ovim događajem. Istragu je preuzelo Županijsko državno odvjetništvo u Splitu.       >> Ubijen 32-godišnjak, policija uhitila osumnjičenog 