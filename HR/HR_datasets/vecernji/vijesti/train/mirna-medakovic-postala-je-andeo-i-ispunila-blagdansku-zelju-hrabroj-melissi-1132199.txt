Suze, smijeh i neprekidna bujica riječi obilježili su susret slijepe učenice Centra Vinko Bek Melisse Končar i njene omiljene glumice Mirne Medaković. Veliko iznenađenje za Melissu, kojoj je najveća želja za blagdane bila upoznati svoju omiljenu glumicu, priređeno je u prostorijama Centra u kojem dvadesetogodišnja Melissa pohađa završni razred srednje škole i sudjeluje u dramskoj i likovnoj skupini. Prijava na „Budi i ti nekome anđeo“ Melissi je u trećoj godini života dijagnosticiran M. Blaunt sindrom zbog kojeg otežano hoda i zbog kojeg je u 5. razredu osnovne škole ostala bez vida. Ipak, bez obzira na zdravstvene poteškoće, uspješno je završila osnovnu školu u Umagu, gdje je svladala Braillevo pismo, a u Centru za odgoj i obrazovanje Vinko Bek nastavila je školovanje. Problemi sa zdravljem nisu je spriječili u ostvarenju snova i ambicija - uz redovnu nastavu aktivno sudjeluje u dramskoj i likovnoj skupini te kao velika zaljubljenica u glumu planira upisati Dramsku akademiju u Zagrebu. Njena velika želja da upozna glumicu Mirnu Medaković bila je objavljena na web stranici Jane www.vodasporukom.com, u sklopu blagdanske kampanje „Budi i ti nekome anđeo“. Informacija o akciji u kojoj Jana poziva građane da ispune skromne želje štićenika Udruga diljem Hrvatske i tako barem na jedan dan budu njihov anđeo, došla je do Mirnine prijateljice, koja je pročitavši Melissinu želju odmah poslala prijavu i objasnila zašto želi sudjelovati: „Zato, jer je tako lako. Mirna je moja prijateljica i čim sam joj rekla o čemu se radi, objeručke je prihvatila.“ Susret Melisse i Mirne Pred svojom učiteljicom Eminom Šišić Anđelić i prijateljima, Melissa je uzbuđeno pričala o svojim najdražim filmovima i predstavama, planovima za budućnost i želji o upisu na Akademiju dramskih umjetnosti u Zagrebu, u čemu ju je ohrabrila i Mirna, koja je ukratko iznijela i neka svoja iskustva s filmskog seta, ali i neke praktične savjete za ulaz u glumački svijet! Susret hrabre Melisse s njenom omiljenom glumicom na najljepši je način prenio Janinu poruku ljubavi te još jednom potvrdio da su dobrota i ljubav skriveni i u najmanjim gestama i djelima. Uz obećanje da će ostati u kontaktu, Mirna i Melissa najljepši su uvod u nadolazeće blagdane!   Upoznavanje Mirne i Melisse prva je u nizu želja koje Jana voda s porukom predstavlja u sklopu kampanje „Budi i ti nekome anđeo“. Iz brojnih humanitarnih akcija u kojima je dosad sudjelovala, Jana je izdvojila 12 posebnih pojedinaca, na web stranici www.vodasporukom.com i ukratko predstavila njihov životni put, te poziva sve građane da ispune njihove skromne želje i barem na jedan dan budu njihov anđeo.  