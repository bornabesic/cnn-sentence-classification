Glavni tajnik HDZ-a Domagoj Ivan Milošević rekao je danas na RTL-u da HDZ ima najbolje ljude za sljedeću vladu. - U ime HDZ-a, siguran sam da smo lekcije naučili. Na izbore ćemo izaći s najboljim timom, najboljim programom. Nećemo dozvoliti da SDP ušeće u Banske dvore. Zajedno s koalicijskim partnerima idemo po pobjedu i ovaj put - rekao je Milošević. Pohvalio je Tomislava Karamarka, koji je danas dao ostavku na mjesto šefa HDZ-a. - Moram reći da je Karamarko časno, ljudski i na svaki način preuzeo odgovornost na sebe - rekao je Milošević, koji je odbacio mogućnost kandidiranja za šefa HDZ-a. Rekao je da se jedino Andrej Plenković zasad otvoreno kandidirao za to mjesto. Bivši glavni tajnik stranke, a danas zamjenik predsjednika Milijan Brkić u Dnevniku HTV-a također je pohvalio Karamarka, a poručio je i da je cilj da se SDP ne vrati u Banske dvore. - Po statutu trenutno sam onaj koji vodi HDZ, u roku od mjesec dana moraju se održati izbori. To će biti paralelni proces uz pripreme za izbore. Novog predsjednika izabrat ćemo ili na saboru stranke ili odlukom nacionalnog vijeća u četvrtak koje može odlučiti o izborima načelom jedan član, čega sam pobornik - rekao je Brkić. - Koalicija je formirana, nastavit ćemo razgovore s njima, ako to bude obostrana želja, kao i s partnerima iz Mosta. Mi nismo SDP gdje je veliki vođa Mao Ce-tung, kod nas su različita mišljenja dobrodošla - poručio je. 