Napeto i kaotično, Hrvatski sabor u četvrtak je, pola sata prije podneva te nakon sastanka parlamentarnih klubova, počeo glasovanje o ranije raspravljenim točkama, nakon čega bi ponovno trebala uslijediti stanka. U dnevni red još nije uvršten Mostov prijedlog da se Sabor sam raspusti. – Na sastanku klubova većina zastupnika pozvala se na situaciju od prošle godine kada je za raspuštanje dano 76 potpisa, dakle više nego što ih ima sada (11), pa ćemo zastupnicima dati mogućnost da daju potpise ako to žele, ali nakon što se Sabor očituje o povjerenju ministru financija Zdravku Mariću – rekao je predsjednik Sabora Božo Petrov. Žestoko su se na Petrova obrušili HNS-ov predsjednik Ivan Vrdoljak, ali i Ivan Lovrinović (PH). – Zar je moguće da toliko želite sjediti na tom mjestu, unatoč tome što postoji 79 potpisa protiv vas, čuvajte dignitet predsjednika Sabora – rekao je Petrovu i pozvao ga da se "makne" s tog mjesta. Lovrinović je Petrova prozvao za "faraonsko ponašanje". – Ovim činom faraonskog ponašanja pretvorili ste ovo u nasilje. Doktore Petrov, dajte nam pravo da govorimo na temelju ranije zatraženih stanki – zatražio je Lovrinović, poručujući Petrovu da ne pretvara sabornicu u psihijatrijski odjel čiji je šef. Petrov odbacuje prozivke i tumači kako po bi, da hoće, po Poslovniku imao pravo bez glasovanja odluku o samoraspuštanju uvrstiti u dnevni red. 