Nijemci, Talijani, Austrijanci, Slovenci... nisu iznevjerili. Za uskrsni vikend hrvatski su turistički domaćini, prema prvim podacima eVisitora, ugostili 96.404 turista, mahom stranaca. Tri tjedna kasniji Uskrs nego prošle godine donio je, očekivano, i osjetno više gostiju nego lani, kad ih je tijekom uskrsnog vikenda registrirano 59.000. Broj noćenja zamalo je udvostručen; za Uskrs 2016. ostvareno je 170.000 noćenja, a sada, od petka do ponedjeljka, čak nešto više od 331.000. Većina turista za odmor je izabrala istarske, kvarnerske i hotele na području Dubrovačko-neretvanske županije, a najposjećeniji su pritom bili Dubrovnik, Poreč i Rovinj. U unutrašnjosti turistima je tradicionalno najzanimljiviji bio naš glavni grad. Uskrsni vikend, koji je označio početak ovogodišnje turističke sezone, osim dobrih brojki donio je i novu brigu domaćinima. Postrožene kontrole i velike gužve na granicama vjerojatno su odvratile neke od turista koji odluku o putu donose praktički večer prije, kad čuju vremensku prognozu. U turizmu strahuju što će tek biti ljeti kad u jednom vikendu, za razliku od sadašnjih desetaka tisuća turista, nagrnu njih stotine tisuća.      >> Za Uskrs oko 60.000 gostiju iz inozemstva i 10.000 domaćih >> Opet 'balvan-revolucija', ali sada na slovenski način 