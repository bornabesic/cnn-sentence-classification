Ospice su se ponovno pojavile u Hrvatskoj. Prije nekoliko dana od njih je obolio sedmomjesečni dječačić iz Brnaza nedaleko od Sinja, a zarazio se u KBC-u Split na pedijatriji boraveći u istoj prostoriji s djetetom s makarskog područja kojem su ospice naknadno dijagnosticirane. S makarskog područja oboljelo je dvoje djece te još dvije osobe u Zagrebu, potvrdili su u Hrvatskom zavodu za javno zdravstvo (HZJZ). Prije dvije godine u Hrvatskoj smo imali manju epidemiju te vrlo zarazne virusne bolesti, tada je od nje oboljelo šezdesetak osoba. Prethodno se virus 2004. godine proširio po bolnicama i ustanovama za dugotrajni smještaj bolesnika te 2008. godine, kada se bolest proširila među romskom djecom iz migrirajućih obitelji, a oboljelo je 50 ljudi. Najviše su to bila necijepljena djeca te nekoliko mlađih osoba. Virus je krajem 2014. godine prenesen iz susjedne Bosne i Hercegovine, gdje je procijepljenost stanovništva dosta niska, a te je godine u BiH zabilježeno 3400 oboljelih. Uglavnom je bila riječ o necijepljenim osobama ili pak onima čiji cjepni status nije poznat, odnosno nisu znali jesu li cijepljeni ili ne. Uglavnom, epidemije ospica postale su uobičajene u zemljama koje imaju niske cjepne obuhvate i kako on pada, pojava bolesti za koju se desetljećima gotovo nije ni čulo – raste. Zato i najnoviji slučajevi zaraze mogu biti znak nove epidemije. – Moguće je da se sljedećih tjedana razvije epidemija ospica, a to ponajprije ovisi o tome jesu li osjetljive, odnosno neimune osobe bile u kontaktu s bolesnicima u vrijeme kad su bili zarazni – govori Bernard Kaić, epidemiolog iz HZJZ-a. Pedijatri odbijaju necijepljene Svaka od tih epidemija samo je zbog dobrog kolektivnog imuniteta i ostala ograničena. Liječnici zato ponavljaju pozive roditeljima da cijepe svoju djecu i upozoravaju da širenje kruga necijepljenih ugrožava malu djecu i one koji ne smiju primiti cjepivo zbog narušenog imuniteta, primjerice, u slučaju ako boluju od leukemije. Naime, prvu dozu cjepiva MO-PA-RU (morbili, parotitis, rubela) dobiju djeca s navršenih godinu dana, dok ih prvih mjeseci života štite antitijela dobivena od cijepljene majke. Prema isteku prve godine ta antitijela počinju slabjeti, odnosno manje ih je. Prvu dozu cjepiva u RH primi 94 posto stanovništva, a drugu dozu, u vrijeme polaska u osnovnu školu, 97 posto. Procijepljenost je u Zagrebu 95 posto, a najmanju bilježi Splitsko-dalmatinska županija: prethodnih je godina iznosila 85 posto, no prošle je godine, prema navodima epidemiologa Splitsko-dalmatinske županije ovih dana, pala na 81 posto. – Obuhvat cijepljenja protiv ospica u posljednjih je pet godina kontinuirano u laganom opadanju. Međutim, još je uvijek iznad 90 posto za prvu dozu. Obuhvat cijepljenja protiv ospica drugom dozom također je u laganom opadanju, ali je još uvijek iznad 95 posto. Ne mogu procijeniti jenjava li antivakcinacijski pokret u Hrvatskoj ili se pojačava, ali imam dojam da im raste prisutnost na internetu – ocjenjuje dr. Kaić. A na internetu se lako šire priče koje potpiruju mnoge da i bez jasnih dokaza odluče ne cijepiti dijete. Prije 15-ak godina javnost je uzdrmao članak u Lancetu u kojem je dr. Wakefield ustvrdio povezanost cjepiva MO-PA-RU s povećanim brojem djece oboljele od autizma, što je i ojačalo antivakcinacijski pokret. Iako je poslije toga niz studija takvu vezu potpuno opovrgnuo, pokret protiv cijepljenja sada već godinama utječe na odluku mnogih roditelja pa odbijaju cijepiti svoju djecu, a liječnike i farmaceute proglašavaju dijelom velikih zavjera. Liječnicima je, s druge strane, pukao film pa sve više pedijatara odlučuje ne primati djecu koja nisu cijepljena, odnosno upućivati njihove roditelje da potraže drugog liječnika za dijete. Koliko su zapravo ospice opasne i zašto je važno spriječiti “dječju bolest” koja, preboli li se, stvara trajni imunitet? Posebice kad istodobno imamo “sličnu” dječju bolest, vodene kozice koje tretiramo tek kao dosadni svrbež i ostanak u kući – stalne su usporedbe koje slušamo. Međutim, smrtnost od ospica neusporedivo je veća od smrtnosti od vodenih kozica, a i ospice znatno češće uzrokuju druge komplikacije. Prije nego što su gotovo iskorijenjene, od ospica je obolijevalo 90 posto djece i mladih u dobi do 20 godina. Bolest je najčešće prošla bez posljedica. Rijetko, ali mogu izazvati upalu srednjeg uha, upalu pluća ili bronhitis, a u najgorem slučaju i encefalitis, odnosno upalu mozga, koji pak može završiti smrtnim ishodom. Primjerice, od 60 oboljelih prije dvije godine, kod četvero se kao komplikacija razvila upala pluća, a kod jednog pacijenta upala srednjeg uha, kazali su nam tada epidemiolozi HZJZ-a. – Encefalitis kao posljedica ospica javlja se jednom na 2000 oboljelih, dok je njegov razvoj nakon cijepljenja moguć na jednom od deset milijuna cijepljene djece. Dakle, veći je rizik za teže posljedice kod oboljelih nego kod cijepljenih – objasnila nam je tijekom epidemije prije dvije godine dr. Vesna Višekruna Vučina, epidemiologinja iz HZJZ-a. U vrijeme kad je od ospica obolijevalo 20.000 djece godišnje, posljedično je umiralo između desetero i dvadesetero djece. Statistika Zavoda pratila je posljedice morbili virusa od 1954. godine pa je iz nje vidljivo koliko je u pojedinim godinama bilo oboljelih i umrlih. Najviše je smrtnih posljedica bilo 1964. godine, čak 30 na 14.866 oboljelih. Četiri godine kasnije, 1968., uvedeno je obvezno cijepljenje, da bi 1975. godine ospice u tadašnjoj državi bile iskorijenjene. Sve do 21. stoljeća. Kad su se ponovno pojavile – ni mnogi liječnici nisu odmah prepoznali o čemu je riječ jer se u praksi nisu susreli s ospicama! Trend nepovjerenja u cjepiva pothranjuje se i mnogim nepoznanicama pa se tako često mogu čuti pitanja ili tvrdnje poput one da cjepivo protiv HIV-a zapravo postoji ili pak da cjepivo protiv gripe nije efikasno jer nam farmaceuti u protivnom ne bi mogli “uvaljivati” skupe proizvode za samopomoć. Znanstvenici ipak imaju logična objašnjenja. – Nema cjepiva za HIV jer to je RNK virus, a oni su nepredvidivi, stalno se mijenjaju. Ne mogu se dobro razmnožavati i zato masovno “štancaju” nesavršene kopije, a u trenutku kad jedna od njih padne na plodno tlo, odnosno imunološki naivnu populaciju, udomaći se i tada dolazi do epidemije ili pandemije. Tako je ove sezone mutirao i virus gripe. To je također RNK virus i svake se godine drastično mijenja, ali gripa je iznimno masovna ozbiljna bolest i redovito pogađa ljude pa se išlo na polivalentno cjepivo koje se svake godine nadograđuje novim sojevima. Zato za DNK viruse imamo savršena cjepiva kao što je MO-PA-RU – objašnjava virusolog dr. Vladimir Draženović iz Nacionalnog centra za influencu Svjetske zdravstvene organizacije (WHO). Unatoč dostupnom cjepivu, ospicama se godišnje u svijetu zarazi 30 do 40 milijuna osoba uzrokujući smrt kod 800.000 zaraženih, uglavnom djece. Mortalitet iznosi 2/1000 oboljelih u SAD–u, dok je u nerazvijenim zemljama znatno veći, prema medicinskom priručniku dijagnostike i terapije. Pothranjenost te manjak vitamina A mogu pridonijeti većoj smrtnosti. Svijet: umre 400 djece na dan Zajedničko izvješće koje su krajem prošle godine objavili UNICEF, WHO, Globalni savez za cjepiva (GAVI) i američki Centar za kontrolu i prevenciju bolesti kaže da epidemije ospica u mnogim zemljama i dalje predstavljaju velik problem. Premda je od 2000. godine, zahvaljujući kampanjama i cijepljenju, broj smrtnih slučajeva diljem svijeta pao, odnosno spašeno je više od dva milijuna života, gotovo 400 djece i dalje svakodnevno umire od te bolesti. Oko 20 milijuna dojenčadi 2015. godine nije cijepljeno protiv ospica, a procjene su da je 134 tisuće djece umrlo od posljedica te bolesti. Čak 75 posto smrti zbog ospica događa se u Demokratskoj Republici Kongo, Etiopiji, Indiji, Indoneziji, Nigeriji i Pakistanu, odakle je polovica svih necijepljenih beba u svijetu. Razlog je nedostatak političke volje u tim zemljama pa je čelnik Globalnog saveza za cjepiva Seth Berkley pozvao vlade da prepoznaju prijetnju “jednog od najsmrtonosnijih ubojica na svijetu u dječjoj dobi koji se može spriječiti cijepljenjem” i da djeluju u tom smjeru. > > Ospice dobila djeca koja nisu cijepljena, četvero oboljelih razvilo upalu pluća > > Ospice u BiH i Sloveniji, liječnici pozivaju roditelje: Cijepite djecu 