Predsjednica Republike Kolinda Grabar-Kitarović pozvala je večeras u vezi s novonastalom situacijom u Vladi, nakon razrješenja trojice ministara Mosta, sve aktere na odgovornost i konstruktivnost. "U ovom trenutku, naravno, sve pozivam na odgovornost i konstruktivnost imajući u vidu političku i gospodarsku situaciju u kojoj se nalazimo", rekla je predsjednica Grabar-Kitarović novinarima u petak navečer u Splitu gdje je bila na svečanoj akademiji u povodu 26. obljetnice osnutka 4. gardijske brigade. Istaknula kako "u skladu sa svojim ustavnim ovlastima vrlo pozorno" prati aktualnu situaciju. "Vrlo pozorno pratim odnose kako u Vladi tako i u Hrvatskome saboru i odnose među političkim strankama u skladu sa svojim ustavnim ovlastima nastojeći biti jamac stabilnosti i brinuti se o neometanom i usklađenom funkcioniranju državne vlasti", rekla je predsjednica Grabar-Kitarović odgovarajući na novinarsko pitanje kako komentira novonastalu političku situaciju u Hrvatskoj. 