Njemačka kancelarka Angela Merkel je rekla za njemački list Passauer Neue Presse da se ne pribojava da će nakon Brexita još zemalja odlučiti napustiti Europsku uniju. "Ne. Države članice, naravno, imaju različite ideje kako odrediti budućnost, no sveukupno put naprijed je jasan: više suradnje", odgovorila je Merkel listu na pitanje pribojava li se da će još zemalja napustiti Uniju. Ona je je kao područja suradnje istaknula obranu, nadzor vanjskih granica EU-a, gospodarsku politiku i borbu protiv islamističkog ekstremizma. Čelnici EU-a pripremaju se u subotu proslaviti 60 godina zajednice, samo nekoliko dana prije no što će britanska premijerka Theresa May pokrenuti proces izlaska Ujedinjenog Kraljevstva iz EU-a. Merkel je rekla da najavljeni početak procesa izlaska Ujedinjenog Kraljevstva u srijedu neće zasjeniti summit povodom 60. godišnjice Rimskih ugovora kojima je stvorena Europska ekonomska zajednica. "Posao će u idućim godinama ići u oba smjera, s jedne strane su pregovori o izlasku s Britanijom,a  s druge razmatranja kako EU od 27 članica pripremiti za budućnost", dodala je u razgovoru objavljenom u petak. Na pitanje treba li prekinuti pregovore o pristupanju Turske EU-u Merkel je rekla da "trebamo pričekati glasovanje na referendumu u Turskoj i sve ostalo". Turska planira 16. travnja održati referendum o ustavnim promjenama koji bi proširio ovlasti predsjednika Tayyipa Erdogana. Merkel je rekla da vrlo ozbiljno uzima europsko pravno izvješće koje predložene ustavne promjene u Turskoj ocjenjuje velikim korakom unatrag za demokraciju, Turska je odbacila izvješće.  Glede odnosa sa Sjedinjenim Državama Merkel je rekla da je prošloga tjedna u razgovorima s predsjednikom SAD-a istaknula obim njemačkih ulaganja u SAD-u. "Trgovinski sporazumi trebaju koristiti objema stranama i o tome trebamo pregovarati", rekla je. "Sada ćemo vidjeti možemo li oživjeti pregovore o našem sporazumu o trgovini i ulaganjima, TTIP-u". Njemački dužnosnici su rekli da je trgovinski sporazum EU-a i SAD-a, poznat kao TTIP, "na ledu" ali da bi se pregovori mogli obnoviti ako SAD pokaže interes. >> U srijedu Velika Britanija i službeno pokreće proces za Brexit 