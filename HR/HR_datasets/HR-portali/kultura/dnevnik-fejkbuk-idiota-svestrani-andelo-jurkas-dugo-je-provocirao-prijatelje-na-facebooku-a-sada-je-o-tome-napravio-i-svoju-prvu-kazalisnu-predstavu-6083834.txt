ZAGREB - Gradsko kazalište - Scena Gorica kao svoju najnoviju produkciju najavljuje predstavu "Dnevnik fejkbuk idiota", provokativnu komičnu dramu o suživotu čovjeka i društvenih mreža, u režiji Anđela Jurkasa, čija će premijera biti u subotu 27. svibnja.   Kako se ističe u najavi, "Dnevnik fejkbuk idiota" je kazališni prvijenac redatelja, dramaturga i scenarista Anđela Jurkasa nastao kao adaptacija njegove knjige "Dnevnik Facebook idiota", objavljene 2015. godine te downloadane u e-book formatu preko 37 tisuća puta.   Priča je to o čovjeku koji dugi niz godina odbija koristiti društvene mreže jer naprosto ne vjeruje u njihovu potrebu niti korist, sve dok jednog dana napokon ne popusti nagovaranju brata i okoline te se upusti u otkrivanje Facebooka i ostalih društvenih mreža.   "Od trena logiranja njegov se život stubokom mijenja te kroz neko razdoblje gubi dodir sa stvarnošću, počinje mu se miješati online i offline život, više ne razlikuje što je stvarno, a što nije, što je fikcija ili laž, a što se zaista dogodilo. Priča gubljenja vlastitog identiteta vodi neočekivanom dvostrukom kraju s kopernikanskim obratom", stoji u najavi.   Provokativnu i kontroverznu komičnu dramu o suživotu čovjeka i društvenih mreža, njegovom nesnalaženju i gubljenju vlastitog identiteta uslijed otuđenosti "nosi" glumac Asim Ugljen.   Scenografiju osmišljava Mirna Savić, glazbu oblikuje Krankšvester/Ohnokono/Jurkas, a svjetlo Damir Sirotić.    Prvi redatelj u povijesti Pule s dva igrana filma istodobno u konkurencijiDugometražni igrani filmovi 'Fuck Off I Love You' i 'Zbog Tebe' u režiji Anđela Jurkasa uvršteni su u službenu konkurenciju ovogodišnjeg Pula Film Festivala. "Kažu da je prvi puta u povijesti RH filma neki redatelj s dva igrana filma iste godine u konkurenciji za nagrade. Uostalom i cijela trilogija je prva debitantska u povijesti filma na terenima ex Yu, ali kako nema skandala nije baš neki podatak", komentirao je Jurkas na Facebooku.