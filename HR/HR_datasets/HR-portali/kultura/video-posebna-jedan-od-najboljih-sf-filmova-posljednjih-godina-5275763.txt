'Posebna' (The Girl With All the Gifts) britanski je distopijski zombi film nastao prema istoimenom romanu pisca M. R. Careya koji je u Hrvatskoj objavilo Znanje. Film pripovijeda o svijetu bliske budućnosti u kojem je gljivična infekcija ljude pretvorila u zombije, “gladuše”. Preostali ljudi žive blindirani u vojnim bazama. U jednoj od njih, tim znanstvenika koji predvode biologinja (Glenn Close) i psihologinja (Gemma Arterton) proučava djecu-gladuše kod kojih su se razvile kognitivne sposobnosti. Jedna od njih - Melanie (Sennia Nanua) - genijalno je darovita. Prilikom evakuacije baze, Melanie i skupina ljudi prelaze preko inficiranog i napuštenog Londona kojim vladaju Gladuši. Tijekom puta, ljudi potpuno ovise o Melanienoj pokretljivosti i bistrini, a pri tom sve vrijeme znaju da na koncu puta Melanie čeka smrt: kane je secirati i izvući joj moždinu. Nastala u režiji škotskog debitanta i TV režisera Colmana McCarthyja, “Posebna” je jedan od najboljih SF filmova posljednjih godina i možda najbolji žanrovski film ovogodišnjeg repertoara. Film efektno rekreira “stalkerski” ambijent propale civilizacije, izvanredno režiran, te trilerski napet. Istodobno, film donosi niz zanimljivih likova, te otvara složena bioetička pitanja. Završni obrat neočekivan je i domišljat. Nezaobilazno!