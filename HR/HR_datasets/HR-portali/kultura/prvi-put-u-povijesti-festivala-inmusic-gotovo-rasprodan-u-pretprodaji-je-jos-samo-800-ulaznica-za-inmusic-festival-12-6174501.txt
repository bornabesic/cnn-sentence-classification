Nakon rasprodanih dnevnih ulaznica za drugi festivalski dan koji predvode Kings of Leon i Alt-J, sukladno nezapamćenom interesu publike te očekivanjima organizatora, dvanaesto izdanje INmusic festivala uskoro bi moglo biti rasprodano!   U pretprodaji je ostalo još samo 800 trodnevnih festivalskih ulaznica, također i ograničen broj dnevnih ulaznica za prvi i treći festivalski dan. Preko 90% kapaciteta festivalskog kampa koji je smješten na čak dva jarunska otoka  također je već rezervirano.    Ljeto počinje na INmusicu, a posjetitelji iz više od 60 zemalja za nešto manje od tri tjedna na zagrebačkom Jarunu uživati će u spektakularnom line-upu koji stoji uz bok najvećim europskim festivalima: Kings of Leon, Arcade Fire, Alt-J, Kasabian, Michael Kiwanuka, Flogging Molly, Darko Rundek “ApoCalypso Now”, Slaves, Repetitor, Orchestra Baobab i mnogi drugi!   Ovogodišnje, a ujedno i najtraženije izdanje, INmusic festivala još jednom potvrđuje kako je INmusic sa svojim kvalitetnim glazbenim programom najveći i najcjenjeniji glazbeni događaj u Hrvatskoj. Organizatori pozivaju sve zainteresirane da požure po svoje trodnevne festivalske ulaznice dok ih još ima i ne propuste nezaboravno trodnevno festivalsko iskustvo!   Posljednjih 800 trodnevnih ulaznica po cijeni od 499 kn dostupno je u više od stotinu poslovnica OTP banke diljem Hrvatske, u Dirty Old Shopu u Zagrebu (Tratinska 18) te putem službenog festivalskog webshopa. Preostale jednodnevne ulaznice po cijeni od 350 kuna za 19. i 21. lipnja te sedmodnevne kamperske ulaznice po cijeni od 250 kn mogu se kupiti isključivo putem službenog INmusicovog webshopa.   Organizatori također upozoravaju na mogućnost pojave lažnih ulaznica te savjetuju da se ulaznice za INmusic festival #12 kupuju isključivo na navedenim službenim prodajnim mjestima budući da će se samo s važećim ulaznicama moći ući na festival.