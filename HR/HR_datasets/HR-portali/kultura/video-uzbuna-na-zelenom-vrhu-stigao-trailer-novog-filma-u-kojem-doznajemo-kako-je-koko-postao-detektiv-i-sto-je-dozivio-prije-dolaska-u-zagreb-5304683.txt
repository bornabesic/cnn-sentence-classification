U kina uskoro stiže novi nastavak popularnog dječjeg serijala o Koku Uzbuna na Zelenom Vrhu, a kako je Koko postao detektiv i koje avanture zajedno sa svojim prijateljima donosi na velika platna pogledajte u traileru.  Jesu li Koko i družina uspjeli riješiti nove slučajeve misterioznih razbojstava koja su narušila ljetnu prazničku idilu na Zelenom Vrhu otkrit će se u kinima već ove zime. Uzbuna na Zelenom Vrhu svojevrsni je prednastavak ranije snimljenih filmova (Koko i duhovi, Zagonetni dječak i Ljubav ili smrt) koji prati uzbudljive događaje u životu Ratka Milića - Koka prije njegova preseljenja u Zagreb. Uzbuna na Zelenom Vrhu - trailer HR from Kinorama on Vimeo. Serijal filmova nastalih prema popularnim romanima Ivana Kušana prvi je dječji filmski serijal u Hrvatskoj, a filmove o Koku u domaćim kinima dosad je pogledalo više od 200.000 gledatelja. Režiju novog nastavka serijala potpisuje filmska i TV redateljica Čejen Černić koja je ujedno i koscenaristica, a scenarij je napisala Hana Jušić. Umjetnički supervizor projekta je Daniel Kušan, direktor fotografije Danko Vučinović, montažer Slaven Zečević, skladatelj Dinko Appelt, dizajnerica zvuka Dubravka Premar, scenograf Ivan Veljača, kostimografkinja Emina Kušan, a majstorica maske Martina Novaković. Producenti su Ankica Jurić Tilić i Hrvoje Pervan.