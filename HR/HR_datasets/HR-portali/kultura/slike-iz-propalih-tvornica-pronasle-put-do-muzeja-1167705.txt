Da ne bi ispalo da glorificiramo Tita i da dinamiziramo izložbu “Tito u djelima likovnih umjetnika”, pozvali smo građane Rijeke da nam donesu predmete koji ih podsjećaju na Tita – rekao je Slaven Tolj, ravnatelj Muzeja moderne i suvremene umjetnosti u Rijeci, komentirajući izložbu koja je 3. svibnja navečer otvorena u Malom salonu muzeja na riječkom Korzu. Građani su se odazvali na poziv muzealaca i kustosima donijeli cijeli niz predmeta koji ih povezuju s Titom, ali i komentara, od onih pozitivnih do negativnih. – Izloške koje su donijeli građani izložili smo bez cenzure. Neki su tekstovi iznimno kritični, no ipak prevladavaju pozitivne reakcije. Ljudi su donosili i neke umjetnine, primjerice slike koje su ostale u propalim tvornicama, a oni su ih zadržali i tako sačuvali. Najbrojnije su obiteljske fotografije, primjerice fotografije na kojima je konobar koji je posluživao Tita za njegovih boravaka u Opatiji ili fotografije bivšeg kapetana broda Galeb koje nam je donijela kapetanova kći. Svaki predmet koji su građani donijeli na izložbu svjedoči o kutu gledanja tog čovjeka na Tita i na Titovo vrijeme – kaže Tolj. Izložba u Rijeci koja je organizirana u povodu 72. godišnjice oslobođenja Rijeke od fašizma temelji se na izlošcima posuđenim od međunarodne galerije portreta u Tuzli koja u stalnom postavu ima i više od osamdesetak umjetnina na kojima je lik Josipa Broza Tita. – U Rijeci smo po vlastitoj selekciji izložili četrdesetak Titovih portreta iz Tuzle, ali i prisjetili smo se kolektivnog portretiranja Tita i to iz 1946. i 1947. godine, ali i iz 1977. godine koje je održano u Bugojnu. Tako smo u jednom dijelu izložbe izložili Titovu originalnu fotelju s broda Galeb i oko nje štafelaje s portretima različitih umjetnika kao što su Mersad Berber, Ismet Mujezinović... Tita je tada portretiralo petnaestak tadašnjih državnih umjetnika – kaže Tolj. Izložba koja će biti otvorena do 16. svibnja dio je projekta “Doba moći” koji Muzej moderne i suvremene umjetnosti u Rijeci provodi s projektom Rijeka europska prijestolnica kulture. – U projektu Doba moći bavimo se različitim povijesnim razdobljima Rijeke i ljudima koji su obilježili povijest Rijeke u rasponu od D’Annunzija pa do Tita. U tom projektu bavimo se i temama poput Golog otoka, ali i masovnim odlaskom Talijana iz Rijeke nakon Drugog svjetskog rata. Prema procjenama, tada je između 40.000 i 50.000 Talijana napustilo Rijeku – kaže Tolj. U sklopu projekta Doba moći koji preispituje povijest i identitet Rijeke bit će održana i velika retrospektivna izložba Tomislava Gotovca rezervirana za otvorenje nove zgrade MMSU-a u kompleksu Benčić, čija je obnova također dio projekta europske prijestolnice kulture. A 9. svibnja u Malom salonu bit će održana i tribina na kojoj će biti riječi o Titovu kultu ličnosti, umjetnosti u službi države i ideologije, položaju umjetnika u društvu i povijesno-umjetničkoj ostavštini u kontekstu današnjice. 