Uz “Rodina”, canneska je srijeda donijela još jedan uvelike očekivani film: “The Beguiled” (Opčarane) redateljice Sofije Coppole. Novi film autorice “Izgubljenih u prijevodu” i “Somewhere” adaptacija je južnjačkog gotskog romana pisca Thomasa Cullinana, romana koji je 1971. ekranizirao Don Siegel. Bio je to jedan u nizu filmova koje je u tom razdoblju Siegel snimio s Clintom Eastwoodom. Radnja se odvija koncem američkog građanskog rata u internatu za djevojčice na američkom Jugu. Jednog dana, jedna od štićenica internata u šumi nađe ranjenog sjevernjačkog vojnika (Colin Farrell). Djevojke, učiteljica (Kirsten Dunst) i ravnateljica (Nicole Kidman) odluče pomoći neprijateljskom vojniku. S vremenom naočiti muškarac pobudi erotski interes i učenica i odgojiteljica, pa počinju uzajamne trzavice. One će dovesti do jezovitog, grotesknog raspleta koji zaslužuje žanrovsku etiketu “gothic”. Činilo se da film Sofije Coppole ima sva sastavnice za uspjeh: uspjeli predložak, zanimljivu priču i izvrsnu glumačku podjelu. No, film je na koncu ispao podigrano mlak. Coppola nije izgradila ni erotsku ni političku tenziju, a u Farrellovoj interpretaciji lik uljeza je (za razliku od Eastwooda) više pasivni objekt nego seksualna zvijer. Film je - ukratko - tražio “doctoring” vještijeg scenarista.   U utorak, Cannes je donio i jedan pravi maraton za sladokusce. U službenom je programu prikazana cijela šestosatna nova sezona serije “Top of the Lakes” slavne Novozelanđanke Jane Campion, prve žene koja je osvojila Zlatnu palmu. U novoj seriji pratimo istu junakinju (Elizabet Moss), no mjesto radnje ovaj je put urbano (Sydney), a serija kudikamo više policijski procedural. U maloj, ali važnoj ulozi i tu se pojavljuje Nicole Kidman, koje ove godine u Cannesu doista ima - posvuda.