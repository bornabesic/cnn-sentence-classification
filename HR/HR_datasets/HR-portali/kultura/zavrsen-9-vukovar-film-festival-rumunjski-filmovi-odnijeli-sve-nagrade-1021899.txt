Poslije šest festivalskih dana večeras je gradonačelnik Vukovara Ivan Penava označio kraj ovogodišnjeg Vukovar film festivala. Tijekom festivala gledatelji u Vukovaru, Vinkovcima i Valpovu imali su prilike pogledati 84 filma u 11 različitih kategorija. Zadnje festivalske večeri proglašeni su i najbolji filmovi 9. Vukovar film festivala. Za najbolji dugometražni igrani film ocjenjivački sud, koji je bio u sastavu Pjer Žalica, Areta Ćurković i Igor Starčević, proglasio je rumunjski film Bravo!, redatelja Radu Judea. Isti ocjenjivački sud za najbolji kratkometražni film proglasili su još jedan rumunjski film i to film Art, redatelja Adriana Sitarua. Posebno priznanje dodijeljeno je dugometražnomu igranom filmu hrvatskoga redatelja Branka Schmidta „Imena Višnje“ te njemačko/španjolskom kratkom igranom filmu „Ostajemo na vezi“ u režiji Jana Zabreila. Još jedan rumunjski film, ali ovaj put dokumentarni, odnio je nagradi i u kategoriji dokumentarnih filmova. Prosudbeno povjerenstvo, u sastavu Đelo Hadžiselimović, Robert Tomić Zuber, Dana Budisavljević, za najbolji dokumentarac proglasili su film Roto i njegove sestre, redatelja Alexandra Nanaua. U ovoj kategoriji posebno priznanje dodijeljeno je hrvatskom dokumentarci Pola stoljeća diska, redatelja Zvonimira Rumboldta. Hrvatskoj glumici Veri Zima dodijeljena je nagrada Krsto Papić za životno djelo na 9. Vukovar film festivalu. Uz nikad kvalitetniji i bogatiji filmski program ovogodišnji vukovarski festival ostat će zabilježen i po činjenici da je VFF-u po prvi put partner bio Francuski festival u Hrvatskoj „Rendez Vous“. Tijekom festivala održane su i četiri filmske radionica i četiri okrugla stola kao i izložba fotografija fotografkinje Kate Barry. Organizatori su pripremili i niz koncerata i drugih sadržaja, a tijekom svih šest dana cijeli Vukovar živio je uz Vukovar film festival. >> Filmovima 'Horvatovi' i 'Dok smo sanjali' počeo 9. Vukovar film festival 