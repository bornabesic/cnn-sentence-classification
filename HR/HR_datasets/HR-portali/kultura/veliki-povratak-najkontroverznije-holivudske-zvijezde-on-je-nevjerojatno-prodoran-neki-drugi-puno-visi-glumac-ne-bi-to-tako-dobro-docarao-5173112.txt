Početkom 2013. u naša je kina stigao krimić “Jack Reacher” s Tomom Cruiseom i odmah me pridobio. Za razliku od sličnih holivudskih akcijskih proizvoda, ovaj je imao odmjeren ritam, nije pretjerivao s pucnjavom i jurnjavama, doimao se kao pametan žanrovski film za široku publiku kakvi su se nekad radili. Bio je to osobni projekt holivudske megazvijezde, njoj se jako dopala serija knjiga o bivšem vojnom časniku Jacku Reacheru koji sada rješava slučajeve za vlastiti račun, njihov autor bio je Englez Lee Child, pravim imenom Jim Grant, s gomilom poklonika. Neki od njih nisu bili oduševljeni što Cruise igra Reachera, pisac ga je naime opisao kao izrazito visokog tipa, koji kod tipova nečiste savjesti izaziva nelagodu već svojom pojavom, dok glumac nikad nije imponirao staturom, no Child ga je uzeo u obranu: “On je nevjerojatno prodoran, baš kao i moj junak, neki drugi, puno viši glumac, ne bi tako dobro mogao dočarati tu osobinu”. Ispalo je da je odmjerenost filma vrlina koja danas nije na osobitoj cijeni. “Jack Reacher” dosta je sporo ostvarivao zaradu na svjetskom tržištu, no kad je prešao 200 milijuna dolara bruto, Cruise je uvjerio kompaniju Paramount da se isplati prionuti na nastavak. Pa dok je prvi film režirao Christopher McQuarrie, dobitnik Oscara za scenarij kultnog krimića “Privedite osumnjičene”, koji je potpisao i peto izdanje Cruiseove najvažnije franšize “Nemoguća misija” te surađivao s njim kao scenarist još dva puta (“Na rubu budućnosti”, “Operacija Valkira”), glumac je ovaj put odabrao novog redatelja. Zapravo, ne baš tako novog, Ed Zwick je radio s njim na njegovom velikom uspjehu “Posljednji samuraj” te slovi kao metodični profesionalac koji ne voli bučne blockbustere, a pravi razlog je da McQuarrie za ovaj film ionako nije imao vremena jer je pripremao šesto izdanje “Nemoguće misije”. Sudeći prema najavama na internetu, “Jack Reacher: Nema povratka” bit će ipak malo drukčiji film od prethodnika. Ponajprije, budžet mu je veći, gotovo 100 milijuna dolara (prošli film stajao je 60 milijuna, što nije previše po holivudskim standardima), u njemu ima puno više akcije, ima i automobilskih potjera, ukratko pokušat će privući publiku puno agresivnije negoli prethodnik. Ako sve prođe po planu i ostvari se bruto zarada od 300 milijuna dolara, franšiza o Jacku Reacheru bit će etablirana. Pedesetčetverogodišnji glumac imat će tada čak tri aktivna serijala, treći je “Top Gun 2” koji će se po svoj prilici ipak snimati (iako scenarij još nije zadovoljavajući), a to možda i nije sve. Cruise je upravo dovršio snimanje nove verzije “Mumije”, filma koji je također potencijalna franšiza, a ima još nekoliko projekata s takvim ambicijama. “Jack Reacher: Nema povratka” snimljen je po jednom od najboljih Childovih krimića, radnja se odigrava četiri godine nakon one u prethodnom filmu, naslovni junak vraća se u svoju nekadašnju vojnu bazu i ustanovljuje da je njegova bivša suradnica, bojnica Susan Turner (igra je Cobie Smulders iz serije “Kako sam upoznao vašu majku”, a znamo je i kao Mariju Hill, agenticu organizacije S.H.I.E.L.D. iz Marvelova serijala “Osvetnici”) optužena za špijunažu. Reacher je uvjeren da je u pitanju namještaljka i sukobljava se s njezinim nadređenima i još mnoštvom opskurnih tipova. Dostatan razlog da nam u kinu ne bude dosadno.