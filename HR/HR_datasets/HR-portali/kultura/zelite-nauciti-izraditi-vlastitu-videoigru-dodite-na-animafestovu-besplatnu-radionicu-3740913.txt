Mladi umjetnici i informatički stručnjaci i ove će godine tijekom Animafesta, uz pomoć mentora, imati priliku izraditi vlastitu računalnu videoigru, u sklopu festivalske radionice koja će se održati od 6. do 10. lipnja na zagrebačkom Fakultetu elektrotehnike i računarstva (FER). Animafest radionicu izvodi u suradnji s FER-om i Akademijom likovnih umjetnosti Sveučilišta u Zagrebu, te je ona ponajprije namijenjena studentima tih fakulteta, no mogu joj se pridružiti i ostali koji raspolažu adekvatnim znanjima o programiranju. "Otkad je pokrenuta, Animafestova radionica videoigara pokazala se kao idealna prilika za spajanje zajednice programera, animatora i ilustratora, te brojne zainteresirane polaznike upoznaje s transmedijskom vezom animacije i računarstva", stoji u najavi radionice koja se održava u sklopu programa Animafest Pro. Polaznici će videoigre izrađivati u manjim timovima dizajnera i programera, a posljednji dan zagrebačkog festivala (koji se održava od 6. do 11. lipnja), predstavit će ih publici. Sudjelovanje je besplatno, no s obzirom da je broj sudionika ograničen na dvadeset potrebno se do 22. svibnja prijaviti putem online prijavnice.