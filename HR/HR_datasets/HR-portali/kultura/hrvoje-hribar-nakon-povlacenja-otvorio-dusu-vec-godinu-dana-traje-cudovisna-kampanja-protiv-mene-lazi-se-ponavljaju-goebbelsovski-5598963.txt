Hrvoje Hribar izjavio je u ponedjeljak u Zagrebu kako je njegova odluka o povlačenju s mjesta ravnatelja Hrvatskog audiovizualnog centra (HAVC) nakon nepovoljnog mišljenja Državne revizije rezultat savjesnog promišljanja svih okolnosti kako se one ne bi negativno odrazile na poslovanje krovne institucije hrvatskog audiovizualnog stvaralaštva te ostale dionike te industrije. Postupak za njegovo razrješenje, pokrenut je na njegov osobni zahtjev, koji je podnio nakon što je sagledao sve okolnosti, "prvo prema nalazu Državne revizije, a osobito prema tome da već godinu dana traje jedna čudovišna kampanja protiv mene osobno", izjavio je Hribar nakon sjednice na kojoj je Upravni odbor HAVC-a jednoglasno prihvatio njegovu ostavku. U toj se kampanji "goebbelsovski ponavljaju laži koje se onda prenose na moje ime, na čitavu ustanovu, na čitavu zajednicu, na najmoralnije i najvrednije sudionike hrvatskog audiovizualnog stvaralaštva i, na kraju, i na sam hrvatski film kao na nešto negativno", ustvrdio je Hribar. "To je jedna maligna, toksična situacija. U nesigurnoj nadi da će moje odstupanje umanjiti takvo jedno stanje, ja se rado povlačim. Državna revizija jedna je ozbiljna ustanova RH koja ima određeni međunarodni ugled i, bez obzira što ja mislim u svojoj analizi ili što je stav HAVC-a o tom nalazu, je li moja zemlja u pravu ili krivu, pokušavam se savjesno postaviti prema tome", poručio je. Ocijenio je kako su okolnosti za čitavu hrvatsku audiovizualnu industriju "zaista ozbiljne", no činjenica da je Upravni odbor odlučio da njegovo povlačenje nastupa nakon sljedeće sjednice, odnosno, za desetak dana, omogućit će da se tranzicija i osnovno poslovanje pokušaju maksimalno zaštititi. Jedan od zaključaka Upravnog odbora također je i privremena obustava isplate svih programskih sredstava do imenovanja v.d. ravnatelja, no to se neće negativno odraziti na rad HAVC-a, ustvrdio je nadalje Hribar, budući je riječ o vrlo kratkom razdoblju tijekom kojega se neće ići u alokacije programskih sredstava. "Radi se o jednom kratkom periodu i sasvim smo sigurni da on neće nanijeti neku veću štetu onom što je tekuće poslovanje hrvatskog filma, projekata koji su u tijeku itd.", kazao je Hribar. Hribar je ostavku na dužnost ravnatelja HAVC-a podnio u ponedjeljak na konstituirajućoj sjednici novoga Upravnog odbora HAVC-a, a nakon nepovoljnog mišljenja Državne revizije o radu Centra. Upravni odbor tu je odluku jednoglasno prihvatio, a predsjednik Bruno Kragić potvrdio je da će ravnatelj biti razriješen s datumom sljedeće sjednice Upravnog odbora, koja se planira za 16. veljače, kada će se također raspisati natječaj na novoga ravnatelja. Pojasnio je da je takva odluka donijeta kako bi Upravni odbor proveo konzultacije oko imenovanja vršitelja dužnosti ravnatelja te imao dovoljno vremena detaljno proučiti vrlo opsežno izvješće Državne revizije.   "Na Upravnom je odboru da sad to izvješće detaljno prouči i da u suradnji s nadležnim ministarstvom i drugim tijelima HAVC-a reagira po nizu nalaza tog izvješća", kazao je Kragić, poručivši kako je siguran da će se u sljedećih nekoliko mjeseci pronaći odgovori i rješenja za sve prigovore sadržane u nalazu Državne revizije.   Član Upravnog odbora Ivan Kujundžić istaknuo je kako je Odbor Hribarovu ostavku prihvatio u ozračju dijaloga, pojasnivši kako bi, da nije Hribar sam tako postupio, Odbor temeljem nalaza Državne revizije bio primoran pokrenuti postupak njegova razrješenja.   "Ovo je najbezbolnije rješenje, a čini se i u ovom trenutku najsretnije", ocijenio je.   Članica Odbora Gabrijela Krmpotić Kos kazala je kako će Odbor sljedećih desetak dana iskoristiti kako bi što profesionalnije pripremio primopredajni zapisnik, te je stoga zatražio svu potrebnu dodatnu dokumentaciju. U donošenju svih odluka surađivati će i koordinirati se s nadležnim ministarstvom, rekla je.   U nalazu Državne revizije je, uz ostalo, navedeno kako je tijekom 2015. ravnatelj Hrvoje Hribar raspolagao sredstvima na temelju zaključenih ugovora, u iznosima iznad 50.000 kuna, bez odluke Upravnog odbora, a za iznose iznad 200.000 kuna bez suglasnosti osnivača, Ministarstva kulture, te da Upravni odbor Centra nije odlučivao o Financijskom planu i godišnjem obračunu za tu godinu, što nije u skladu s odredbama Zakona i Statuta.　   Također, Financijski plan Centra ne sadrži prihode iskazane po vrstama, rashode i izdatke predviđene za trogodišnje razdoblje, te obrazloženje prijedloga financijskog plana i nije sastavljen u skladu sa Zakonom o proračunu.   Obuljen Koržinek: Nepravilnosti utvrđene u HAVC-u treba sankcionirati   Nakon Hribarove ostavke ministrica kulture Nina Obuljen Koržinek za HRT je rekla kako je to najrealnije što je u ovom trenutku trebalo napraviti. Smatra da novom Upravnom odboru treba dati šansu da prouče izvješće Državne revizije.   "Mislim da je ovo nekako najrealnija situacija koju je trebalo napraviti. Postoji već dosta dugo u javnosti dosta prijepora, nažalost vrlo često bez argumenata, bez stvarnih podataka. Mislim da treba dati šansu sada novom Upravnom odboru HAVC-a da prvo oni pažljivo razmotre nalaz Državne revizije", kazala je ministrica.   To će, najavila je, učiniti i ministarstvo. Vidjet će se gdje su sve utvrđene nepravilnosti i nezakonitosti te će se postupati u skladu sa time, a utvrđene nepravilnosti treba sankcionirati, smatra Obuljen Koržinek.   Ministrica se osvrnula i na dio izvješća Državne revizije prema kojemu bi Ministarstvo kulture trebalo biti tijelo koje odobrava sve iznose, uključujući i financiranje filmova.   U tom nalazu postoje tri skupine pitanja koje će trebati rješavati, ustvrdila je Obuljen Koržinek, među kojima postoji jedan sklop pitanja koji HAVC ne može sam rješavati nego ga mora rješavati u suradnji s ministarstvom kulture, kao što su pitanje rješavanja nacionalnog programa i pitanje koeficijenata.   "Postoji i treće pitanje, na koje je danas reagirala Udruga redatelja, odnosno, udruga producenata, a to je pitanje gdje je Državna revizija utvrdila da bi Ministarstvo kulture moralo biti tijelo koje odobrava sve iznose uključujući i financiranje filmova iznad iznosa od 200 tisuća kuna", kazala je.   To je, podsjetila je, Ministarstvo kulture sukladno zakonu prepustilo HAVC-u 2008., kad je on osnovan. Taj dio izvješća revizije, smatra ministrica, treba vrlo pažljivo proučiti, jer "tu se ne radi o nikakvim kriminalnim radnjama - radi se jednostavno o pitanju je li bilo ili nije bilo potrebno svaki iznos iznad 200 tisuća kuna odobravati na razini Ministarstva kulture".