ZAGREB - Performansom "Pravo na orgazam u 60-ima" na Trgu bana Josipa Jelačića multimedijalna umjetnica Vlasta Delimar otvorit će u ponedjeljak festival suvremenih izvedbenih i vizualnih umjetnosti 15. Queer Zagreb, koji do 27. svibnja donosi bogat program gostovanja s fokusom na žensko autorstvo.   Festival organizira hrvatska udruga za promicanje queer kulture i identiteta Domino, koja je u povodu obilježavanja 15. godina postojanja, nakon četverogodišnje stanke tijekom koje je svoje programe predstavljala tijekom cjelogodišnje Queer Zagreb Sezone, odlučila organizirati slavljenički jednotjedni program kojemu je u središtu naglasak na globalnu prisutnost queer umjetnosti, a posebice na žene umjetnice.   Kroz gostovanja, rezidencije, produkcije i suradnje Festival će naglasiti potrebu za jačom vidljivošću i jednakošću žena ne samo u svakodnevnom životu, već i u cjelokupnom umjetničkom sustavu te, među ostalim, progovoriti i o temi podzastupljenosti ženskog glasa i u kulturama manjinskih identiteta.   "Pravo na orgazam u 60-ima" Vlaste Delimar je performans koji, po riječima umjetnice, izražava ono što se mnogi ne usude izreći.   Umjetnica koja se kroz desetljeća prisutnosti na likovno-performerskoj sceni u Hrvatskoj, ali i u svijetu, susretala s raznim kulturološkim raznolikostima po pitanju seksualnosti i društvenih normi, performansom kod Galerije Mala na glavnom zagrebačkom trgu želi ukazati na važnost seksualnog života i uživanja u istom u tzv. poznim godinama.   15. Queer Zagreb okuplja iznimne izvođačice i umjetnice iz desetak zemalja sa svih kontinenata svijeta - Sjeverne i Južne Amerike, Afrike, Europe, Azije i Australije.   U Zagreb dolaze koreografkinje i plesačice Marcela Levi (Brazil) i Lucía Russo (Brazil/Argentina ) te Leja Jurišić (Slovenija) i Teja Reba (Slovenija). Njima se pridružuju i Donna Clark (SAD) te Deborah Leiser-Moore (Australija), koje su za program ovogodišnjeg Queer Zagreba, uz izvedbe, pripremile i posebne radionice namijenjene domaćim izvedbenim umjetnicima.   Kao posebne poslastice organizatori najavljuju gostovanje Južnoafrikanke Mmakgosi Kgabi, projekcije filmova redatelja/ice i vizualnog/e umjetnika/ce Natashe Mendonca (IND), te "jedinstvenu glazbenu izvedbu" umjetnice-pjevačice-kompozitorice Suman Sridhar (IND).   Inozemnim umjetnicama i izvođačicama pridružit će se i Le Zbor, prvi mješoviti ženski lezbijsko-feministički zbor u regiji i uopće u ovom dijelu Europe.   Program se prvog dana festivala nastavlja u Zagrebačkom kazalištu mladih (ZKM) izvedbom "Željezna usta" Marcele Levi i Lucíe Russo, nakon čega će u Zagrebačkom plesnom centru (ZPC) koncert imati Le Zbor.   Ulaznice za izvedbe u programu Queer Zagreba su besplatne. Cjelovit program festivala dostupan je na poveznici www.queerzagreb.org.