Prekrasna pjesma iz poznatog filma Redovnice nastupaju : „I will follow him“ oživjela je u izvedbi Ane Rucner i zbora časnih sestara milosrdnica sv. Vinka Paulskog iz Zagreba. Jedinstvena prirodna kulisa drevnog maslinika, gdje poput gorostasa obitava 80 000 stoljetnih maslina, vjerno je prenijela emocije pjesme. Zvuk Aninog violončela savršeno se stopio s prelijepim glasovima časnih, uz prigušeni zvuk morskih valova. Osim u spomenutom masliniku, neke od scena iz spota snimljene su iznad plaže Ručica u mjestu Metajna.   Već godinama ljetujem na otoku Pagu i vrlo često svratim u lunske maslinike. Ovo mjesto je doista posebno i osjećam veliko divljenje prema tim maslinama, koje su se uspjele održati stotinama godinama. Najstarija među njima djeluje gotovo nestvarno i baš smo nju odabrali za snimanje spota. Sretna sam što se u ovom spotu spojilo nekoliko elemenata – meni toliko važna vjera i bezuvjetna ljubav,pregršt pozitivne energije, časne i pjesma posvećena Isusu te lunski maslinik kao posebno mjesto, osvrnula se Ana na spot. Odmor tijekom snimanja, Ana je iskoristila za šetnju prekrasnom plažom Caska u Novalji, a isprobala je i odjeću iz nove modne linije sestara Šopar, koje su inspiraciju isto tako pronašle upravo na Pagu s kojeg i potječu. Za prekrasne kadrove pobrinuo se Jakov Baričić, poznati fotograf, koji vrlo često surađuje s časopisom Vogue.   Autorica spota je Ana Rucner, redatelj je Darko Drinovac, za make up je zaslužna Mihaela Dodić, a za frizuru Frizerski studio N-dizajn. Produkciju potpisuju Ana Rucner i Nikola Mujdžić Reščić, a izvršnu produkciju Mihaela Reščić. Snimanje spota podržali su grad Novalja i Turistička zajednica grada Novalje.