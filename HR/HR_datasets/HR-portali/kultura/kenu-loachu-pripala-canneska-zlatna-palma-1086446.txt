Britanski film „I, Daniel Blake“ osvojio je Zlatnu palmu na 69. međunarodnom filmskom festivalu u Cannesu. Redatelj Ken Loach primio je nagradu iz ruku Mela Gibsona, starog kompanjona predsjednika ovogodišnjeg festivalskog žirija Georga Millera iz vremena kada su se obojica katapultirali prema vrhu serijalom „Pobješnjeli Maks“. Loachova polemična i dirljiva drama o sredovječnom stolaru koji je zbog bolesti primoran uzeti zdravstvenu pomoć, ali pritom nailazi na muke s birokracijom, naišla je na emocionalne reakcije, ali primajući nagradu 79-godišnji redatelj izjavio je da bi volio da njegov film bude ipak poruka nade. Loach je već osvojio Palmu 2006. godine filmom „The Wind That Shakes the Barley“, tako da se upisao u elitno društvo dvostrukih canneskih dobitnika poput Michaela Hanekea, Billiea Augusta, braće Dardenne, F.F. Copole, Emira Kusturice itd. Dok je žiri za ovu odluku dobio pljesak, posve su drukčije bile reakcije kritike na dobitnika Grand Prixa. Naime, žiri ga je dodijelio filmu „It’s Not the End of the World“ kanadskog redatelja i glumca Xaviera Dolana – drami o neizlječivo bolesnom piscu koji se vratio kući da bi podijelio s obitelji da umire – kojega su kritičari nesmiljeno gazili posljednjih sedam dana. Dolanovom reakcijom da su kritičari neiživljena bića koja sjede za radnim stolom, jedu krafne i dive se filmovima poput „Brzi i žestoki“, odnos između ove dvije strane izrastao je u pravi mali medijski rat zbog kojeg je malo tko od ljudi iz pressa u dvorani i oko nje imao simpatije za Dolanove suze kojima je primio nagradu. Iranski film „Forushande“ Asghara Farhadija, o paru čija veza kreće nizbrdo tijekom predstave „Smrt trgovačkog putnika“, osvojio je dvije nagrade: za najbolji scenarij (Farhadi prema drami Artura Millera) i najboljeg glumca (Shahab Hosseini). Najboljom glumicom proglašena je Jaclyn Jose za ne pretjerano zapaženi film „Ma' Rosa“, a nagradu za najboljeg redatelja primio je Francuz Olivier Assayas za prilično izviždani film „Personal Shopper“, nadnaravni triler o modnom podzemlju u Parizu. >> Što dublji dekolte i prorez na haljini 