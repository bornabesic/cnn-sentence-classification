Britanski glumac Peter Vaughan, najpoznatiji po ulogama u serijama ‘Porridge’ i ‘Igra prijestolja’, umro je u dobi od 93 godine, piše BBC. U ‘Igri prijestolja’ glumio je slijepog, ostarjelog meštra Noćne straže Aemona, a nedavno je u vezi te uloge rekao da namjerava nastaviti glumiti u seriji sve dok je zdrav i dok se osjeća dobro. Iza sebe je ostavio zaista bogatu glumačku karijeru, stranica IMDb navodi njegove 222 filmske i televizijske uloge. Glumio je u kultnim filmovima poput ‘Brazila’ Terryja Gilliama i ‘Psi od slame’ Sama Peckinpaha, te uz filmske veličine poput Dustina Hoffmana, Helen Mirren, Richarda Burtona, Marcella Mastroiannija, Petera Sellersa, Meryl Streep, Jeremyja Ironsa i brojne druge… Glumio je i u nizu serija po kojima ga posebice britansko gledateljstvo najviše i pamti.   Vijest je medijima javila njegova dugogodišnja agentica Sally Long-Innes: ‘Ovim putem potvrđujem tužnu vijest da je Peter Vaughan preminuo jutros oko pola 11. Umro je mirno okružen obitelji.’