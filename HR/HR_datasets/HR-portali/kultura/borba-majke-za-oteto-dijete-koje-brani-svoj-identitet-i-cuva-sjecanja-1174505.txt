“Djevojčica u crvenom kaputu” Kate Hamer (Mozaik knjiga, urednik Zoran Maljković, prijevod Ozren Doležal, 99 kuna) napeti je psihološki triler, ali napisan na sasvim neočekivan način. Priča počinje običnim izletom. Na Festival bajki jedna mama vodi svoju kćer u crvenom kaputiću i u času njene nepažnje dijete nestaje. U tom se dijelu ova priča dijeli na dva kolosijeka. Na jednom pratimo očajnu majku u pokušaju do otkrije što se zapravo dogodilo, a na drugom samu djevojčicu koju se pokušava snaći u novonastaloj situaciji i prilagoditi životu u kojem joj govore da je njena majka mrtva, a otac je ne želi. Oba dijela priče pršte od emocija. Autorica nevjerojatno vješto provodi majku kroz cijeli spektar emocija: od početne panike i straha, preko krajnjeg očaja u kojem pomišlja i na samoubojstvo, pa sve do krajnje odlučnosti da dočeka povratak svog djeteta u trenutku kada su svi oko nje izgubili nadu da je djevojčica živa. S druge strane još veće traume proživljava oteta djevojčica. Najbolje stranice posvećene njoj one su na kojima autorica opisuje kako se maleno dijete, koje je tek naučilo čitati i pisati, bori sačuvati svoj identitet. Ovdje u tom drugom, novom i njoj stranom životu dijete se pokazuje kao izuzetno žilava “biljka” koja, odlučna da opstane, nepogrešivo “čita” emocije i namjere tih novih i drugačijih ljudi s kojima dolazi u kontakt. U cijelom romanu nema ni naznake bilo kakvog seksualnog zlostavljanja djeteta, i to je također vrlo mudra odluka književnice. Roman je tako i tako dovoljno jeziv i tjera istinski strah u kosti svakom promišljenijem čitatelju. Kao svojevrsna podtema ovog romana pojavljuje se svijet vjerskih iscjelitelja, ljudi koji zapravo na najgori mogući način koriste očaj drugih ljudi, a čak i tu, s mnogo mjere, Kate Hamer dokazuje da ni svi zlikovci nisu isti. Stoga je ovo roman koji s pravom nosi titulu najbolje knjige na Amazonu u 2016. godini.