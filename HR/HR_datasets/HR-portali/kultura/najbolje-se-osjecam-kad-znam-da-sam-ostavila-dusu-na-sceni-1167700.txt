Radojka Šverko, zvijezda jedinstvena glasa i jedna od naših najvećih diva, sutra u 19.30 sati u Koncertnoj dvorani Vatroslava Lisinskog obilježava pedeset godina svojeg zapaženog umjetničkog djelovanja uz aranžmane, koje posebno za ovu prigodu priprema riječki glazbenik Olja Dešić, vrhunsku Zagrebačku filharmoniju i Akademski zbor „Ivan Goran Kovačić“, uz ravnanje maestra Alana Bjelinskog i prateći sastav na čelu s profesorom Vladimirom Babinom. – Moram se pohvaliti da sam prva s estrade koja je surađivala s Alanom Bjelinskim i njegovim tadašnjim komornim orkestrom Windstrings. Iznimno mi je drago da su njegov talent prepoznali i drugi. Već dva desetljeća nastupam uz pratnju izvrsnoga pijanista, profesora Vladimira Babina. Mnogo smo toga prošli zajedno. Ne bih mogla zamisliti svoj slavljenički koncert bez ove dvojice prekrasnih glazbenika i prekrasnih ljudi – otkrila je Šverko. Velik dio publike možda je najbolje prepoznaje po uspješnicama mediteranskoga stila poput „Kud plovi ovaj brod“ i „Lanterna“, no ona je tijekom svoje bogate karijere snimala i izvodila razne žanrove: pop, rock, soul, jazz, gospel i world glazbu te surađivala s brojnim autorima i glazbenicima, a naša je i najnagrađivanija estradna umjetnica. Tokio, Los Angeles, Seul, Madrid, Atena, Caracas, Malta samo su neki od gradova na čijim festivalima je Radojka oduševila žiri i publiku, najčešće izvodeći pjesme Alfija Kabilja. Mnogo je koncerata iza ove velike dive, no ona kaže kako se još uvijek najbolje osjeća kada zna da je ostavila i dušu i tijelo na pozornici. Tu strast i veliku emociju moći će osjetiti svaka osoba koja će biti prisutna na dolazećem velikom slavlju ove iznimne glazbenice. 