Satiričko kazalište 'Kerempuh' 21. siječnja u 20 sati najavljuje premijeru predstave Mire Gavrana 'Traži se novi suprug' u režiji Željka Königsknechta. Riječ je o komediji kojom će glumac Željko Königsknecht proslaviti 35. obljetnicu umjetničkog djelovanja u 'Kerempuhu', gdje je u svojoj impozantnoj karijeri odigrao 69 naslova, odnosno, više od 5.000 predstava i u njima ostvario preko 140 uloga. 'Traži se novi suprug' Mire Gavrana, neobični je spoj komedije karaktera i komedije situacije te pruža brojne mogućnosti glumcima za stvaranje atraktivnih likova. Duhoviti dijalozi i dinamičan zaplet bogat brojnim obratima razlog su zbog kojeg je  ova komedija odigrana preko 100 puta, u Zagrebu i Hrvatskoj uz pregršt pozitivnih kritika. Izvedena je u Slovačkoj, Njemačkoj, Sloveniji, Bugarskoj i drugim zemljama te se svugdje afirmirala kao teatarski hit. Praizvedba ove komedije našeg najprevođenijeg i "najigranijeg" hrvatskog autora mlađe generacije odigrana je daleke 1996. u Epilog Teatru u režiji slovenskog redatelja Marjana Bevka. Gavranova djela su prevedena na 38 jezika. Njegove knjige su imale preko 200 izdanja u zemlji i inozemstvu. Po njegovim dramama i komedijama nastalo je više od 300 kazališnih premijera diljem svijeta, a vidjelo ih je više od tri milijuna ljudi. Jedini je živući dramatičar u Europi koji ima kazališni festival njemu posvećen, izvan zemlje rođenja, na kojem se igraju isključivo predstave nastale prema njegovim tekstovima, a koji od 2003. djeluje u Slovačko u Trnavi,  od 2013. u Poljskoj u Krakovu, a od 2016. u Češkoj  u Pragu, pod nazivom GAVRANFEST. Željko Königsknecht u predstavi potpisuje režiju i dramaturgiju, te tumači ulogu frustriranog glumca gospodina Jurića, uz Damira Poljička (susjed Brkić) i Anitu Matić Delić (udovica Zdenka Smočilović). Kostimografkinja je Tanja Rodd, scenografkinja Nina Mia Čikeš, glazbu potpisuje Mario Mirković, oblikovateljica svjetla je Vesna Kolarec, asistent režije Zvonko Benić, umjetnički savjetnik Zoran Mužić, a fotografkinja Maja Kljajić. Predstavu je moguće pogledati na izvedbama 19., 20. i 25. siječnja te 1., 10., 19. i 26. veljače u 20 sati.