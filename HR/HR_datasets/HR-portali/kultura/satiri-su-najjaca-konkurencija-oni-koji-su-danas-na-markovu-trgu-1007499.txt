Mate Matišić je duhovit za popizdit – rekao je bosanskohercegovački redatelj Dino Mustafić na konferenciji za novinare u zagrebačkom kazalištu Kerempuh. Red je da se njegove riječi vjerno prenesu, utoliko više što je tema bila satira. Ludi Bugarin Mustafić je predstavio i ostalu dvojicu autora komada "'Ko živ, 'ko mrtav" čijom će praizvedbom 5. lipnja u Kerempuhu biti otvoreni 39. Dani satire Fadila Hadžića. Svetislava Basaru Mustafić je opisao kao eksplicitno subverzivnog autora koji, gdje god stigne, oštro kritizira srbijansko društvo služeći se pritom na majstorski način osobitošću našeg jezika – psovskom. – A onda je tu i ludi Bugarin Hristo Bojčev, koji se opsesivno bavi metafizičkim temama kao što su onaj svijet i odnos sna i jave, a Europsku uniju, u koju su dijelovi Balkana ugurani nogama, doživljava kao vječni mir, odnosno vječno počivalište – zaključio je Mustafić predstavljanje trojice dramaturških asova čiji tekstovi, iako potječu iz različitih sredina i iskustava, na čudesan način komuniciraju i tvore kazališnu cjelinu. Kako će to funkcionirati na pozornici, dao nam je naslutiti i Borko Perić, jedan od članova sjajne glumačke postave predstave. On će u Matišićevu tekstu glumiti oca koji dolazi iz Srbije tražiti sina, u ratu poginulog ročnog vojnika JNA. Potom će biti Basarin već legendarni literarni lik Aprcović, koji na psihijatrijskom odjelu bolnice nalazi utočište pred glupošću i ludošću vanjskog svijeta, a u komadu Hriste Bojčeva Perić je bugarski violinist kojem se, eto, dogodi da bude mrtav. O trinaest predstava u službenoj konkurenciji koje će biti izvedene od 6. do 20. lipnja govorio je selektor 39. Dana satire Darko Lukić. Zajedničko im je to što su sve vrlo snažne ansambl-predstave, rekao je Lukić, istaknuvši njihovu aktualnost, bilo da se radi o klasicima ili novim komadima. Ravnatelj Kerempuh Duško Ljuština potkrijepio je Lukićeve riječi primjerom Aristofanove Lizistrate, koja dolazi iz Makedonije, gdje su nedavna zbivanja na dramatičan i zastrašujući način naglasila aktualnost teksta i Lizistratinih mirotvornih preklinjanja. Jako su se prevarili A o satiri nekad i danas Duško Ljuština rekao je i ovo: – Neke bitne razlike nema iako su nakon pada Berlinskog zida direktori nekih kazališta u do tada komunističkim zemljama sazvali svoje ansamble i rekli im: "Ljudi, mi smo sada nažalost ostali bez posla.". Međutim, oni su se jako, jako prevarili. Mi smo jedino danas dobili bitno jaču konkurenciju nego što smo to nekada imali, ali ne u kazalištima, nego na Markovu trgu. Što se tamo događa, mi dosta teško možemo pratiti, ali trudim se da budemo ukorak s vremenom. To će, siguran sam, pokazati i ova naša nova predstava kao i cijeli festival – odgovorio je Ljuština predviđajući da će upravo "'Ko živ, 'ko mrtav" izazvati burne polemike u javnosti. Zavirili smo na pokus i vidjeli kako predstava počinje: u prvi satima 1. siječnja 2015. otac poginulog hrvatskog branitelja, čije tijelo nikada nije pronađeno, u svoj zagrebački stan, uz pomoć prijatelja, unosi iz mirogojske grobnice upravo oteti kovčeg s tijelom Franje Tuđmana... Mustafić je uistinu vrlo točno rekao ono o Matišiću. >> Smije li mjesto bez kazališnih predstava imati status grada?!