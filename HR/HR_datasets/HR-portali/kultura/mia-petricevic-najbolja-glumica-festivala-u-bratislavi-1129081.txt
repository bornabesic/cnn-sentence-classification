Za glavnu ulogu u filmu "Ne gledaj mi u pijat" Hane Jušić, Mia Petričević osvojila je na 18. međunarodnom filmskom festivalu u Bratislavi Nagradu za najbolju glumicu. "Iznenadilo me već to što sam dobila ulogu u filmu, i to glavnu, a ova nagrada je stigla kao još veće iznenađenje. Presretna sam.", izjavila je Mia Petričević, koja je tu svoju prvu filmsku ulogu prihvatila iz znatiželje. Naime, Petričević nije profesionalna glumica, već je završila arhitekturu, a redateljica ju je otkrila na jednoj viškoj plaži i nagovorila da dođe na audiciju za glavnu ulogu, izvijestio je promotor filma, "Vitamin C". Odluku o nagradi donio je glavni žiri igranog programa u kojemu su bili Canan Gerede, turska redateljica i producentica, Štepan Hulik, češki scenarist te Monika Mikušova, slovačka scenaristica i urednica.  U nešto više od mjesec dana festivalskih putovanja film je osvojio pet nagrada, uz najnoviju u Bratislavi, nagradu FEDEORA-e u Veneciji, Posebno priznanje u Varšavi, Nagradu za režiju u Tokiju te Nagradu za najbolji dugometražni film u natjecateljskom programu Meeting Point na Seminciju.  Dugometražni prvijenac scenaristice i redateljice Hane Jušić hrvatsku premijeru je imao u utorak na Zagreb Film Festivalu,  nakon čega kreće i u domaću kino distribuciju. Smještena u Šibenik, radnja filma prati besperspektivni život 24-godišnje djevojke koja živi s obitelji u skučenom stanu. Nakon što dominantni otac obitelji (Zlatko Burić) doživi moždani udar, ona preuzima brigu o njemu i kući, dok joj neodgovorna majka, koju u svojoj prvoj filmskoj ulozi glumi Arijana Čulina, i intelektualno usporeni brat (Nikša Butijer) samo otežavaju ionako tešku situaciju. U sklopu Međunarodnog filmskog festivala u Bratislavi, koje se održava od 11. do 17. studenog, poseban je fokus bio na hrvatskom filmu. >> Hana Jušić ima najbolji europski film!