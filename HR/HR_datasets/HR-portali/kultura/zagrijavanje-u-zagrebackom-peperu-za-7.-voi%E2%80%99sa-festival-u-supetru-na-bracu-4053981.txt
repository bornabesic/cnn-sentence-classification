Kreću zagrijavanja za ljetne festivale, a među prvima je onaj za sedmi po redu Voi’Sa festival u Supetru na Braču. Odličan provod od 4. do 6. kolovoza najavit će tulum 'Voi'Sa Warm Up' u zagrebačkom klubu Peper koji će se održati u četvrtak 19. svibnja. Glazbeno druženje uz poznate DJ-e Eddyja Ramicha, Tomu Ricova, HrwoEa, Kid Va, Boccu Sofistifunka te kolektiv Funkytrain kojeg predstavljaju Jazzozo i Tabu kreće na terasi Pepera u 17 sati i protegnut će se do dugo u noć. Bit će to prava najava za produženi vikend u kolovozu kada publiku na supetarskoj plaži Acapulco očekuju brojna poznata imena hip-hopa, funka i elektronike, ali i ne samo to. Naime, sedmi Voi’Sa festival u četvrtak 4. kolovoza otvorit će Jinxi kojima će ovo biti prvi povratak na Brač nakon dugih 17 godina. Jinxi će svoje gostovanje iskoristiti i kako bi publici predstavili svoje nove glazbene uratke.Petak je rezerviran za poznatog ruskog DJ-a i producenta Vadima. Riječ je o iskusnom glazbeniku, proglašenim i DJ-om godine, koji iza sebe ima više od 20 godina scenskog iskustva. Njegov opus čine hip hop, reagge, house, dub, soul, funk i grime.  Vrhunac festivala očekuje se u subotu 6. kolovoza kada će na pozornicu Voi'Se stati Dj The Reflex. Nicolas Laugier, Francuz sa stalnom adresom u Londonu jedan je od prvih i najpoznatijih remixera disco glazbe. Poznat je po maštovitim aranžmanima, inovativnim zvukovima i osebujnom editiranju zbog čega ga vrlo cijene kolege poput Grega Wilsona i Dimitrija from Parisa. Od domaćih snaga nastupit će Eddy Ramich, Tomo Ricov, Jakir’s, Banana Zvuk, Hrwoe, Funkytrain, Demos, Scarhead, Nino, D-Gree, Sensini , Škvorc, Ivan Dudda, Bocca Sotisfunk i Kid Va. Cijene karate su 160 kuna za cijeli festival, a dnevne od 60 do 75 kuna.