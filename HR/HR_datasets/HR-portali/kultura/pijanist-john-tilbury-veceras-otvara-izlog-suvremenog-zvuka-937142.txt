Program, energija i atmosfera – tri su jaka argumenta kojima Davorka Begović, umjetnička voditeljica Muzičkog salona SC-a, poziva publiku na drugo izdanje međunarodnog festivala Izlog suvremenog zvuka. Od 7. do 10. svibnja zagrebački Studentski centar bit će mjesto predstavljanja zvučnih, ali i ostalih sa zvukom povezanih senzacija i čuda. Velika i Polukružna dvorana Teatra &TD, MM centar, dvorište, kafić i atrij &TD-a tijekom četiri festivalska dana bit će mjesta susretanja i sudaranja publike i osamdesetak glazbenika i skladatelja iz sedam zemalja na koncertima, razgovorima s autorima, predavanjima i predstavljanjima audiovizualnih projekata i zvučnih instalacija. Što sve može šahtofon Damira Bartola Indoša? Što je to RGB luminofon, svjetlosna varijanta gramofona zagrebačko-zadarskog umjetničkog dvojca Lightune.G? Saznajte i doživite u SC-u! Kao i prije 40 godina kada je također bio gost Muzičkog salona, u Zagreb dolazi glasoviti britanski pijanist John Tilbury koji će otvoriti festival svojim novim programom "Tilbury performs Beckett", nakon kojeg će pred publikom razgovarati sa svojim starim znancem i zagrebačkim domaćinom Nikšom Gligom. Taj je program ostvaren u suradnji s Muzičkim biennaleom. Primjerice, nakon njihova sjajnog lanjskog nastupa na MBZ-u ove nam godine Izlog nudi novi susret s članovima fantastičnog sastava Slagwerk den Haag. Njima će se, u izvedbama recentnih djela skladanih upravo za taj ansambl, pridružiti i Gideon Kiers, a u postkoncertnom impro-sessionu i sjajni hrvatski udaraljkaši Kaja Farszky i Nenad Kovačić, koji uz to predstavljaju i vlastiti novi projekt Sound of Movement. Iz Austrije dolazi Low Frequency Orchestra, iz Slovenije harmonikaš Luka Juhart, a iz Srbije skladateljica Svetlana Maraš, videoumjetnik Incredible Bob i eksperimentalni gitarist WoO sa "expanded cinema" projektom Peoplemeter. Zagrebački studenti muzikologije i njihovi kolege instrumentalisti predstavit će skladbe studenata kompozicije, a prve je večeri na programu i veliki hommage istaknutom sudioniku lanjskog festivala, prerano preminulom osnivaču kultne grupe Cul-de-Sac, gitaristu Draganu Pajiću Paji. Ulaz na sve priredbe je besplatan, a detalje programa potražite na internetskoj adresi izlog.sczg.hr. 