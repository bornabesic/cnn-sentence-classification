U HNK Split otpočeli su 26. Marulićevi dani tijekom kojih će do 28. travnja prema izboru Igora Ružića biti prikazano 10 predstava. Festival hrvatske drame svečano je otvorila doministrica kulture Ana Lederer koja je uručila i nagrade za dramsko djelo Marin Držić za prošlu godinu. Prvu nagradu dobio je Dino Pešut za dramu "Veliki hotel Bezdan", druga je pripala Davoru Špišiću za tekst "Na gumama su", dok treću dijele Sanja Porobija za "Zašto da išta mijenjam" i Una Vizek za "Nema života na Marsu". – Ovo je značajan nacionalni festival koji je preživio sve koncepcijske pokušaje preinaka, a državna nagrada Marin Držić koja ima svoj kontinuitet u centar stavlja hrvatskog dramskog pisca – izjavila je zamjenica ministra kulture Ana Lederer. Nije je nimalo oduševilo pitanje o peticiji niza kulturnjaka protiv ministra Hasanbegovića jer je odgovorila: – Vi uopće medijski ne govorite o tome koliko je tisuća kulturnjaka dalo potpis za ministra Hasanbegovića! Dodala je da je demokratsko pravo da izražavaju svoje mišljenje i stavove koji su suprotni stavovima aktualnog ministra, ali i to je dio demokracije. – Ministar je otvoren za sve dijaloge, on zapravo ništa drugo i ne radi nego razgovara s kulturnjacima Hrvatske – rekla je Lederer. Kazališni kritičar, izbornik Igor Ružić mišljenja je da su Marulićevi dani najvažniji kazališni festival u zemlji i da zaslužuju dva A, i autorski i alternativni. – Drugo, možda još važnije je da ne treba drugi najveći grad niti njegovu publiku podcjenjivati i stalno dovoditi predstave HNK-ova koje izgledaju kako trebaju izgledati s dekorom, pa da ljudi znaju da su dobili vrijednost za svoj novac. Možda je vrijednost nešto drugo, pa vrijedi i da to vide – poručio je.  26. Marulićeve dane otvorila je "Kašeta brokava" Elvisa Bošnjaka u režiji Nenni Delmestre koju su izveli glumci HNK Split. U subotu, 23. travnja slijedi predstava "U registraturi" Darija Harjačeka i Ante Kovačića koju će izvesti ansambl Gradskog dramskog kazališta Gavella iz Zagreba.  