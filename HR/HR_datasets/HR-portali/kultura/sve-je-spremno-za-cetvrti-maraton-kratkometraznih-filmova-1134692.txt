I ove godine Hrvatski audiovizualni centar povodom nadolazećih blagdana poklanja brdo filmova koji se u sklopu Maratona besplatno prikazuju u kinodvoranama diljem Hrvatske. Ovom se manifestacijom povodom najkraćeg dana u godini slavi kratka filmska forma, Maraton traje od 18. do 21. prosinca, a odvija se u 17 kina u 13 gradova. Ukupno će na četvrtom Maratonu kratkometražnih filmova biti prikazano više od 20 naslova podijeljenih u četiri programa: 'Hrvatski maratonci I i II' donose recentno nagrađivane domaće 'kratkiše', 'Europski mali maratonci' donose europske animirane naslove namijenjene najmlađim gledateljima, dok su 'Splitski maratonci' rezervirani za splitsku publiku. U programu 'Hrvatski maratonci I i II' nalazi se 11 domaćih filmova svih rodova. Tu su igrani filmovi Zvir Miroslava Sikavice između ostalog nagrađen i posebnim priznanjem u 48. izdanju programa „15 dana autora“ („Quinzaine des réalisateurs“), koji se odvija paralelno s Filmskim festivalom u Cannesu, Cvijeće Judite Gamulin, film nominiran za studentskog Oscara, Po čovika Kristine Kumrić koji je nagrađen na 61. izdanju Filmskog festivala u Valladolidu, Mliječni zub Saše Bana, film koji je na 14. ZFF-u proglašen najboljim u programu Kockice te Med i mliko Marka Jukića koji je na ZFF-u u istom programu osvojio posebno priznanje žirija. Animirane filmove predstavljaju također višestruko nagrađivani naslovi Planemo Veljka Popovića, Petrova šuma Martine Meštrović i Stakleni Čovjek Daniela Šuljića te eksperimentalna ostvarenja Dota Petre Zlonoge i Pokretni elementi Marka Tadića, a tu je i dokumentarni kratkiš Nešto o životu Nebojše Sljepčevića. 'Kratkometražni film je, na žalost, medijski nevidljiv i slabo (pre)poznat izvan granica struke, jer ne živi izvan filmskih festivala. Što je šteta, jer su učinci i mogućnosti kratkog filma, kako umjetnički, tako stilski i narativno, goleme, a nisu vidljive. Kratki film je često pokazatelj i inaugurator novih trendova, stilova, redateljskih poetika i autora te zaslužuje ozbiljniju pozornost medija i struke te veću vidljivost. Osim toga, kratki film je nerijetko i sadržajem i stilom raznolikiji, nekonvencionalniji, odvažniji pa čak i zabavniji od svojeg nepravedno poznatijeg i popularnijeg brata – dugometražnog filma. Stoga su manifestacije poput Maratona kratkometražnih filmova više nego dobrodošle, jer kratki film izglobljuju iz uskog filmskog konteksta te ga na efektan način približavaju široj publici. Ono što je posebno lijepo, a i demokratično u cijeloj priči oko Maratona kratkometražnih filmova je to da se ta manifestacija ne ograničava samo na velike gradove, nego da dolazi i u uvjetno rečeno manje sredine. Hvale vrijedna inicijativa koja ima samo jedan problem – da se održava tek jednom godišnje' izjavio je povodom četvrtog Maratona kratkometražnih filmova Miroslav Sikavica, redatelj filma Zvir. S njim se slaže i mlada redateljica Cvijeća, Judita Gamulin. 'Ahilova peta kratkometražnih filmova je u tome što im je i život jako kratak – često se dogodi da obilaze festivale po cijelom svijetu, a domaća publika ih nikad ne vidi. Zato me jako veseli što će sada Cvijeće, u društvu drugih genijalnih kratkih filmova obići domaća kina. Maraton kratkometražnih filmova izvrsna je platforma i dobar ulog u kvalitetan odnos kino publike i domaćih redatelja koji će se jednom istoj toj publici obratiti u dugometražnoj formi', zaključila je na kraju Gamulin. 'Europski mali maratonci' donose nagrađivane animirane kratkometražne filmove za djecu, a među njima je i jedan hrvatski naslov, Voće Ivana Mirka Senjanovića. Osim toga, najmlađi će gledatelji vidjeti animirane filmove iz Slovenije (Koyaa – Cvijet), Francuske (Kavez), Španjolske (Služba za korisnike), Norveške (Gljiva čudovište), Italije (Merlot), Nizozemske (Jack), Litve (Gumb) i Švedske (Što ako). Četvrti program 'Splitski maratonci' donosi četiri domaća naslova koji se besplatno gledaju na velikim platnima u Splitu. Tu su igrani filmovi Ritki zrak Šimuna Šituma, Nas dva Andrije Mardešića i Minjonja njanjonja Josipa Lukića te dokumentarni film Kino otok u režiji Ivana Ramljaka. Gradovi i kina koja sudjeluju u četvrtom Maratonu kratkometražnih filmova su Rijeka (Art kino Croatia), Velika Gorica (Pučko otvoreno učilište Velika Gorica), Split (Kinoteka Zlatna vrata, Kino Karaman), Kutina (Pučko otvoreno učilište Kutina), Sisak (Dom kulture Kristalna kocka vedrine), Zagreb (Kino Europa, Kino Metropolis MSU, SC Zagreb - MM centar), Samobor (Pučko otvoreno učilište Samobor), Čakovec (Centar za kulturu Čakovec), Osijek (Kinematografi Osijek), Pakrac (Kulturno prosvjetno društvo 'Sloga'), Zabok (Pučko otvoreno učilište Zabok), Sveti Ivan Zelina (Pučko otvoreno učilište Sv. Ivan Zelina), Koprivnica (Pučko otvoreno učilište Koprivnica) i Daruvar (Pučko otvoreno učilište Daruvar). Poseban program na otvorenom u Zagrebu će se održati u četvrtak 15. prosinca kao uvod u maratonski vikend. Atraktivni domaći naslovi prikazivat će se na otvorenom u sklopu Adventa na zagrebačkom Europskom trgu, a program filmova objavit ćemo naknadno. Raspored projekcija i ostalih događanja u 17 kina, te više detalja o filmovima, možete pronaći na njihovim službenim ili Facebook stranicama. Inicijativu Najkraći dan pokrenuo je 2012. godine Francuski nacionalni centar za film u suradnji s Agencijom za kratki film s idejom cjelodnevne promocije bogatog repertoara kratkometražne forme u cijeloj zemlji. Nakon velikog uspjeha u Francuskoj, inicijativa je postala međunarodna i sada uključuje 14 europskih zemalja. Četvrti Maraton kratkometražnog filma organizira Hrvatski audiovizualni centar u suradnji sa zagrebačkim Francuskim institutom i Kino mrežom.  