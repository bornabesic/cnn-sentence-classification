Garažni-postpunk-noise-rock trio Repetitor premijerno dolazi u zabočki Regenerator na warm up koncert Tabor Film Festivala u subotu, 6. svibnja. Na pozornici će im se pridružiti slovenski Captain Morgan's Revenge. Cijena ulaznice je 50 kuna, a svi koji na ulazu kupe festivalsku ulaznicu za Tabor Film Festival imat će besplatan upad na koncert (Posebna ART & SPA ponuda koja uključuju kupanje u Termama Tuhelj i koncert). Beogradska rock atrakcija Repetitor i po mnogima najbolji bend s prostora bivše države u 21. stoljeću prošle je godine održala koncert za pamćenje na Tabor Film Festivalu. Akustika prekrasnog srednjovjekovnog dvorca Veliki Tabor kao i sam ugođaj koji on pruža bili su x faktor za apsolutni spektakl u kojem su bend i publika postali jedno. Deset mjeseci nakon toga Repetitor se vraća u Hrvatsko zagorje promovirati svoj aktualni album „Gde ćeš“. Njihov treći album pokupio je odlične reakcije i kritike i publike, a trenutno ga promoviraju na velikoj trotjednoj turneji po Europi. Boris Vlastelica, Milena Milutinović i Ana-Marija Cupin 12 godina nakon osnivanja benda su i dalje sinonim za rokenrol razvaljivanje.     CAPTAIN MORGAN'S REVENGE je rock'n'roll bend iz Novog Mesta u Sloveniji. Bend je osnovan 2015. godine. Do sada su izdali dva singla: „Don't Let Rock'n'Roll Die“ i nedavno objavljeni „Same Fools“ s nadolazećeg albuma prvijenca. Njihova glazba je čista, sirova i iskrena, a R'n'R riffovi pod utjecajem su južnjačkog metala i bluesa.     Warm up koncert održat će se i u zagrebačkom Vintage Industrial Baru gdje će u četvrtak (27.4.) zasvirati DRVORED i RADIO AKTIV, a prije toga će posjetitelji od 20h  moći besplatno uživati u retrospektivi pobjedničkih filmova s prethodnih izdanja Tabor Film Festivala.