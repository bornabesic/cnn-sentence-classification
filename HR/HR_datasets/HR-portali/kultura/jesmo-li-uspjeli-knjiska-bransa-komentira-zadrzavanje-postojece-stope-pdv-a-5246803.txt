Posvemašnja konsternacija koja je zbog najave povećanja PDV-a na knjige zavladala proteklih dana paviljonima Zagrebačkog Velesajma na ovogodišnjem Interliberu, danas je okončana viješću da u sklopu paketa porezne reforme knjige "u ovoj fazi" zadržavaju postojeću nanižu stopu PDV-a (5 posto), zajedno s kruhom, mlijekom, lijekovima i ortopedskim pomagalima.   "Jesmo li uspjeli? Želim vjerovati da jesmo... pričekajmo još malo dok čujemo sve detalje", komentirao je vijest na Facebooku Nenad Bartolčić, urednik portala Moderna vremena i aktivni zagovornik reforme knjižarskog ceha.   Od istaknutih nakladnika prilikom najave povećanja PDV-a čula su se upozorenja da bi tim potezom veliki nakladnici morali otpustiti najmanje 30 posto zaposlenih, a mali nakladnici bi se morali ugasiti.   Simona Goldstein iz izdavačke kuće Antibarbarus komentirala je putem Facebooka da uvođenje obaveznih doprinosa na autorske honore pogađa u sektoru knjige "one koji ionako nemaju stalno zaposlenje i žive od honorara, znači s neizvjesnim, neredovitim i vrlo skromnim prihodima, a posla imaju samo dok ih naručitelj može platiti i dok su radno sposobni, a rezultat će biti povratak takvog rada u sivu zonu, i naravno, pad već ionako osiromašene produkcije."