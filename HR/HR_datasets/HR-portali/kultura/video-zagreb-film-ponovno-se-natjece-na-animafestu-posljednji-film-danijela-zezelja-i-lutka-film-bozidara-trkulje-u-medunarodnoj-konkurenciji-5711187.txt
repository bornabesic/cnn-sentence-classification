ZAGREB - U međunarodnu konkurenciju kratkog filma ovogodišnjeg Animafesta, svjetskog festivala animiranog filma u Zagrebu, uvrštena su čak dva naslova Zagreb filma, "Crvenkapica Redux" Danijela Žeželja, te "Posljednji izazov" Božidara Trkulje.   "Nakon višegodišnje stanke, Zagreb film na ovogodišnjem Animafestu, jedinom filmskom festivalu A kategorije u Hrvatskoj, ponovo je prisutan u međunarodnoj konkurenciji kratkog filma,, tzv. Velikom natjecanju, i to s čak dva naslova. Zagreb film je izuzetno ponosan na oba filma, njihove autore i kreativne timove", stoji u priopćenju Zagreb filma.   "Proći uvijek oštru selekciju Svjetskog festivala animiranoga filma u Zagrebu, i ući u međunarodno natjecanje, želja je i nada svakoga autora. To je velika čast i zaista mi je zadovoljstvo što se 'Posljednji izazov' našao među 40-ak odabranih iz cijeloga svijeta", izjavio je tom prilikom Trkulja, koji je već svojim prvim filmom, "Priča s početka vremena", okrenuo reflektore animiranofilmskog svijeta na sebe.   Njegov film "Posljednji izazov" prvi je film nastao u novoosnovanom studiju za lutka film Zagreb filma. Najavljen je kao "humorni film o velikom pohodu pet odvažnih junaka privučenih vrijednom nagradom". U potjeri, kojom manipuliraju tri patuljka, pohlepa, taština i nezasitnost vode junake prema njihovu cilju.   "Crvenkapica Redux", posljednji film nagrađivanog autora Danijela Žeželja, nastao je prema klasičnoj dječjoj bajci kojoj autor pristupa na "originalan i vizualno iznimno upečatljiv način".   Žeželj je istaknuo kako ga ulazak filma na Animafest posebno veseli, budući da je odrastao s tim festivalom. "Sjećam se kada je još bio u kinu Sudentskog centra i kada sam kroz nekoliko dana odgledao kompletan program, desetak sati filmova. Ne samo da je čast nego i dječačko veselje što je moj film u natjecateljskom programu festivala zahvaljujući kojem sam otkrio i zavolio animaciju", kazao je autor, čiji su raniji radovi prikazani na brojnim svjetskim festivalima te je za njih osvojio više nagrada.   Ravnatelj Zagreb filma Vinko Brešan napomenuo je kako animirani filmovi nastaju u dugom vremenskom periodu, pa takav rezultat predstavlja "pravu kompenzaciju za veliki trud svih autora i svih ljudi koji rade i surađuju sa Zagreb filmom".   "Ono što je za igrani film 'Venecija', to je za animirani film Animafest. Ne postoji producent koji ne bi bio oduševljen činjenicom da su dva njegova filma u glavnom programu Animafesta", poručio je.   Zagreb film koproducent je i četiri diplomska filma nastala u suradnji s Akademijom likovnih umjetnosti, Odsjeka za animirani film i nove medije. Na Animafestu, u programu međunarodne studentske konkurencije, prikazat će se dva iznimno zanimljiva naslova: "Par varijanti" mlade autorice Petre Balekić i "Proces" autorice Lucije Buzančić, dok će se u programu hrvatskog natjecanja prikazati filmovi "Naši problemi" Ivana Radovića i "Šumska bajka" Franka Dujmića.