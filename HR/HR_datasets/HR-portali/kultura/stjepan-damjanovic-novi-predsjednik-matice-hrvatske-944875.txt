Akademik i dugogodišnji profesor na Filozofskom fakultetu u Zagrebu te stručnjak za glagoljaštvo i staroslavenski jezik Stjepan Damjanović novi je predsjednik Matice hrvatske. Na tom je mjestu zamijenio povjesničara umjetnosti i pjesnika Igora Zidića koji je Maticu hrvatsku vodio punih dvanaest godina, u čak tri mandata. Damjanović je izabran na Glavnoj skupštini koja je održana u Staroj gradskoj vijećnici u Zagrebu. Proteklih godina Damjanović je bio potpredsjednik Matice i jedan od najbližih suradnika Igora Zidića. Na mjesto predsjednika izabran je kao kandidat Matičina Glavnog odbora, a najavljuje jačanje suradnje središnjice s brojnim ograncima. Od dugogodišnjeg vođenja Matice Igor Zidić oprostio se emotivnim, ali i oštrim govorom. U njemu je matičarima rekao da je u Matici počeo raditi još 1966. godine, te da je u njoj imao čitav niz funkcija, a uređivao je i Matičine časopise. Oštro je ocijenio političku i društvenu situaciju u Hrvatskoj. Hrvatsku političku elitu nazvao je kvazielitom, istaknuvši da je ona uspješna samo u povećanju broja nezaposlenih. Hrvatska za kulturu izdvaja najmanje od svih europskih država, podcjenjuje liječnike, bolničare, učitelje, profesore, stare, mlade, bolesnike, branitelje..., nizao je Zidić. Prisjetio se i velikana s kojima se družio u Palači Matice hrvatske kao što su to Dobriša Cesarić, Tomislav Ladan, Krsto Hegedušić, Dragutin Tadijanović, Vlado Gotovac, Tomislav Brandt, Viktor Žmegač, Grgo Gamulin... Glavnu skupštinu su pozdravili i predsjednik HAZU Zvonko Kusić, predsjednik Napretka Franjo Topić, rektor Sveučilišta u Zagrebu Aleksa Bjeliš, predsjednik Gradske skupštine Zagreba Darinko Kosor... >> Akademik Stjepan Damjanović kandidat za predsjednika Matice hrvatske