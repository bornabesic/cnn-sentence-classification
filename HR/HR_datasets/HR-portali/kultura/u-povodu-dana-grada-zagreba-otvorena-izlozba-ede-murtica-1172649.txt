U povodu proslave Dana Grada Zagreba, 31. svibnja, u subotu je u Galeriji Kristofora Stankovića u Staroj gradskoj vijećnici zagrebački gradonačelnik Milan Bandić otvorio izložbu iz ciklusa "Nove apstrakcije", velikog hrvatskog slikara Ede Murtića (1921.-2005.), koja će se moći razgledati do 2. lipnja.  Na otvorenju je istaknuto kako izložba Ede Murtića prikazuje gvaševe iz posljednje faze njegova stvaralaštva. Edo Murtić obilježio je likovnu scenu ne samo Zagreba, već i cijele Hrvatske, upisavši se na nju kao jedan od najznačajnijih slikara 20. stoljeća. Njegov opus pun je plodnih metamorfoza i jedinstvene energije koju je zadržao tijekom cijeloga svog kreativnog vijeka, a kojim je u zagrebačku sredinu prvi uveo elemente apstraktne umjetnosti. Kustos izložbe, povjesničar umjetnosti Feđa Gavrilović naglasio je kako je veliki Edo Murtić autor koji je obilježio likovni smjer Zagreba, Hrvatske i šire regije, Europe, zato što je njegov opus jedinstven unutar povijesti umjetnosti. Istaknuo je da se u izloženim gvaševima vidi sabijeno njegovo iskustvo i cijelu energiju njegovog stvaralaštva.  "To su gvaševi iz posljednjih godina njegovog života pod jednim provizornim nazivom 'Nove apstrakcije' u kojima se vidi Murtićevo veliko poznavanje slikarstva i jezika slike", istaknuo je Gavrilović.  Gradonačelnik Bandić rekao je kako je počašćen što se u povodu Dana Grada Zagreba otvara izložba djela velikog hrvatskog umjetnika Ede Murtića. "Kad je u pitanju tako veliko ime često se misli da ne postoji ni jedan segment njegova stvaralaštva s kojim javnost nije upoznata, no upravo je zato večerašnji ushit još i veći. Zahvaljujući obitelji umjetnika i Fundaciji Murtić, koja brižno čuva njegov golemi opus, od danas ćemo moći razgledati čak 13 djela koja nikad prije nisu bila izlagana", istaknuo je zagrebački gradonačelnik. Dodao je kako je ova izložba, uz svečani koncert Zagrebačke filharmonije pod ravnanjem maestra Dmitrija Kitajenka, na Trgu Svetog Marka, "svojevrstan šlag na torti ovogodišnjeg obilježavanja Dana Grada Zagreba, koji svim Zagrepčankama i Zagrepčanima, ali i dragim gostima nudi jedinstven te uistinu bogat kulturni i umjetnički program".  Bandić je rekao kako se Murtić, posjedujući osebujan karakter, za života izražavao u raznim umjetničkim granama i medijima - od slikarstva, preko grafičkog dizajna pa sve do kazališne scenografije, a zbog iznimnog doprinosa kulturi i umjetnosti, postao je i redovitim članom Hrvatske akademije znanosti i umjetnosti (HAZU). No, rekao je Bandić, Murtić vjerojatno nikad iza sebe ne bi ostavio tako mnogo da iznad svega nije bio veliki radnik, o čemu je sam izjavio sljedeće: 'Ja prije svega mislim da sam radnik. To je broj jedan. Moja potreba za radom je zapravo prva potreba u mom životu. Dnevna moja sreća jest - moj rad'". Na otvaranju su bili i članovi diplomatskog zbora, gradonačelnici Ljubljane i Mostara, Zoran Janković i Ljubo Bešlić, izaslanik kardinala Josipa Bozanića monsinjor Mijo Gorski, predsjednik HAZU akademik Zvonko Kusić, rektor Sveučilišta u Zagrebu Damir Boras, obitelj Murtić i drugi. Nakon otvorenja izložbe, na Trgu svetoga Marka priređen je svečani koncert Zagrebačke filharmonije "Zagrebu u čast", pod ravnanjem maestra Dmitrija Kitajenka, na kojem su izvedena glazbena djela Berse, Slavenskog, Šostakovića i Čajkovskog. Maestro Dmitrij Kitajenko je u povodu tog koncerta istaknuo kako mu je čast i zadovoljstvo, ujedno i izazov dirigirati na jednome od ljepših gradskih trgova. "Ovo će biti moj prvi koncert na otvorenome u vašem gradu i izuzetno sam polaskan što sam dobio priliku ravnati orkestrom upravo ispred crkve svetog Marka, na prostoru gdje se nalazi jedna od starijih zagrebačkih građevina. Veselim se što ću sa Zagrebačkom filharmonijom, Akademskim zborom Ivana Gorana Kovačića i solistom Zrinkom Sočom otvoriti ovogodišnju proslavu Dana Grada", istaknuo je Kitajenko.