Čini se da su Hrvatska i Dubrovnik dobili još jednog velikog prijatelja. Obožavatelja. Naime, britanski glazbenik, slikar i fotograf Bari Goddard već drugu godinu zaredom u hrvatskom veleposlanstvu u Londonu 14. listopada otvara izložbu fotografija “Midsummer Scene - Elsinore in Dubrovnik” posvećenu Hrvatskoj. - Obožavam Dubrovnik. To je najljepši grad na planeti. U zalasku sunca ću uživati u Buža baru, a potom u večeri u restoranu Azur. Kasnije ćete me pronaći u Fontani, a izvan zidina moja omiljena mjesta su Trsteno i Zaton Veliki - otkriva nam Britanac koji je u Dubrovniku bio tri puta u zadnje dvije godine i tamo proveo ukupno pet tjedana. Čarobna fotografska priča predstavlja najljepše dubrovačke lokacije te Goddardovim okom zabilježene najatraktivnije trenutke prikazivanja Shakespeareove tragedije “Hamlet” u kojoj je ovog ljeta uživalo nekoliko tisuća posjetitelja iz više zemalja svijeta. Dubrovnik mu je otkrio prijatelj, hrvatski glumac Filip Krenus. Izvodio je “Na tri kralja” u Dubrovniku i pozvao ga da fotografira pripreme. Pa su ga ponovno zvali da snima produkciju “Hamleta”. Tako je počela ljubav s Dubrovnikom. A kakvi su Hrvati? - Volim Hrvate. Od prvog posjeta Istri prije osam godina bio sam zapanjen vašom velikodušnošću, ljubavi prema životu i vašom iskrenošću. Imate toplinu i suosjećanje, što nažalost nedostaje ostatku Europe. Ja sam već dijelom Hrvat - kaže nam umjetnik. Dugo godina se bavio glazbom, a onda se nakon svjetske turneje sa Somervilleom 1991. - 1993. povukao i posvetio slikanju i fotografiji, izlažući diljem Europe. Internetski portal Saatchi galerije uspoređuje njegov rad s Grahamon Sutherlandom i Ceri Richards, a njegov fotografski rad pod brendom GOD Photography širokog je raspona, od portreta do provokativne avangarde. - Razočarao sam se u glazbenu industriju i način na koji menadžeri manipuliraju umjetnicima i odlučio da ću se glazbom baviti jedino pod svojim uvjetima. Nedavno sam radio s bendovima Sex Gang Children, Danse Society i Hands of industry na njihovim videomaterijalima, pa sam se malo ubacio i u snimanje filmova. A kad smo već kod glazbe, volio bih raditi s Josipom Lisac. Veliki sam obožavatelj. Josipa, ako čitate ovo - nazovite me! U pripremi je i album s Andi Sex Gang, a sa svojim bendom Knives snimam novi materijal. Četiri ću pjesme izvesti i na otvorenju izložbe u pratnji gitarista Stevea Maguirea - kaže umjetnik. Goddard je, inače, samouki fotograf. Htio je, kaže, istražiti druge forme umjetnosti pored pjevanja i slikanja kojima se bavi od djetinjstva. Izložba u Londonu za koju mu je bilo vrlo teško odabrati fotografije ostaje otvorena do 18. studenoga. - Mogao bih vječno snimati Dubrovnik i uvijek bi pronašao nešto novo i predivno - kaže. Izložba je ujedno i prva najava četvrte sezone Midsummer Scene Festivala koji će se održati krajem lipnja i početkom srpnja 2017.