Skupina hrvatskih umjetnika ovaj se tjedan prvi put našla u ponudi međunarodne aukcije, i to ne bilo koje. Najuglednija aukcijska kuća na svijetu Sotheby’s uvrstila je trinaestero hrvatskih umjetnika u aukciju pod nazivom "Suvremeni Istok", a koja obuhvaća poslijeratnu umjetnost iz srednje i istočne Europe, Rusije i Kavkaza, a koja se održala utorak u Londonu. U jednom od najuglednijih aukcijskih salona na svijetu, u ulici New Bond Street, poznatoj po lijepim predmetima i bogatoj klijenteli, brojnim londonskim kolekcionarima prvi su put predstavljena djela naših renomiranih umjetnika koji su se našli u skupini s velikim imenima ruske, mađarske i češke umjetnosti među kojima su i Georgi Gurianov, Dora Maurer i Roman Cieślewicz. Preko 120 umjetničkih djela uključuju slike, fotografije, skulpture i dizajn. Hrvatski umjetnici čiji su radovi ponuđeni na aukciju su: Ivan Kožarić, Juraj Dobrović, Ivan Posavec, Marijan Molnar, Darko Bavoljak, Slavko Kopač, Vlasta Delimar, Boris Bućan, Marijan Ješovar, Dejana Kabiljo, Miroslav Šutej, Sven Stilinović i Đuro Seder. Iako sva ponuđena djela nisu našle nove vlasnike niti se mogu mjeriti s rekorderima aukcije kao što je slika ruskog umjetnika Gegorija Gurianova koja je ostvarila cijenu od 143.000 funti, ostvareno je nekoliko osobnih rekorda pojedinih slikara. Slika Borisa Bućana prodana je za 5250 funti, dvostruko više od tražene cijene. “Varijacije na temu: polja” Jurja Dobrovića prodane su za 4750 funti, radovi Marijana Molnara za 1000 funti, Đure Serdera za 938 funti. Najskuplji hrvatski rad, s početnom cijenom između deset i petnaest tisuća funti, “Zlatna fotelja” hrvatske dizajnerice s bečkom adresom Dejane Kabiljo, nije našao kupca. Rosamund Chester iz aukcijske kuće Sotheby’s nakon zavšetka aukcije izjavila je za Jutarnji list: "Zaista nam je drago da su ostvareni novi aukcijski rekordi za četvoricu hrvatskih umjetnika. Niti jedan od njih nikada nije bio ponuđen na jednoj aukciji u Ujedinjenom Kraljevstvu tako da je bilo divno vidjeti tako dobre rezultate za njihova djela. Jo Vickery, direktorica Ruske umjetnosti za Sotheby’s, rekla je: "U ovoj prodaji stavili smo posebno zanimanje na umjetnike koji su već etablirani u važnim javnim i privatnim kolekcijama, ali još nemaju međunarodno tržište. To je iznimno uzbudljivo područje s mnogo potencijala i puno je toga što kolekcionari mogu istražiti." Da do sada međunarodno malo poznata djela pronalaze publiku u Londonu pokazuje činjenica da je ukupno ostvareno 1,294.564 funti. Poznavatelje umjetnosti iznenadit će činjenica da među odabranim umjetnicima nisu bile velike zvijezde ovog razdoblja Edo Murtić, Julije Knifer, Braco Dimitrijević i Dušan Džamonja. U Sotheby'su tvrde da su njihova djela zanimljiva, ali skupa. Mnogi od njih u galerijama diljem svijeta ostvaruju veće cijene nego što se ovih dana ostvaruje u Sotheby'su. Ipak, biti prepoznat od Sotheby'sa može biti samo dobra vijest za hrvatsku umjetnost. U međunarodnim umjetničkim kuloarima često se čuje tvrdnja da aukcijske kuće Sotheby’s i Christie’s dominiraju svjetskom umjetnošću. Za neke radove ovaj tjedan predstavljene u elegantnim prostorijama kuće u ulici New Bond Street, nosi, pak, obećanje globalnog priznanja.