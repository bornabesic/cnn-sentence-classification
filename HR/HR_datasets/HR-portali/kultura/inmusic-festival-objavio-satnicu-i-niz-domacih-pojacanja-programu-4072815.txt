Uz najaktualnija svjetska i regionalna glazbena imena vrhunskom line-upu jedanaestog INmusic festivala pridružuje se još nekoliko odličnih domaćih bendova! Bilk, Sleepyheads, The Black Room i Scarlet Notes samo su neki od hrvatskih izvođača koji će ove godine zasvirati na jarunskom Otoku hrvatske mladeži! Naći će se tu ponešto za svačiji ukus pa ljubitelji plesne glazbe nikako ne bi smjeli propustiti elektro trio iz Zagreba Bilk. Koristeći analogne i digitalne synthove, vocoder, bass gitaru i akustični bubanj ovaj trojac proizvodi beatove na koje se mora zaplesati. Kreativno bubnjanje i live synthovi dopuštaju da se njihova kreativna interpretacija elektronske glazbe razvije u mješavinu nabrijanog ritma, popa, ali i minimalizma. Kao bitan dio hrvatske elektronske scene do sada su nastupali na festivalima diljem Europe, između ostalog uz Siana Evansa (Kosheen), LTJ Bukema i bend Vuneny.''Najbolje čuvana tajna domaćeg indija''  Sleepyheads svakim nastupom steknu mnoštvo novih obožavatelja. Ovaj četveročlani bend inspiraciju crpi podjednako iz gitarske glazbe devedesetih, kao i novije moderne rock glazbe dvijetisućitih – sviraju indie rock koji je ponekad indie pop, ali je više od svega rock and roll. The Black Room na INmusic donosi tamniji prizvuk blues i garage rocka te neo-psihodelije 80-ih i 90-ih. Tekstovi su inspirirani osobnim pričama iz grada s protagonistima koji žive u ozračju rocka, poezije i noćnog života, a istraživanje i osobna sloboda te društveni statusi samo su neke od tema koje prenose u glazbu. Alter trojka iz Zadra, Scarlet Notes, sviraju moderni rock s primjesama raznih glazbenih žanrova, a inspiraciju crpe iz međuljudskih odnosa i životnih ne/prilika. Od 2014. nastupili su na nekoliko hrvatskih demo festivala te iste godine potpisali ugovor za veliku hrvatsku diskografsku kuću, a ove godine svoj talent pokazat će na INmusic festivalu!Osim navedenih, domaćem line-up pridružuje se još niz odličnih bendova: Dječak iz Vode, EoT, In The Go, Nord, Opaki Jahači Vatrenih Riffova Iz Pakla, Plastic Knives, Moskau i Moskva. Uz domaća pojačanja za nezaboravno izdanje festivala pobrinut će se najaktualnija glazbena imena: Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, The Coral, Yeasayer, The Heavy, Kawasaki 3p, Pat Thomas and Kwashibu Area Band, Orkesta Mendoza, Monoswezi, Shearwater, My Baby, FùGù Mango, The Bambi Molesters, Gustafi, Gretta, Chui, Žen i mnogi drugi! Detaljna satnica svih pozornica i izvođača može se vidjeti na službenoj web stranici: https://www.inmusicfestival.com/program/2016?view=lineup Ovogodišnje izdanje uveličat će i posebna 30-metarska replika Teslinog tornja koja će jednako impresivno izgledati iznutra, kao i izvana. Unutrašnjost tornja namijenjena je pozornici koja će uz glazbu udomiti i poseban VJ program posvećen Tesli, Bowieju, ali i ostalim velikanima glazbene scene koji su nas nedavno napustili. INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice iznosi 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem webshopa. U tijeku je i posebna akcija OTP banke: ukoliko se pri plaćanju naloga za festivalske ulaznice u poslovnicama OTP banke diljem Hrvatske ugovori MasterCard® contactless prepaid kartica OTP banke (bez članarine i upisnine) OTP banka poklanja 50 kuna pologa. Ponuda je ograničena te traje do 31. svibnja ili do isteka zaliha.