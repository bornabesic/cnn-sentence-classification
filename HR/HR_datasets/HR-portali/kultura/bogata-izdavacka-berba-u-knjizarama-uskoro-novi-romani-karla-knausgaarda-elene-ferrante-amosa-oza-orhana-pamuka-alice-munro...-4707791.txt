Dolaskom rujna hrvatski izdavači objavili su, većina se tek sprema, tempirajući za poodmaklu jesen, pred Interliber, veći broj novih naslova domaćih autora i prijevodne literature. S nestrpljenjem očekivani, baš kao i prva dva, na jesen stiže i treći nastavak heksaloga “Moja borba” Norvežanina Karla Ovea Knausgaarda (OceanMore, prijevod Anja Majnarić). Isti izdavač za jesen priprema i jedino djelo Alice Munro koje se može držati romanom, zbirku usko vezanih priča “Životi djevojaka i žena”; bit će to peti objavljeni naslov kanadske nobelovke u prijevodu nagrađene Maje Šoljan. Lani je Profil izdao “Dane zaborava” Elene Ferrante, za ovu jesen spremaju “Genijalnu prijateljicu”, prvi dio kvadrilogije koja je misterioznoj autorici donijela globalnu slavu. Roman govori o Eleni i Lili, pronicljivim djevojkama iz Napulja koje žele stvoriti život u okrilju zagušujuće, nasilne kulture. U hrvatskom prijevodu uskoro ćemo čitati “Judu” Amosa Oza (Fraktura), roman u kojem se pisac vraća na prostore koje tematizira i u naslovima “Moj Mihael” i “Priča o ljubavi i tmini”, Jeruzalemu sredine 20. st., kraju razdoblja Ben Gurionova vodstva. Riječ je o ljubavnoj priči, ali i štivu u kojem autor, skupa sa svojim junacima, ispituje srž odluke o zasnivanju države Izrael te ratova koji su potom uslijedili, pita se je li se moglo izabrati posve drugačiji povijesni put. Getty Orhan Pamuk   Nakon srpskog i bosanskog, za jesen stiže hrvatsko izdanje romana Orhana Pamuka “Čudan osjećaj u mojoj glavi”, u Turskoj objavljena koncem 2014. (Vuković & Runjić). Ljubavna je to priča Mevluta Karataša, prodavača boze, ali i društveno-politički roman o suvremenoj Turskoj. Proljetos su Vuković & Runjić objavili “Junaka iz sjene”, noviji roman Maria Vargasa Llose, a za jesen spremaju i jedan stari autorov naslov, originalno objavljen 1977. U opusu peruanskog književnika bitan, djelomice i autobiografski “Teta Julia i piskaralo”, inspiriran piščevim brakom iz mladosti, iz vremena kad se kao 19-godišnjak oženio deset godina starijom Bolivijkom Juliom Urquidi Illanes, koja ga je naposljetku zbog dijelova spomenutog romana dala i sudski goniti. Isti izdavač sprema i prijevod pripovijedaka Roberta Bolaña “Ubojite kurve/Telefonski razgovori”. V.B.Z. će objaviti zbirku kratkih priča Gabriela Garcíe Márqueza “Nevjerojatna i tužna povijest nevine Erendire i njezine bezdušne babe”, nastalih između 1968. i 1972., od kojih sve (izuzev “More izgubljena vremena”) pripadaju autorovoj zreloj stvaralačkoj fazi. Drugi dio trilogije “Ludi Adam” Margaret Atwood, koji se nadovezuje na “Gazela i Kosac” objavit će Lumen, u prijevodu Marka Marasa. Izlazi i “Posljednja riječ” Hanifa Kureishia (V.B.Z.), kritika kaže njegov do sad najbolji roman, priča o pisanju, mirenju sa starenjem, ludostima, mladosti, lažima... Goran Mehkek / HANZA MEDIA Aleksandar Hemon   Smješten u Chicago 2003. novi roman Aleksandra Hemona “Kako su nastajali ratovi zombija” (V.B.Z.) pripovijeda o Joshu Levinu, čovjeku koji imigrante podučava engleskom. U najavi stoji da je riječ o crnohumornom štivu koje obiluje zabavnim scenama (brbljavi Joshovi rođaci Židovi, dosadni pisci, prolupali gay-stanodavci). Istodobno, Hemon progovara o ljudskoj odvojenosti, nepovezanosti, izmještenosti, govoreći o bosanskim imigrantima, ratnim veteranima, “običnim” Amerikancima... Svi oni žive, ali iznutra mnogi su živi mrtvaci. Zombiji su možda oni milijuni izbjeglica kojih se bojimo i kojima uskraćujemo ulazak u prostor naše sigurnosti. Prije koji dan objavljen je češki bestseler “Ponosni Budi” Irene Douskove (Hena com) koji se bavi Čehoslovačkom 1970.-ih. Kazališna predstava dramatizirana po romanu postala je kultna, ne silazi s repertoara.   Algoritam uskoro izdaje “Vješticu” Venka Andonovskog, radnja knjige zbiva se u 17. stoljeću u Hrvatskoj. Hena.com priprema “Ribare” autora koji je nova globalna književna zvijezda, Chigoziea Obiome, lanjskog finalista za Man Booker, nigerijskog pisca koji živi u Americi. “Ribari” su tragična obiteljska priča u kojoj se ćuti tradicija afričke usmene književnosti.   Disput objavljuje “Učinak Suzane” Petera Høega, popularnog danskog pisca, studiju karaktera rastrgane znanstvenice i angažiranu kritiku Zapada u raspadanju. Edicije Božičević objavit će “Pariz nikada ne prestaje” Enriquea Vila-Matasa, kultni roman slavnog Španjolca, pripovijest o njegovim godinama književnog šegrtovanja u Parizu, hommage Hemingwayu i ostalim književnim uzorima. Isti izdavač priprema i “Zbornik radova o romanu”, pet velikih rasprava o romanu Mihaila Bahtina. Više je publicističkih naslova vezano uz izbjegličku krizu, tako Sandorf izdaje “Preko mora”, njemačkog novinara Wolfganga Bauera i češkog fotografa Stanislava Krupara. Riječ je o potresnoj reportaži o ilegalnom putovanju sirijskih izbjeglica iz egipatske Aleksandrije morem do grčkih obala, u kojem su “under cover” sudjelovali i Bauer i Krupar. Knjigu je u Njemačkoj objavio ugledni Suhrkamp i doživjela je već sedam izdanja. Koncem rujna Ljevak objavljuje “Izbjeglištvo u suvremenom svijetu” Duška Petrovića, interdisciplinarni doprinos razumijevanju prijepora oko migracija i izbjeglica. Joseph Stiglitz u kolovozu je objavio knjigu u kojoj objašnjava zašto je zajednička valuta, euro, loša za Europu. Hrvatsko izdanje u prijevodu Dražena Čulića obaviti će Profil pod naslovom “Euro – kako zajednička valuta ugrožava budućnost Europe”. MENART Bruce Springsteen   Pjesnik potlačenih i marginaliziranih, Bruce Springsteen, sedam je godina, u pauzama između novih albuma i turneja, radio na autobiografiji koju Profil objavljuje 27. rujna, na dan kad izlazi i englesko izdanje “Bruce Springsteen: Rođen za bijeg (Born to Run)”.