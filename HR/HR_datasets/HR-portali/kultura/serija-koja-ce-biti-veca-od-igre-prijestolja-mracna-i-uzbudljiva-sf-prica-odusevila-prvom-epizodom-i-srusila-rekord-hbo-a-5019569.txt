U nedjelju navečer na američkoj tv postaji HBO prikazana je prva epizoda dugo najavljivane ZF serije Westworld. Riječ je o remakeu istoimenog filma iz 1973. godine, snimljenog po scenariju poznatog pisca Michaela Crichtona, autora Jurassic Parka. U originalnom Westworldu se radnja odvijala u futurističkom zabavnom parku u koji dolaze mušterije dubljeg džepa i tamo do mile volje ubijaju kauboje i Indijance, sve umjetna bića. Nevolje počnu kad najopasniji revolveraš (igrao ga je Yul Brynner) počne razvijati posebnu vrstu samosvijesti i ne pokoravati se naputcima upravitelja. Idejni tvorac nove serije je Jonathan Nolan, brat poznatijeg Christophera Nolana, koji je sam režirao 25 milijuna dolara vrijednu uvodnu epizodu, dok je koncept serije napisao sa suprugom Lisom Jay Nolan. Bračni par Nolan je više manje zadržao priču iz filma u kojoj je Westworld zabavni park s tematikom Divljeg zapada. No, serija se problematikom umjetnih bića/robota, koje se u prvoj epizodi naziva domaćinima, bavi na mnogo dubljoj razini nego što je to bio slučaj s filmom. Na samom početku epizode gledatelja se uvodi u ovaj fantastični svijet u kojem je naizgled lako prepoznati tko su gosti, a tko roboti/domaćini. No, to se ubrzo mijenja, jednako kao i percepcija samih domaćina. Kreirani s namjerom da služe kao hiper-uvjerljiva kulisa za goste željne zabave, oni ne bi smjeli iskakati iz zadanih okvira nekoliko stotina scenarija koji se istovremeno odvijaju u Westworldu, no to nije slučaj. Neki od njih uočavaju da se svakodnevica uvijek ponavlja, ali nisu još svjesni da se upravitelji svake noći pobrinu za popravljanje oštećenih robota, što je gledatelju očito iz samog starta. “Gosti” su pak došli ostvariti svoje infantilne, često i krajnje okrutne i perverzne fantazije, a upravitelji se brinu da im nikada ne bude dosadno, pa ponekad promijene već utvrđeni scenarij. Pritom je sam Westworld smješten u nekoj vrsti kotline, okruženom high tech laboratorijem u kojem se kreira ovaj umjetni svijet. Sudeći samo po prvoj epizodi glumačka postava je sjajna, a najviše oduševljava veliki Anthony Hopkins u ulozi kreatora Westworlda. Nimalo lošiji nije ni Ed Harris koji glumi zlokobnog i ciničnog revolveraša (gosta, domaćina?) koji se ne libi ubijanja i silovanja - štoviše, u tome očito uživa. Još spektakularniji su specijalni efekti na kojima HBO nije štedio (cijela sezona košta više od 100 milijuna dolara), a posebno se izdvaja romantični prikaz Divljeg zapada s kadrovima koji izgledaju kao naslovnica best off albuma Led Zeppelina.    Uvodna epizoda Westworlda traje 68 minuta, a za prvu sezonu predviđeno ih je ukupno deset. Prema dostupnim informacijama svaku je režirao drugi redatelj, osim finala koje je, kao i prvu epizodu, napravio Jonathan Nolan. Što se tiče kvalitete serije, može se reći da su kritičari zadovoljni s obzirom da je prosjek ocjena iz 40 recenzija respektabilnih 73 od 100 prema stranici Metacritic. Gledatelji su još sretniji ako je suditi prema stranici IMDB gdje serija nakon nešto više od 5000 glasova korisnika ima ocjenu od čak 9.3/10. U HBO-u će se ipak najviše veseliti brojkama gledanosti prve epizode, koja je s 3.3 milijuna gledatelja na svim platformama za cijeli milijun srušila prijašnji rekord koji je na HBO-u držala prva epizoda odlične serije True Detective, a iza sebe je ostavila i slavne Igre prijestolja koje su u prvoj epizodi privukle 2.2 milijuna gledatelja. Ako će Westworld rasti kao i Igre prijestolja, koje je u zadnjoj sezoni po epizodi gledalo više od 7 milijuna gledatelja, možemo reći da je HBO stvorio novi hit koji će dominirati kablovskom televizijom, ali i ilegalnim stranicama za skidanje serija.