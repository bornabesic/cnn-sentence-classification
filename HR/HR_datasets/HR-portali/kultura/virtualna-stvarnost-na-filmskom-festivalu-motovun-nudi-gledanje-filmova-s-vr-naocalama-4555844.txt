Ovogodišnji Motovun Film Festival (koji sutra počinje!) nudi nešto novo za ljubitelje tehnoloških novotarija  - gledanje filmova s naočalima za virtualnu stvarnost! Kako uređaje poput HTC Vive javnost nikada do sada nije imala priliku upotrijebiti u svrhu doživljaja virtualne filmske stvarnosti, posjetitelji Motovuna imat će priliku doživjeti zanimljivo novo iskustvo pomoću Samsung VR Gear naočala (i već spomenutog HTC Vive ). Nakon što u utorak u Kinu Billy pogledate film Bruna Dumonta Zaljev luđaka možete tako doznati kako se snimao i doživjeti filmski set kroz 360 stupnjeva u VR intervjuu s redateljem Snimajući dani - Zaljev luđaka Bruna Dumonta. Ljubitelje crtića razveselit će duhoviti petominutni animirani film Invasion! za kojeg je zaslužan Eric Darnell, scenarist poznatog dječjeg hita Madagaskar. Tu je i Sonar, film impresivne CG animacije u kojem putujemo kroz svemir malenim dronom. Još jedna galaktička avantura čeka u nadrealnom filmu Nerazumno veselje namijenjena upravo za room-scale VR. Također, može se besplatno pogledati psihodelični animirani spot 'Old Friend' grupe Future Islands prikazan na Tribeca Film Festivalu ili na pet minuta iskusite neugodnosti rata uz hit Sundance Film Festivala Div. Oni najhrabriji pak mogu pomoću virtualne stvarnosti ući u opsjednutu kuću popularne horor serije Sestre. Što se tiče "filmova za odrasle", taj je žanr dobio krila pojavom VR-a, a kako to izgleda s VR naočalama na glavi posjetitelji Motovuna mogu pogledati u filmu Dođi!.