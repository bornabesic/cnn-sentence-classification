Prvi put nakon tri godine Nick Cave and The Bad Seeds kreću na koncertnu turneju, još uvijek pod snažnim utjecajem tragične smrti Caveovog 15-godišnjeg sina u srpnju 2015. (Europska turneja uključuje Beograd i Ljubljanu 28. i 30.10.) Obiteljska tragedija postala je temom dokumentarnog filma ‘One More Time With Feeling‘ koji je sniman usporedno s nastankom prošlogodišnjeg albuma 'Skeleton Tree'. O tome kako je podnio posljedice smrti svog sina Arthura, slavni glazbenik progovorio je u razgovoru za Noisey: "Što se dalje odmaknemo od tog vremena, lakše je  - ne uvijek  - razdijeliti svoje vrijeme. Tako postoji ono što zovemo vrijeme za sjećanje, a postoji i vrijeme za rad, i mi smo kadri prilično uspješno  - ne uvijek - nekako to razdvojiti. A kad je vrijeme za sjećanje, stvari mogu biti takve da nismo u stanju raditi. Ipak, izvukli smo se iz toga prilično efikasno da napravimo svoj posao i sve te stvari. Tako da smo sve bolji i bolji u tome. To, znate... nije uvijek uspješno." A kako je bilo isprva? "Prije je bio samo kaos. Bio je to apsolutni emocionalni kaos 24/7, cijelo vrijeme. Nismo mogli... Nismo imali kontrolu nad ničime, i trebalo nam je vremena - čudno zvuči kad se kaže - organizirati naše emocije. Drugačije ne možete živjeti, doista." Kako su uopće izgledala završna snimanja za album 'Skeleton Tree', koja su morala biti dogotovljena nakon pogibije Caveovog sina? "Nitko ustvari nije mogao funkcionirati u studiju, što mislim da je bila dobra stvar, jer je omogućila tim pjesmama da se odupru bilo kakvom petljanju. Imali smo samo te ekstremno sirove pjesme koje su odzvanjale osjećajima o svemu što se dogodilo, ili su postale ogledalo te užasne nesreće. I što smo se više igrali s pjesmama, to je postajalo sve manje učinkovito. Moram priznati, kad smo u studiju pokušavali raditi na albumu, nisam imao pojma što se događa."