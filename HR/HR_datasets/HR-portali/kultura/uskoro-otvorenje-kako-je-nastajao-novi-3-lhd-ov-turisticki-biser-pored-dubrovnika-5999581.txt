Početkom idućeg mjeseca u Srebrenom, na pola puta od Dubrovnika do aerodroma u Ćilipima, otvara se novi hotel, One Suite Hotel, nastao prema projektu poznatog arhitektonskog studija 3LHD. Njihovi projekti u turizmu redovito izazivaju pažnju, ponajviše jer su autori hotela Lone u Rovinju, jedinog hrvatskog design hotela. One Suite Hotel investicija je vrijedna 25,698.546 kuna, uz dodijeljena sredstva u iznosu od 9,385.495 kuna. Naime, taj je hotel dobrim dijelom financiran iz fondova Europske unije. Imat će visoku razinu usluge i biti kategoriziran sa 4 zvjezdice. One Suite Hotel nudit će 18 smještajnih jedinica raspoređenih na dvije etaže: 11 apartmana s jednom spavaćom sobom, dva apartmana s dvije spavaće sobe, tri studio apartmana te dvije klasične hotelske sobe. - U hotelu prevladavaju apartmani kao smještajne jedinice. Bitna razlika između apartmana i sobe je da klasične hotelske sobe nemaju kuhinju, dakle u ovom se hotelu uglavnom ima kuhinja uz smještaj, ali se nudi i restoran - kaže nam Marko Dabrović, jedan od četiri osnivača 3LHD-a.   Na prvom i drugom katu nalazi se po devet smještajnih jedinica, a na krovu građevine smješteni su bazen i sunčalište. Bazen je površine 36 kvadrata, jedna od njegovih stijenki je od prozirnog stakla, opremljen je masažnom klupom i infinity preljevom, a okružuje ga drvena paluba – sunčalište. Pročelje hotela je izvedeno od grube žbuke s dodatkom staklenog granulata - mješavine mrvljenog stakla koje daje blago svjetlucavi - srebrni efekt fasadi. - Projektom krajobraznog uređenja predviđeno je mnoštvo lokalnog bilja i zelenila, lavande, ružmarina, ukrasnog luka, santoline i teukrija uz zadržavanje postojećih starih stabala maslina - ističe arhitekt Dabrović te dodaje da je za projekt krajobraznog uređenja bila zadužena Ines Hrdalo. Hotel veličine oko 3500 četvornih metara u podzemlju ima 32 parkirna mjesta. Oblikovno je koncipiran kao volumen u stalnoj interakciji s okolinom. Integriran je u postojeću izgrađenu strukturu i formira novu žarišnu točku Srebrenog te novo mjesto susreta za stanovnike i goste. U zgradi se osim One Suite Hotela nalaze trgovački prostori, a restoran je uklopljen u ulazni prostor hotela zajedno s recepcijom. - Srebreno ovim projektom dobiva dodatni sadržaj i pokušava formirati gospodarsko i poslovno središte jer osim smještajnih jedinica nudi i javne sadržaje u prizemlju hotela koji će biti dostupni svim stanovnicima, a ne samo gostima - objašnjava Marko Dabrović.   Investitorova je želja bila kreiranje “tailor made” ponude prilagođene svakom pojedinom gostu, s naglaskom na “green and healthy” životnom stilu - teretana, masažni bazen, gastronomska ponuda... Koncept hotela zasnovan je upravo na toj želji, i projekt je, kažu arhitekti, razvijan u istom smjeru. Investitor, župska tvrtka Brenum, dobio je bespovratna sredstva za projekt izgradnje apart-hotela, koji je financiran u okviru Europskog fonda za regionalni razvoj. Tvrtka Brenum bila je vlasnik zemljišta u Župi dubrovačkoj više od deset godina. U trenutku kada su trebali krenuti u realizaciju projekta otvorila se mogućnost korištenja sredstava iz fondova. - Pri osmišljavanju cjelokupnog projekta s kojim se investitor prijavio na natječaj za dodjelu sredstava velik je naglasak stavljen na dodanu vrijednost i sadržaje koje One Suite Hotel nudi budućim gostima i korisnicima, među kojima su korištenje brzog interneta putem vlastite hotelske aplikacije, teretana, bazen sa sunčalištem, soba za sastanke kapaciteta 18 osoba, restoran i komercijalni/poslovni sadržaji u sklopu građevine - kaže M. Dabrović. Arhitektima iz Studija 3LHD je ovaj projekt treća realizacija, uz Karlovački slatkovodni akvarij i 3LHD office, sufinancirana sredstvima iz Europskog fonda za regionalni razvoj.   Zanimljiva strana novog hotela je i njegov interijer. Arhitekta Dabrovića pitamo koja je njegova posebnost. - Pri oblikovanju interijera birani su visokokvalitetni prirodni materijali. Naglasak je u smještajnim jedinicama stavljen na pročišćene linije i svjetlije tonove, dok u javnim prostorima dominira tamniji kolorit. Posebna je pažnja posvećena dizajnu signalizacijskog sustava i grafike u prostoru - u duhu 3LHD-ova modusa operandi ostvarili smo suradnju s Orsatom Frankovićem iz tvrtke Flomaster koja je napravila vizualni identitet i dizajn signalizacijskog sustava apart-hotela - govori Dabrović. Zahvaljujući suradnji s tvrtkom Prostoria veliki dio namještaja u interijeru nosi potpis hrvatskih dizajnera. Dio koncepta uređenja apartmana je i suradnja s istaknutim dubrovačkim umjetnicima koji su napravili art-objekte za apartmane i sobe: Ana Opalić, Ivona Vlašić, Viktor Daldon, Ivana Pegan Baće, Marko Ercegović, Ivana Jelavić, Ana Požar Piplica, Tina Gverović, Luko Piplica, Ivana Dražić Selmani, Slaven Tolj.   Studio 3LHD profilirao se u projektiranju hotela, uz poznati Lone prema njihovom projektu u Dubrovniku se uređuje Hotel Belvedere, u Rovinju Hotel Park te su autori hotela LN Garden Resort koji se gradi u Kini. . - Trenutno je u Hrvatskoj povećana potražnja za turističkim projektima pa je više naših realizacija u zadnje vrijeme te tipologije, ali 3LHD se jednako kvalitetno posvećuje projektima različitih tipologija: od obiteljskih kuća, preko sportskih dvorana, do javnih prostora; čemu svjedoče brojne domaće i međunarodne nagrade od kojih bismo istaknuli dvije A+Award nagrade arhitektonskog portala Architizer koje smo prošli mjesec dobili za projekt Karlovačkog slatkovodnog akvarija - zaključuje Marko Dabrović.