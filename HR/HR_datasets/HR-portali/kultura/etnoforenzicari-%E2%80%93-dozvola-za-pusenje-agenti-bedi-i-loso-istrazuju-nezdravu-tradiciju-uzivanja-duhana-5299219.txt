Na Hrvatskoj radioteleviziji (HRT) u siječnju započinje emitiranje pet tridesetominutnih igrano-dokumentarnih emisija pod nazivom Etnoforenzičari – dozvola za pušenje. Riječ je o parodiji popularnih kriminalističkih serija koja se nadovezuje na tri dosad emitirane emisije – Etnoforenzičari – u gradu Dugom Selu, Kak se dela delanec te Piva i igara – a obrađivat će problem običaja i tradicije uživanja duhana uz pomoć dvaju neobičnih agenata. Kao i u dosadašnjim nastavcima, serija prati hrvatsku popularnu i tradicijsku kulturu, a agenti Bedi i Lošo istraživat će ozbiljne teme na nesvakidašnji način. Redatelj Ivo Kuzmanić i urednik Aleksej Gotthardi –Pavlovsky potpisuju i scenarij, a i glavni su junaci svake epizode. Aleksej Gotthardi – Pavlovsky (koji u seriji utjelovljuje agenta Bedija) ističe da serija promatra uživanje duhana sa zdravstvenoga, gospodarskoga, sociološkoga i kulturnoga gledišta. Riječ je o tradiciji koja u Europi postoji već petstotinjak godina i koja je društveno duboko ukorijenjena.   Redatelj i scenarist Ivo Kuzmanić (glumi agenta Lošu) ističe da su Bedi i Lošo i antijunaci, nespretni i zbunjeni situacijama u kojima se nađu, ali uvjereni da su na visini zadatka. Agent Bedi legalist je zadužen za provjeru odnosa tradicije sa zakonskom regulativom, a agent Lošo zagovornik očuvanja tradicije koji smatra kako zakone treba prilagoditi običajima. Nakon što su od svoje šefice N dobili dopuštenje za pušenje i počeli istragu, etnoforenzičari otkrivaju da svjetski trend rituala u kojima se duhan rabi zbog duhovnosti i zdravlja postoji i u Hrvatskoj. Gledatelji će doznati i da stroge kazne zbog pušenja u Europi postoje još od 17. stoljeća, no tomu unatoč pušenje je postalo tradicijom.   Dvojica će se junaka susresti s legalnim proizvođačima duhana, s policijom, koja nastoji suzbiti crno duhansko tržište u Hrvatskoj, te s pravim izvornim hercegovačkim krijumčarima. Agent Lošo upustit će se u eksperiment koji neće završiti uspješno kako je planirano. Osim toga, agenti će se pokušati ubaciti i u visoko društvo, pa će završiti i na natjecanju u pušenju cigara.   Istražujući uživanje nargila kod mladih, agent Lošo toliko se predaje zadatku da završava u psihijatrijskoj ustanovi na odvikavanju od pušenja. Na kraju svega šefica N, izbezumljena problemima koje su joj nagomilali u istragama, oduzima etnoforenzičarima dopuštenje za pušenje, no prekasno jer su već sve važne stvari o nezdravoj tradiciji uživanja duhana doznali i predstavili u svojemu izvješću. Direktor je fotografije Dušan Vugrinec, snimatelji su Zlatko Sokolović i Ivo Kuzmanić, montažerka Davorka Feller, a grafički dizajner Tomislav Zubčić. Autori su glazbe Dina Rizvić i Alan Bjelinski. Tekst interpretira Mario Anduš, a seriju je tonski obradio Siniša Tvorić. Istraživač je sociolog Goran Bukovčan. Producentica je serije Sanja Ivančin. Pet tridesetominutnih epizoda nove igrano-dokumentarne serije Etnoforenzičari – dozvola za pušenje gledatelji Hrvatske radiotelevizije moći će pratiti od 8. siječnja 2017. na Prvome programu Hrvatske televizije (HRT – HTV 1) nedjeljom od 22.15.