Dugom šutnjom dočekan je sinoć navečer kraj predstave „Aleksandra Zec“, autorskog projekta Olivera Frljića u riječkom HKD Teatru. Predstava o ubijenoj dvanaestogodišnjoj zagrebačkoj djevojčici kojoj su iste prosinačke večeri 1991. godine ubijeni otac Mihajlo i majka Marija već je izazvala buru negodovanja u dijelu hrvatske javnosti.  Tako je i premijernu publiku u kojoj su bili ministrica kulture Andrea Zlatar Violić, župan Zlatko Komadina, gradonačelnik Vojko Obersnel i saborski zastupnik Milorad Pupovac dočekala grupa građana koji su se pitali kada će i hrvatske  žrtve dobiti predstavu.  Na natpisima su spominjali i 86 ubijenih malih Vukovaraca te 406 hrvatskih dječjih žrtava ubijenih od četničke ruke.  Glumac Rade Šerbedžija pročitao je transparente, razmijenivši nekoliko riječi s građanima koji misle da se slučaj Aleksandre Zec koristi za bacanje ljage na Hrvatsku i hrvatske branitelje. Uoči premijere, predstavljena je i publikacija Tamare Opačić o Aleksandri Zec i njezinoj obitelji, na kojoj je Vesna Teršelič rekla da su Hrvati na Ovčari i u Škabrnji ubijani jer su Hrvati, a srpska obitelj Zec i Srbi iz Medačkog džepa jer su Srbi. Sama predstava traje četrdesetak minuta, ima malo teksta, povremeno se koristi i sudskim iskazima optuženih, ali ne i osuđenih za ubojstvo obitelji Zec te izaziva rijetko mučan dojam i sasvim sigurno nema samo kazališni značaj. 