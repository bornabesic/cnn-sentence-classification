Gotovo stotinu ljudi ostalo je bez karata za prvi dan gostovanja zagrebačkog Satiričkog kazališta Kerempuh u beogradskom Ateljeu 212, gdje je u utorak izvedena „Predstava Hamleta u selu Mrduša Donja“ Ive Brešana u režiji Vinka Brešana. Prepuno kazalište izvrsno je reagiralo na predstavu, pokazujući da Beograđani osim legendarne Brešanove komedije dobro poznaju i hrvatske političke prilike, jer smijali su se na brojne komadiće naše današnjice ubačene u predstavu, a posebne salve smijeha izazvalo je spominjanje Olivera Frljića, koji je režirao i u Ateljeu 212. - Bilo je jako dobro, kao što to obično bude kada Kerempuh gostuje u Beogradu. Zadnji put sam tu bio 2009. Godine s „Metastazama“, što je također bio velik uspjeh. Čini se da im je sada bio zanimljiv i jezik kojim u predstavi govorimo. Iznenadilo me što su čak reagirali na neke dijelove na koje zagrebačka publika, koja možda bolje razumije jezik Dalmatinske zagore, ne reagira – rekao nam je Željko Königsknecht, koji je u ulozi seoskog učitelja zaradio najveći pljesak publike. Među brojnim uzvanicima kolege je došao pozdraviti i srpski glumac Goran Jevtić, koji je već surađivao s dijelom Kerempuhova ansambla, poput Gorana Navojca koji u predstavi igra Bukaru, a zajedno su glumili u filmu „Parada“ Srđana Dragojevića. - Ova priča koja dolazi iz zagrebačkog kazališta jednako dobro funkcionira na beogradskoj sceni, a funkcionirala bi i u drugim kazalištima regije. Svi mi imamo svoje Bukare, s tim što vaši možda više vole slike, a naši kuće. U našem usudu, osobnim i političkim životima nema velike razlike – rekao je Jevtić, ističući kako je posebno ponosan na nagradu Fadil Hadžić koju je prije par godina ponio iz Kerempuha, i to za glavnu žensku ulogu Živke u „Gospođi ministarki“ kazališta Boško Buha. Predstavu je sa suprugom gledao i veleposlanik RH u Srbiji Gordan Markotić, koji je ranije tog dana ugostio predstavnike Kerempuha u svojem uredu, razgovarajući o njihovoj uspješnoj suradnji s Ateljeom 212, gostovanjima, te budućim planovima kazališta. Drugoga dana gostovanja na rasporedu se predstava „Maratonci trče počasni krug“ Dušana Kovačevića koju je u Kerempuhu režirala beogradska redateljica Iva Milošević.