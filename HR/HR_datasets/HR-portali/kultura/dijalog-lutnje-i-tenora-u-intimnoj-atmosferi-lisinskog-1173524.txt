Kada perfekcionistički minimalizam dvojice umjetnika ispuni i nahrani  svaku prisutnu dušu u publici, znamo da smo upravo svjedočili jednom od onih koncerata koji dugo ostaju u našem sjećanju. Upravo tu čast su nam ponedjeljak pružila dva Zeničanina sa zagrebačkim adresama - svjetski poznati virtuoz na lutnji Edin Karamazov i mladi tenor Ivan Jelić. Suradnja ovih glazbenika krenula je kroz Ivanov autorski projekt EthnoRemake te se nastavila emotivnim i iskrenim glazbenim izričajem lutnje i ljudskog glasa u Maloj dvorani Lisinski. Kroz jedinstven, rijedak i neobičan program redale su se skladbe rane engleske renesanse, ruske romanse, talijanske kancone, njemačkog lieda te tradicionalne glazbe s područja Balkana. Bilo je tu nadasve zanimljivih autora poput J.Downlanda, A. Piazzolle, V. Vavilova, A. Šantića te K. Odaka. Prepuna dvorana u nevjerici je uživala u svakom tonu i noti dvojice maestralnih umjetnika koja se svakim pljeskom uključila u intimni dijalog lutnje i tenora. Na najljepši mogući način, Edin i Ivan su nas počastili jednom novom dimenzijom poezije ispisanom glasom i prstima na lutnji i gitari.