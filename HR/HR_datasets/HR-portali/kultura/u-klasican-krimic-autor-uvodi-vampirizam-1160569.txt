Norveška književna zvijezda Jo Nesbø vjerojatno je najbolji mogući dokaz o uspjehu stvorenom radom. Čovjek koji je svojim književnim hitovima odavno osigurao miran život i svojim praunucima i kojem na jesen stiže prvi hollywoodski film snimljen po njegovu romanu, zapravo je radoholičar, autor koji objavljuje mnogo – i različito.  Tako će neki reći da je vrhunce dosegnuo pišući za djecu (serijal o doktoru Proctoru), a neki pak prigovoriti da su mu krimići bez glavnog junaka Harryja Holea mnogo manje uzbudljivi od onih u kojima je glavni lik taj genijalni istražitelj i karizmatični gubitnik. Bilo kako bilo, danas je u hrvatske knjižare stigao novi roman “Žeđ”, jedanaesti iz serije o Harryju Holeu. I taman kada bi skeptici pomislii da se Nesbø umorio od svog glavnog junaka, od svih mogućih nevolja i zločina u koje ga je već odveo, on dokazuje da su pred njima još mnoge avanture. Nesbø roman započinje savršeno svjestan da je s Holeom zatvorio jedan krug: prošli su nevjerojatne avanture, istražili najmračnije zločine, preživjeli autodestrukciju. Smirenje koje je stiglo na kraju prošlog romana (“Policija”) ovdje je zamah za novi početak. Pišući ekskluzivno za Večernji list, sam je Nesbø objasnio svoje namjere: na početku ovog romana Harry Hole, bivši ovisnik o alkoholu, drogama i situacijama iz kojih je jedna izvukao živu glavu, sretan je. Radi kao predavač na Policijskoj akademiji, uživa u braku sa ženom koju voli, a sin te žene u njemu vidi idola i uzor... Naravno, nova okrutna ubojstva – a žrtve su žene koje odlaze na susrete s muškarcima dogovorene preko interneta – natjerat će ga da se vrati policijskom poslu jer ubojica ostavlja njemu prepoznatljive potpise – to je monstrum koji mu je uspio pobjeći. Nesbø je Holeovu sreću nazvao “svakodnevnim hodom po tankom ledu” otkrivajući pri tome da i karakterno dijeli neke od osobina svog junaka. Led ovdje puca na spektakularan način jer autor u klasičan krimić i potjeru za ubojicom uvodi motiv vampirizma. No “piti krv” ovdje je simbol ovisnosti svake vrste, pa i one glavnog istražitelja koji mora pomoći cijelom društvu, čak i kada to znači da će osobno izgubiti ono što mu je najvažnije. Kao i uvijek, Nesbø je moćan autor koji čitatelja drži u napetosti na više od 400 stranica knjige. A za sve njegove fanove treba reći i da autor u ovom romanu najviše otkriva o sebi samom, primjerice svoje glazbene preferencije. 