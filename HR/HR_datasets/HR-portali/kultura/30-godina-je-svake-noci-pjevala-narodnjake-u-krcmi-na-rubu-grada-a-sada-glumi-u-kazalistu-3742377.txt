U Zagrebačkom kazalištu mladih (ZKM) u petak 13. svibnja u 22:30 sati održat će se premijera nove predstave Folk Acts. Predstava je autorski projekt Saše Božića i Petre Hrašćanec za glumicu Natašu Dangubić te kafansku pjevačicu Višnju Vitas. Dvije izvođačice na sceni suprotstavljaju različite medije, različita iskustva i intimne svjetove koji nastaju iz prakse bavljenja vlastitim poslom. Višnja Vitas je, kao kafanska pjevačica, preko 30 godina svaku noć pjevala u zagrebačkoj kafani na rubu grada, a u predstavi 'Folk Acts', zajedno s glumicom Natašom Dangubić, progovorit će o svom pristupu radu i generacijama koje su uz nju, u noćnom klubu, stasale. "Folk Acts neće se baviti moraliziranjem oko učinaka turbo folk kulture, niti želi kolonizirati turbo folk izvedenice u posvećeni, intelektualni prostor teatarske, crne kutije. Želja nam je proučiti i usporediti tjelesne i značenjske procedure i jednog i drugog žanra, njihove receptivne učinke te subvertirati semantički siguran teritorij stereotipa i jednog i drugog žanra", ističu redatelj Saša Božić i koreografkinja Petra Hrašćanec. Scenografiju i kostimografiju potpisuje Zdravka Ivandija Kirigin, oblikovatelj zvuka je Damir Šimunović, oblikovatelj svjetla Marino Frankola, inspicijentica Milica Kostanić, a producent Mario Gigović. Ujedno, predstava je njegov diplomski ispit na Odsjeku produkcije scenskih i izvedbenih umjetnosti pod mentorstvom dr.sc. Darka Lukića. Predstava nastaje u koprodukciji ZKM-a, kazališne grupe De Facto i Akademije dramske umjetnosti Sveučilišta u Zagrebu. Nakon premijere 13. svibnja, sljedeće izvedbe su na rasporedu 14., 15., 17., 18., i 20. svibnja u 22:30 sati u ZKM-u.