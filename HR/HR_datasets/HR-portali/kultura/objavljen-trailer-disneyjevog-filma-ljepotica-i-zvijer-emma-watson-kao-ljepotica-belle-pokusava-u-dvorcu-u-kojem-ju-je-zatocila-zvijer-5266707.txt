Disneyjevi obožavatelji dobili su uvid u novi film "Ljepotica i zvijer" kada je filmski studio objavio u ponedjeljak dvominutni trailer adaptacije popularnog animiranog filma iz 1991.   Najnoviju verziju "Ljepotice i zvijeri" režirao je oskarovac Bill Condon prema scenariju kojeg su napisali grčko-američki scenarist Evan Spiliotopoulos i američki scenarist i redatelj Stephen Chobsky. Mladu ljepoticu Belle, koju je u dvorcu zarobila tajanstvena Zvijer, glumi Britanka Emma Watson, poznata po ulogama u filmovima o Harryu Potteru, dok je Zvijer engleski glumac Dan Stevens. U traileru se vidi prvi susret Belle sa zvijeri a također daje uvid u likove Mrs Potts (Čajnik) i Lumiere (Svijećnjak), kojima glasove posuđuju dvostruka oskarovka Emma Thompson i škotski glumac Ewan McGregor nominiran za Zlatni globus. Film dolazi u kinematografe u ožujku 2017.