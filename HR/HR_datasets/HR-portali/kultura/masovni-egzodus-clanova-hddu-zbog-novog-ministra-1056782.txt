Šezdesetak glumaca, redatelja i dramaturga istupilo je tijekom jučerašnjeg dana iz Hrvatskog društva dramskih umjetnika, nakon što ih je predsjednik društva Slavko Juraga obavjestio da HDDU neće osporavati ili izražavati stav protiv novoizabranog ministra kulture Zlatka Hasanbegovića.  "31. siječnja poslali smo zahtjeve za ispis iz HDDU zbog dugogodišnjeg nezadovoljstva radom i upravom Društva koje je kulminiralo posljednjim događajima. Na žalost, ne osjećamo se dijelom takvog HDDU-a i zato nam jedino preostaje da istupimo iz članstva", stoji u priopćenju kojeg potpisuju nezadovoljni umjetnici. Među njima su glumci Milivoj Beader, Mia Biondić, Hrvojka Begović, Katarina Bistrović Darvaš, Dado Ćosić, Zoran Čubrilo, Nataša Dorčić, Barbara Đurović, Petar Leventić, Edvin Liverić, Leon Lučev, Danijel Ljuboja, Frano Mašković, Sreten Mokrović, Ksenija Marinković, Damir Markovina, Iva Mihalić, Filip Nola, Nadežda Perišić Radović, Adrian Pezdirc, Dora Polić Vitez, Rakan Rushaidat, Urša Raukar, Anđela Ramljak, Damir Šaban, Doris Šarić Kukuljica, Lucija Šerbedžija, Kristijan Ugrina, Marica Vidušić, Nina Violić, Vedran Živolić, Maja Katić, Dora Lipovčan, Milica Manojlović, Iva Visković Križan, Jure Radnić, Krešimir Mikić, Lada Bonacci, Jelena Miholjević, Barbara Nola, Ivana Roščić i Nataša Janjić, zatim dramaturzi Ivor Martinić, Sergej Pristaš, Jelena Kovačić, Olja Lozica, Vedrana Klepica, Nataša Antulov, Nina Gojić, Mirna Rustemović, Jasna Žmak i Marko Botić, redatelji Ivica Buljan, Franka Perković, Anica Tomić i Dario Harjaček te producentica Tamara Babun, a njihov broj povećava se iz sata u sat. Mnogi od njih sinoć su se našli i na prosvjedu „izdajnika“ kojeg je na Markovom trgu organizirala Radnička fronta, a među čijim je zahtjevima bio i onaj za smjenu ministra Hasanbegovića. Protiv njegova imenovanja dosad su se prikupljale barem dvije peticije kulturnih djelatnika, od kojih su jednu pokrenuli kazalištarci, a drugu hrvatski PEN. Dio članova zatražio je da se i HDDU kao strukovna organizacija uključi u prosvjed protiv novoizabranog ministra, no Juraga je to odbio. Brojni nezadovoljni članovi tražili su i da HDDU nedvosmisleno osudi napade na kolegicu Ninu Violić, kojoj se nakon žestokog facebook statusa protiv fašizacije hrvatskog društva prijetilo ubojstvom i silovanjem, no Juraga je dopisom odgovorio da „svako ekstremno svjetonazorsko i političko istupanje u javnosti čine isključivo u svoje ime i na svoju osobnu odgovornost“, nakon čega je krenuo masovni ispis iz udruženja. >> Juraga: Sve je nesporazum, razgovarat ću sa svakim pojedinačno 