Nakon dva i pol sata raspravljanja o prijedlogu intendanta HNK Split Gorana Golovka za  smjenu ravnatelja Baleta Dinka Bogdanića, Kazališno vijeće odlučilo je zatražiti dodatno pravno mišljenje  Ministarstva kulture koje vrši nadzor nad zakonitošću rada i općih akata splitskog teatra. - Dobili smo različita pravna mišljenja koja nisu usuglašena, a odgovaramo za zakonitost rada -  pojasnila je Inge Tomić Koludrović, predsjednica Kazališnog vijeća. Intendant Goran Golovko uputio je Kazališnom vijeću prijedlog o razrješenju Bogdanića s mjesta v.d. ravnatelja Baleta zbog učestalih prijava plesača odnosno nemogućnosti normalnog funkcioniranja baletnog ansambla. Nakon ovakve odluke Kazališnog vijeća koje je po mnogima trebalo "presječi", bilo sa DA ili NE, a ne "lopticu prebaciti" na Ministarstvo, intendant Golovko izjavio je kako će o odluci kad bude donesena (predsjednica Kazališnog vijeća obećala je zatražiti hitni postupak) ovisiti i njegova odluka o ostanku na dužnosti intendanta.   Ozbiljno će razmisliti o svojoj poziciji  Situaciju i pritužbe na račun Bogdanića je pratio, ali kako postoje vrlo oprečna mišljenja unutar baletnog ansambla, morao je prikupiti dovoljno informacija i prijava. Dodao je kako je njegov prijedlog o razrješenju Bogdanića i dalje na stolu te kako će, ako ne bude prihvaćen, ozbiljno razmisliti o svojoj poziciji u HNK Split. Valja podsjetiti da je afera s Bogdanićem počela potkraj prošle godine kad ga je rumunjska balerina optužila za vrijeđenje. Radničko vijeće i Sindikat HNK Split tada su zatražili njegovo razrješenje, međutim Kazališno vijeće izreklo mu je opomenu pred otkaz. Ovog puta smjenu je zatražio intendant, a vrlo potresno o torturi koju doživljavaju splitski plesači večeras je govorila balerina Korana Bilan. Rekla je između ostalog kako u splitskom Baletu vlada verbalno, psihičko i fizičko nasilje, kako se članovi ansambla pribojavaju iskazati mišljenje, kako svakodnevno rade i žive pod stresom... Na upit zašto su do sada šutjeli, odgovorila je kako su svi nastojali problem riješiti unutar kazališta kako se prljavo rublje ne bi povlačilo izvan kuće. Više ne mogu šutjeti.  Vjeko Santrić, predsjednik Radničkog vijeća HNK Split razočaran je odlukom Kazališnog vijeća  jer ona samo odgađa rješavanje nagomilanih problema. Prema njegovom mišljenju, splitski baletni ansambl teško može nastaviti normalno radit u ovakvim okolnostima. Šef splitskog Baleta Dinko Bogdanić večeras nije želio davati nikakve izjave.