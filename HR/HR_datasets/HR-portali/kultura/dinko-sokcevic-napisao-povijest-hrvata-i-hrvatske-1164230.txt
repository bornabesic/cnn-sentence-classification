Nakon što je u Mađarskom institutu Balassi u središtu Zagreba prošlog tjedna ugostio hrvatsku predsjednicu i mađarskog predsjednika, ravnatelj tog instituta i povjesničar Dinko Šokčević u četvrtak će u Knjižnici HAZU u 18 sati predstaviti knjigu “Hrvatska od stoljeća 7 do današnjih dana”. Monografiju su objavili Durieux i Društvo mađarskih znanstvenika i umjetnika u Hrvatskoj. Na predstavljanju će govoriti predsjednik HAZU Zvonko Kusić, veleposlanik Mađarske u Hrvatskoj József Zoltán Magyar, pomoćnica ministrice kulture Iva Hraste Sočo, urednik Velimir Visković i recenzenti Damir Karbić i Stjepan Matković. – Sam autor zapravo je jedna od rijetkih osoba koja je sposobna premostiti sve te razlike, kako na lingvističkoj razini, tako i samom činjenicom da je istovremeno punopravni predstavnik obiju nacionalnih historiografija i nacionalnih entiteta (kao Hrvat iz Mađarske, koji se školovao i u Mađarskoj i u Hrvatskoj te djeluje u obje zemlje kao povjesničar-istraživač i sveučilišni profesor koji je predavao hrvatsku povijest u Mađarskoj i mađarsku u Hrvatskoj). Iz tog razloga, pogled koji autor na hrvatsku povijest donosi (a i hrvatsko-mađarske odnose i njihovo povijesno koegzistiranje u dugom razdoblju, od dolaska Mađara u današnju domovinu preko razdoblja zajedničke državne zajednice do vremena uglavnom prijateljskih odnosa dvaju susjednih i kulturno izrazito srodnih naroda nakon njezina raspada 1918. godine) izrazito je različit od pogleda većine ostalih autora koji se njom bave, a, po mom osobnom mišljenju, i puno objektivniji – istaknuo je u recenziji Damir Karbić. U knjizi autor prikazuje povijest Hrvata i Hrvatske od najranijih vremena pa do suvremenoga razdoblja, ističe Karbić. • 