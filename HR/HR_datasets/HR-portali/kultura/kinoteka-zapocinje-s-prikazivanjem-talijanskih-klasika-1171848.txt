Danas Kinoteka otvara vrata u svijet safarija s privilegijama i pruža dokumentarni uvid u uznemirujući fenomen turističkog lova na rijetke i ugrožene životinjske vrste. Kroz objektiv Urlicha Seidla u Safariju (2016.) pratimo austrijski par na početku četrdesetih s djecom tinejdžerima u lovu na trofeje.   Drugi dio tjedna donosi redom vrhunska talijanska filmska ostvarenja, među kojima i dva naslova Giuseppea Tornatorea: Legenda o pijanistu (1998.) i Cinema Paradiso (1988.). Legenda o pijanistu (Legenda o 1900) na repertoaru je u četvrtak, a riječ je o neobičnoj priči o glazbenom geniju i virtuoznom pijanistu rođenom i odraslom na brodu kojeg fantastično utjelovljuje Tim Roth. Slavno Cinema Paradiso vodi nas kroz sjećanja redatelja, sve do njegova djetinjstva kada se zaljubljuje u film u lokalnom seoskom kinu te kroz prijateljstvo s projekcionistom otkriva sve misterije “sedme umjetnosti”. Cinema Paradiso, ovjenčan Oskarom i Zlatnim globusom za najbolji strani film te velikom nagradom žirija u Cannesu, bit će prikazan u Kinoteci u petak, 26. svibnja. Oba filma poznata su i po glazbi s potpisom velikog Ennija Morriconea   Subota navečer rezervirana je za Kradljivce bicikala (1948.), još jedan kultni naslov talijanske kinematografije, u režiji Vittoria De Sice. Kradljivci zauzimaju istaknuto mjesto u filmskoj povijesti te slove kao najpoznatiji igrani film talijanskog neorealizma. Ovotjedna subotnja matineja donosi američki filmski mjuzikl Mary Poppins iz 1964. godine, nastao pod redateljskom palicom Roberta Stevensona, u produkciji Walt Disneyja. Glavne uloge u ovoj priči o magičnoj dadilji koja prolazi kroz niz pustolovina u jednoj londonskoj obitelji tumače Julie Andrews i Dick Van Dyke.   Svi filmovi počinju u 20 sati, osim subotnje matineje koja je na rasporedu u 11 sati. Cijena ulaznice za filmske projekcije iznosi 15 kuna. Ulaznice je moguće kupiti na blagajni kina dva sata prije projekcije ili online na www.ulaznice.hr.