ZAGREB – Potporu hrvatskim filmašima, Društvu hrvatskih filmskih redatelja (DHFR) i Hrvatskoj udruzi producenata (HRUP) u javnom protivljenju najnovijim pokušajima ukidanja neovisnosti hrvatske kinematografije i njezinu vraćanju pod direktnu kontrolu države i političkih utjecaja, kako izvještavaju, pružile su razne strukovne udruge i kulturni djelatnici, predstavnici organizacija i medija u Hrvatskoj, ali i inozemstvu. Tako su u nekoliko proteklih dana situaciju popratili i ugledni međunarodni mediji, Hollywood Reporter i Cineuropa. U članku objavljenom u Hollywood Reporteru citira se izjava Hrvoja Hribara o reviziji kao kulminaciji pritiska koji je započeo za vrijeme mandata ministra Hasanbegovića. Također se navodi da je vodstvo HAVC-a kažnjeno radi provođenja sustava koji je oduvijek bio na snazi i koji je prethodno podvrgnut velikom broju neovisnih revizija. U tekstu se izražava zabrinutost zbog neizvjesne budućnosti programa poticaja filmske i televizijske proizvodnje, koji je uveden 2012. godine i koji je do 2015. godine u Hrvatsku privukao 27 međunarodnih produkcija koje su ostvarile ukupnu lokalnu potrošnju u iznosu od 323 milijuna kuna. Cineuropa piše i o dvojbenom nalazu revizije, onom koji se tiče nepravilnosti vezanih uz ugovore u vrijednosti većoj od 200.000 kuna: Ova praksa dosad se odnosila na operativne troškove HAVC-a, ne i na ugovore o financiranju filmske proizvodnje (troškovi koji nikada ne iznose manje do 200.000 kuna). To praktički znači da producentima državna sredstva ne mogu biti dodijeljena bez odobrenja vlade, piše Cineuropa. U članku se također navodi: Uz značajan porast filmske proizodnje i međunarodne uspjehe hrvatskog filma koji je osvojio nagrade u Cannesu (Zvizdan), Berlinu (S one strane) i Veneciji (Takva su pravila) te nagrade za najbolji kratkometražni film Europske filmske akademije (Kokoška i Piknik) dvije godine zaredom, tijekom sedmogodišnjeg mandata Hrvoja Hribara HAVC je proveo digitalizaciju 52 neovisna kina, uveo novosti kao što su razvoj scenarija i pitching projekata te su povećana ulaganja u manjinske koprodukcije. Također je osigurana potpore u iznosu višem od 5 milijuna eura kroz Program MEDIA Kreativne Europe te potpora Eurimagesa u iznosu višem od 3.2 milijuna eura. "Aktualna situacija predstavlja prijetnju ne samo filmskoj industriji nego i hrvatskoj kulturi u cjelini. Zahtjevamo i zahtjevat ćemo da hrvatski film uvijek bude izvan kontrole političkog sustava, odnosno da hrvatska kinematografija održi svoj neovisan status koji joj omogućava da kvalitetno i uspješno djeluje bez pogodovanja političkim interesima i bez opterećenja političkim pritiscima te da politički vrh, bez obzira na stranačku pripadnost, prepozna i zaštiti dobrobit hrvatske filmske industrije za ekonomiju i ugled Hrvatske u svijetu", ističe u svom priopćenju Koordinacija Hrvatske udruge producenata i Društva hrvatskih filmskih redatelja.