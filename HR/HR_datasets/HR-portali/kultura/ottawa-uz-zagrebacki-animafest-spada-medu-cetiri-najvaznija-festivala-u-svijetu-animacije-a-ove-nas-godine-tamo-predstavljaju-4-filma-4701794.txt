Četiri domaća filma prikazuju se na cijenjenom Međunarodnom festivalu animiranog filma u Ottawi, čije se jubilarno 40. izdanje održava od 21. do 25. rujna. Riječ je o filmovima Planemo Veljka Popovića, #merrychristmas Chintis Lundgren i Dota Petre Zlonoga te manjinskoj koprodukciji Noćna ptica Špele Čadež, kako javlja HAVC. U glavnom natjecanju prikazuje se 'Planemo', znanstveno-fantastična alegorija o čovjeku izbačenom iz 'društvene orbite'. Scenarij, režiju, dizajn i montažu potpisuje Veljko Popović, za animaciju su bili zaduženi Siniša Mataić, Natalia Marcos i Kristijan Dulić, 3D modeliranje odradio je Milivoj Popović, a glazbu potpisuje Siniša Jakelić. Film je nastao u produkciji Lemonade 3D/Krupni kadar i koprodukciji 3D2D animatora, a za distribuciju je zadužen Bonobostudio.  U konkurenciji je i hrvatsko-estonska koprodukcija #merrychristmas u režiji nagrađivane autorice Chintis Lundgren, čiji je Život s Hermanom H. Rottom lani prikazan u festivalskom programu Međunarodna panorama. Ovaj jednominutni film je teaser za web/TV seriju Manivald i Absint zečevi koja se trenutno nalazi u ranoj fazi ravoja, a prikazuje Djeda Božićnjaka koji je imao jako dug dan…   Scenarij, montažu i animaciju potpisuje Chintis Lundgren, glazbu Franz Schubert, dok je producent Draško Ivezić bio zadužen i za oblikovanje zvuka. Produkciju potpisuje Adriatic Animation u koprodukciji s Chintis Lundgren Animations studio. Međunarodnu premijeru će u Ottawi imati slovensko-hrvatski film 'Noćna ptica' u režiji Špele Čadež. Film priča o ludoj noćnoj vožnji pijanoga jazavca, junaka "navučenog" na zov fermentiranih krušaka. Produkciju potpisuju Finta Film, RTV Slovenija i Bonobostudio. Noćna ptica djelomice je nastala u Hrvatskoj, na filmu je surađivala međunarodna ekipa, a domaće suradnike čine producentica Vanja Andrijević, montažerka Iva Kraljević i Mario Kalogjera, majstor u postprodukciji. Prizor iz animiranog filma 'Noćna ptica' Špele Čadež   U programu Međunarodna panorama prikazuje se 'Dota' u režiji Petre Zlonoge, film nastao povodom obilježavanja pedesetogodišnjice zagrebačkog Genre film festivala (GEFF, 1963.-1970.) na temu 'Antifilm i nove tendencije u filmu'. Riječ je o vizualno-auditivnom tkanju u kojem je osnova animirana linija, a potka ženski glas. Kroz rad i tijek vremena isprepliće se ono što je tkano i ona koja tka. Film je nastao u produkciji Kinokluba Zagreb, a o distribuciji također brine Bonobostudio. To je drugi film Petre Zlonoge u Ottawi: godine 2014. njezin animirani film Glad također je prikazan u programu Međunarodne panorame. Međunarodni festival animacije u Ottawi najveći je festival animacije u Sjevernoj Americi i jedan od najcjenjenijih festivala u svijetu, a po važnosti se ubraja u 'veliku četvorku' uz Animafest Zagreb te festivale u Annecyju i Hiroshimi. Za jubilarno 40. izdanje pristiglo je 2311 naslova iz 86 zemalja, a u službenu je konkurenciju izabrano njih 87, izvijestio je HAVC.