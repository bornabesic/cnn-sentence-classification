Knjige bez vlasnika su nesretne, a bez dobre knjige u ruci nesretni su čitatelji. Tom su se mišlju vodili u književnom klubu Booksa gdje je večeras u sklopu "Noći knjige" održana akcija “Svi za knjigu, knjiga za svakoga”. – Poanta cijele manifestacije jest podsjetiti na važnost knjiga te ih povezati s čitateljima. Mi smo to shvatili doslovno te odlučili pokrenuti akciju čija je ideja da svaka knjiga završi kod osobe koja je uistinu želi. Također, akciji privlačimo novu publiku – rekla je Ana Profeta iz Bookse gdje je tijekom cijele večeri svaki posjetitelj mogao uz donaciju od 10 kuna uzeti kući bilo koju knjigu s police. Planulo je više od 700 naslova, a kući je zadovoljno otišlo više od 500 osoba. Među njima je i Zagrepčanin Darko koji je prvi puta došao u Booksu baš zbog ove akcije.   – Jako mi se sviđa akcija jer ovdje ima puno različitih naslova, za mnoge od njih prvi put čujem. Prošao sam cijeli prostor već tri puta i svaki put ugledam nešto što me zanima – rekao je Davor koji je na kraju kući otišao s knjigom "Igre i ljudi" autora Rože Kajoa. Zaključio je da, iako ima osjećaj da tehnologija sve više zamjenjuje knjige, on i dalje više voli držati papir u ruci. A kako knjige nastaju, moglo se vidjeti u Knjigovežnici Grafikon u Marićevom prolazu. Otvorila je vrata za posjetitelje koji su impresionirano promatrali proces nastanka jedne knjige, od krojenja, šivanja, lijepljenja do završne obrade. Knjige su bile u centru pažnja diljem cijelog Zagreba gdje se Noć knjige obilježila šesti put. Tom je prigodom organizirano čak 255 različitih programa, a događanja se nastavljaju sve do 24. travnja kada manifestacija službeno završava. >> Dragi sine, čitam za tebe ovu knjigu iz zatvora... >> Priče za laku noć u bolnici 