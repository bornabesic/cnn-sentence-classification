Osobni predmeti Marilyn Monroe poput torbice, pisma profesoru Leeju Strasbergu, čekovne knjižice, dijamantnog i platinastog sata kreću na put oko svijeta sljedećeg tjedna prije "povijesne" dražbe u studenom.  "To je jedna od najvažnijih aukcija ikada organiziranih o Marilyn Monroe. Ta nam kolekcija pruža jedan od najintimnijih uvida u život te filmske legende", prokomentirao je Martin Nolan, glavni direktor aukcijske kuće Julien's Auctions. Radi se o "najširoj kolekciji različitih predmeta koji su pripadali slavnoj glumici, ikada ponuđenih na dražbi", piše u priopćenju aukcijske kuće. Tu su među ostalim njezini crteži olovkom, računi za vožnju taksijem, čekovna knjižica s detaljnim uvidom u njezine troškove 1962. i prijava poreza. Ti će predmeti biti izloženi od srijede u Londonu na mjesec dana, a potom će provesti mjesec dana u Irskoj te putovati na parobrodu Queen Mary 2. Na dražbi će se naći u Los Angelesu 19. i 20. studenoga istodobno kad i niz drugih predmeta i odjeće koje je glumica nosila na filmu.