Ministar kulture Zlatko Hasanbegović sastao se u utorak u Zagrebu s riječkim gradonačelnikom Vojkom Obersnelom i pročelnikom Odjela gradske uprave za kulturu Ivanom Šararom s kojima je razgovarao o riječkom HNK i nastavku suradnje Ministarstva i grada Rijeke u projektu Rijeka - EPK 2020. Ministar Hasanbegović izvijestio je riječkoga gradonačelnika Obersnela o kriterijima raspodjele sredstava Ministarstva kulture za 2016. godinu za program Hrvatskoga narodnog kazališta Ivana pl. Zajca u Rijeci, a riječki je gradonačelnik ministra upoznao s imenovanjem v.d. intendanta HNK-a Ivana pl. Zajca te najavio skoro raspisivanje natječaja sukladno zakonskim odredbama, priopćilo je Ministarstvo kulture. U razgovoru je istaknuta obostrana volja za nastavak suradnje između Grada Rijeke i Ministarstva kulture u projektu Rijeka ­- Europska prijestolnica kulture 2020. te je dogovoren skori sastanak ministra i gradonačelnika u Rijeci, na kojem bi se dogovorili konkretni zajednički EPK projekti za proračunsku 2017. godinu, dodaje se u priopćenju. Riječki je gradonačelnik, nakon objave Ministarstva kulture o sredstvima odobrenim za financiranje dramske djelatnosti po kojemu su riječkome HNK smanjena sredstva za ovu godinu, ministru uputio pismo u kojemu je izrazio zabrinutost zbog tog smanjenja te, uz ostalo, da je ono u prvoj godini provedbe projekta EPK "zabrinjavajuće i nejasno". Ministarstvo kulture tada je reagiralo priopćenjem u kojemu je, uz ostalo, navedeno kako smatra da repertoar toga kazališta ne ispunjava smjernice iz Pravilnika o kriterijima i standardima o osiguravanju sredstava za nacionalne kazališta te da prema izvješću za 2015. to kazalište nije utrošilo novac za programsku djelatnost Talijanske drame. Dosadašnji intendant HNK Oliver Frljić s dužnosti se povukao radi prelaska u tim za realizaciju projekta EPK, a ravnatelj Opere Marin Blažević predložen je za v.d. intendanta do raspisivanja novog natječaja.