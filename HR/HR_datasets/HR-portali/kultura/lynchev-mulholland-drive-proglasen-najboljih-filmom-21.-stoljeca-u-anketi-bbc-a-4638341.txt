Film redatelja Davida Lyncha 'Mulholland Drive' imenovan je najboljim filmom 21. stoljeća u anketi BBC Culturea. 177 kritičara sa svih kontinenata svijeta osim Antarktike sudjelovalo je u stvaranju ovog popisa koji uključuje i filmove nastale 2000. godine, unatoč tome što 21. stoljeće formalno počinje tek 1. siječnja 2001. godine. 'Što možemo uopće nazvati novim klasikom? Koji od novijih filmova može stajati rame uz rame s Kumom, Pravilima igre, Tragačima, Sedam samuraja ili Građaninom Kaneom?', pitaju se. 'Mulholland Dr. nam je došao uklet. Odbijen je kao pilot televizijske serije, navodno zbog konfuzne priče, glumica koje su smatrane prestarima, uznemirujućih slika i pojavljivanja stare hollywoodske zvijezde Ann Miller u sceni gdje puši cigaretu. Lynchev film je maštarija o seksu, samoubojstvu i 'silenciju'. On je također Amerika, lijepa i bizarna istovremeno, romantična, disfunkcionalna, okrutna i apsurdna. Mi volimo filmove, cijeli svijet voli filmove, no američka često nastrana i nadrealna težnja ka glamuru, kada se okrene naopačke može zastrašujuća kao najgora noćna mora', piše kritičarka Kim Morgan.   Ponukani činjenicom da se u njihovoj prošlogodišnjoj anketi o 100 najboljih američkih filmova pojavilo svega šest filmova od 2000. do danas, BBC je odlučio pokazati da su u 21. stoljeću nastali filmovi o kojima se može diskutirati kao o vrijednim naslovima i koji će izdržati test vremena. BBC-evim popisom dominiraju filmovi američkih redatelja, njih 35 je uvršteno na listu. Američke redatelje po brojnosti filmova na popisu slijede Britanci i Francuzi, oboje s po devet filmova te Nijemci s pet filmova. Filmovi na engleskom jeziku također dominiraju popisom, njih čak 57 nalazi se na listi. Nakon filmova na engleskom, najbrojnijih su oni na francuskom (13), španjolskom (4), mađarskom (3), mandarinskom (3) i  tajskom (3). Najviše filmova s liste, njih čak 90, snimili su muškarci, dok su žene samostalno režirale svega devet filmova s popisa (12 ako se uključe filmovi koje su režirale žene i muškarci u tandemu). Istovremeno, 31 posto kritičara koji su sudjelovali u anketi su žene. Muški kritičari su u najvećem broju kao najbolji film istaknuli konačnog pobjednika 'Mulholland Drive', dok su ženski kritičari najviše glasovali za drugoplasirani film 'In the Mood for Love', film Kar-wai Wonga s dominantnom temom nevjere. Najviše plasirani film koji je režirala žena je 'Izgubljeni u prijevodu' Sofije Coppole i on se nalazi na 22. mjestu. Najbolje plasirani dokumentarni film je 'The Act of Killing' redatelja Joshue Oppenheimera iz 2012. godine koji se nalazi na 14. mjestu. Šest se redatelja na popisu pojavljuje s tri filma, to su Wes Anderson (Moonrise Kingdom, The Royal Tenenbaums i The Grand Budapest Hotel), Apichatpong Weerasethakul (Syndromes and a Century, Tropical Malady i Uncle Boonmee Who Can Recall His Past Lives), Christopher Nolan (Inception, The Dark Knight, Memento), Joel i Ethan Coen (A Serious Man, Inside Llewyn Davis i No Country for Old Men), Michael Haneke (Amour, Caché, The White Ribbon) i Paul Thomas Anderson (Inherent Vice, The Master, There Will Be Blood). Godine 2012. i 2013. najbolje su zastupljene na popisu, po devet filmova iz svake godine našlo je svoje mjesto u odabiru kritičara. Samo je jedan film iz 2016. godine stavljen na listu, to je film Maren Ade 'Toni Erdmann'. 'Mulholland Drive' koji je pobijedio u glasovanju kritičara u kina je izašao 2001. godine. Popis 100 najboljih filmova 21. stoljeća prema anketi BBC Culturea u kojoj je sudjelovalo 177 kritičara diljem svijeta pročitajte OVDJE, mi vam donosimo 25 najbolje plasiranih. 1. Mulholland Drive (David Lynch, 2001)2. In the Mood for Love (Wong Kar-wai, 2000)3. There Will Be Blood (Paul Thomas Anderson, 2007)4. Spirited Away (Hayao Miyazaki, 2001)5. Boyhood (Richard Linklater, 2014)6. Eternal Sunshine of the Spotless Mind (Michel Gondry, 2004)7. The Tree of Life (Terrence Malick, 2011)8. Yi Yi: A One and a Two (Edward Yang, 2000)9. A Separation (Asghar Farhadi, 2011)10. No Country for Old Men (Joel and Ethan Coen, 2007)11. Inside Llewyn Davis (Joel and Ethan Coen, 2013)12. Zodiac (David Fincher, 2007)13. Children of Men (Alfonso Cuarón, 2006)14. The Act of Killing (Joshua Oppenheimer, 2012)15. 4 Months, 3 Weeks and 2 Days (Cristian Mungiu, 2007)16. Holy Motors (Leos Carax, 2012)17. Pan's Labyrinth (Guillermo Del Toro, 2006)18. The White Ribbon (Michael Haneke, 2009)19. Mad Max: Fury Road (George Miller, 2015)20. Synecdoche, New York (Charlie Kaufman, 2008)21. The Grand Budapest Hotel (Wes Anderson, 2014)22. Lost in Translation (Sofia Coppola, 2003)23. Caché (Michael Haneke, 2005)24. The Master (Paul Thomas Anderson, 2012)25. ​Memento (Christopher Nolan, 2000)