Debitantski film Hane Jušić "Ne gledaj mi u pijat" proglašen je najboljim filmom glavnog programa, a Arijana Čulina nagrađena je za najbolju žensku ulogu na 45. izdanju međunarodnog filmskog festivala FEST koje je sinoć završilo u Beogradu. Međunarodni žiri u sastavu: Srdan Golubović (predsjednik), Branka Katić, Dalibor Matanić, Čedomir Kolar i Sergej Trifunović, dodijelio je redateljici Hani Jušić i producentici Ankici Jurić Tilić nagradu Beogradski pobjednik uz obrazloženje: "Svježina i nemilosrdnost kojom se autorica obračunava s rodnim gradom osvojio je žiri i publiku FEST-a. Vrlo zrelo i precizno, uz dosljedan vizualni kod predstavlja nam uranjanje u intimu djevojke koja mora preuzeti ulogu glave disfunkcionalne obitelji i da se istovremeno bori sa svojim seksualnim oslobađanjem i odrastanjem ne bi li isplivala iz obiteljske tamnice”. Žiri je splitskoj kazališnoj glumici Arijani Čulini koja je ulogom Marijanine majke Vere debitirala na filmu dodijelio nagradu za najbolju žensku ulogu. ”Čulina je debitirala na filmu na fascinantan način. Suptilnost, autentičnost i uvjerljivost kojom tumači ulogu majke bliži se dokumentarnom izrazu kojim postiže univerzalnost koja se izdiže iznad mjesta radnje. Minijaturne glumačke bravure, ogoljenost i preciznost sve su odlike odlične glumice koja je napokon dočekala priliku da se predstavi filmskoj publici", stoji u priopćenju žirija. U utrci za glavnu nagradu FEST-a, diplomu i prateći iznos od 10.000 eura koji je pripao filmu "Ne gledaj mi u pijat", sudjelovalo je 15 ostvarenja iz 12 svjetskih zemalja. "Ne gledaj mi u pijat" film je o odrastanju i obiteljskim odnosima. Junakinja filma je Marijana Petković (Mia Petričević), čija se svakodnevica vrti isključivo oko njene obitelji. Petkovići žive doslovno jedan na drugome u minijaturnom stanu, međusobno se dovodeći do ludila. Film je premijerno prikazan u programu Dani autora (Giornate degli autori) u sklopu 73. Međunarod-nog filmskog festivala u Veneciji, nakon čega je bio prikazan u programima međunarodnih filmskih festivala u Varšavi, Rejkjaviku, Vancouveru, Tokiju i Valladolidu (Seminci). Ovjenčan je nagradom FEDEORA-e u Veneciji, Posebnim priznanjem u Vrašavi, Nagradom za režiju u Tokiju, Nagradom za najbolji dugometražni film u natjecateljskom programu Meeting Point na Seminciju te posebnim priznanjem žirija 13. Zagreb Film Festivala. Film "Ne gledaj mi u pijat" nastao je u produkciji zagrebačke tvrtke Kinorama; u koprodukciji s tvrtkom Beofilm (Danska) i Hrvatskom radiotelevizijom. Razvoj i proizvodnju podržao je Hrvatski audiovi-zualni centar, a proizvodnju Danski filmski institut i nadnacionalni europski fond Eurimages.  >>Mia Petričević najbolja glumica festivala u Bratislavi >>Etiketu filmske nade osjećam kao uteg oko vrata, draže mi je biti autsajderica koja iznenadi dobrim filmom​