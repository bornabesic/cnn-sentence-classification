U nedjelju, 2. listopada u Hrvatskom narodnom kazalištu u Zagrebu održat će se zagrebačka premijera dječje predstave, mjuzikla ''Matilda''. Predstava počinje u 19 sati,a nakon premijere održat će se promocija CD izdanja ''Matilda Original Soundtrack'' i svečani domjenak u foajeu HNK. Autori mjuzikla su Marijana Nola (libreto) i Neno Belan (autorska glazba). Promociji će prisustvovati svi izvođači koji su sudjelovali u nastanku originalnog soundtracka s glazbenim brojevima koji su osvojili dječja srca. Iza projekta ''Matilda Original Soundtrack'' stali su brojni slavni estradni umjetnici koji su svojim doprinosom potpomogli Međunarodni dječji festival u Šibeniku. Na promociji CD-a osobno će nastupiti Oliver Dragojević, Zorica Kondže, Vanna, Marijan Ban, Davor Gobac, Jelena Rozga, Maja Posavec i Luka Nižetić. Tematsku pjesmu ''Dječji svijet'' izvest će Neno Belan uz pratnju zborova Zdravo maleni (Šibenik) i Pahuljice (Zagreb). Uvijek kreativan i pun elana, i nakon 30 godina profesionalne glazbene karijere, Neno Belan i dalje traži nove izazove kroz koje se iznova može dokazati. Spajanje glazbenog i kazališnog miljea pokazalo se kao dobar potez. „Ja sam presretan jer ovo je jedan od bitnijih momenata u mojoj karijeri koji otvara novi put i novo razmišljanje što se tiče glazbe.'' Predstava ''Matilda'' premijerno je izvedena prošle godine na glavnoj Ljetnoj pozornici Međunarodnog dječjeg festivala ispred šibenske katedrale, a tijekom godine doživjela je veliki uspjeh među djecom. Godina prikazivanja mjuzikla obilježena je i objavom originalnog albuma ''Matilda Original Soundtrack'' s glazbenim brojevima koji imaju tendenciju postati dječji evergreeni. U posljednjih je šest godina Neno skladao glazbu za tri dječja mjuzikla – ''Buratino'' 2010., ''Matilda'' prošle godine i za ovogodišnjeg ''Čarobnjak iz Oza''. Sva tri mjuzikla predstavljena su na MDF-u, režirala ih je Nina Kleflin.  Prodaja ulaznica na blagajni HNK Zagreb od 10 do 13 i od 16 do 19 sati. Subotom od 10 do 13 sati i 90 minuta prije predstave. On-line prodaja preko portala Mojekarte.hr Cijena ulaznice je 50 kn. 