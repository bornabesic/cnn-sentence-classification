Od Danila Bećkovića, redatelja regionalne hit komedije 'Mali Budo', stiže nova komedija 'Jesen samuraja', sa scenarijem koji budi uspomene na filmove kao što su 'Jerry Maguire', 'Rocky' i 'Karate kid'.  Riječ je o romantičnoj komediji koju je do sada u regiji pogledalo preko 150.000 ljudi, a koja se stilski oslanja na veliki regionalni kino hit film 'Mali Budo'. Glavni glumac je opet Petar Strugar koji u filmu glumi Vladicu, profesionalnog karate borca, šarmantnog veseljaka koji je nekada bio veliki talent, ali nije napravio veliku karijeru zbog prevelike sklonosti noćnim provodima. Po završetku karijere vraća se u rodni grad i zaljubljuje se u Snježanu (Hristina Popović) te se veže za nju i njezinog sina Vukašina. Vladica se želi brinuti o njima, ali shvaća da ne može raditi ništa osim karatea. Njegova potraga za poslom koji bi mu omogućio da se brine o obitelji koju je upravo počeo stvarati, dovodi ga u niz urnebesnih situacija. Jesen samuraja ima elemente ljubavnog filma, borilačkog filma i komedije. U filmu još glumi regionalna glumačka ikona Vesna Trivalić, te Nikola Kojo, Sergej Trifunović, Andrija Milošević, Katarina Žutić i Miodrag Miki Krstović. Veliko iznenađenja je i pjevačka zvijezda Aca Lukas kojemu je ovo prva uloga u filmu. Film će se prikazivati u kinima od 24.11. u distribuciji Blitza.