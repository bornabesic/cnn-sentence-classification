ZAGREB - Ovogodišnje, 14. izdanje Zagreb Film Festivala organizatori ističu kao najveće dosad - osim što je bilo najviše gostiju, očekuju i rekordan broj gledatelja, no konačni rezultati znat će se nakon projekcija u nedjelju, kojima festival završava.   "Imali smo oko dvije stotine gostiju, ali i više publike nego prošle godine, bilo je nekoliko potpuno rasprodanih dvorana", rekao je direktor festivala, Boris T. Matić za Hinu.   Festival se po drugi put održao u studenom, a ne u listopadu, što se još prošle godine pokazalo kao dobra odluka, s obzirom da je tako lakše osigurati veći broj kvalitetnih naslova s jesenskih međunarodnih festivala.   Matić kaže kako ne zna je li promjena termina uvjetovala i porast posjetitelja ili su to pak bili zanimljivi gosti koje su doveli u Zagreb, no drago mu je da ruše rekorde.   "Svake godine govorimo da ćemo imati bolji i veći festival, no neskromno mogu reći da je ovo bio najveći festival dosad ", ističe Matić.   Kako to obično biva, pripreme za iduće izdanje festivala već su počele i već se zna da su potrebne i neke promjene, s obzirom na to da, kaže Matić, organizacija tako velikog festivala, koji sve više i raste, zahtijeva veći proračun i veći broj suradnika. ZFF Sata Cissokho     "Pokušat ćemo zaposliti još ljudi da bi rasteretili ekipu u zadnja dva mjeseca pripreme festivala. Ovo nije samo festival, nego i ZFF dijeta, mislim da mi je ekipa u proteklih devet dana izgubila između 200 i 300 kilograma",  napomenuo je.   Najavio je i da će iduće godine još više ojačati edukativni program "Industrija", u okviru kojega se za sve one koji žele ući u dublje u tematiku same filmske proizvodnje održalo niz radionica, predavanja, panela.   "U tom smo programu imali nevjerojatan skok, bilo je čak dvostruko ili trostruko više sudionika i posjetitelja nego na prošlim izdanjima", rekao je.   Matić je zadovoljan svim ovogodišnjim nagradama, a za laureata u dugometražnoj kategoriji, egipatski film "Sukob" Mohameda Diaba, kaže da je savršeno režiran, ali na neki način i edukativan jer daje nova saznanja o nedavnim revolucionarnim zbivanjima u Egiptu.     U proteklih devet dana na više festivalskih lokacija, od kina Europa i kina Tuškanac do Muzeja suvremen umjetnosti, prikazano je više od stotinu filmova.   Među trinaest filmova dugometražne konkurencije bile su čak četiri hrvatske produkcije i koprodukcije, među kojima je najveći interes izazvao film "Ne gledaj mi u pijat" Hane Jušić, koji je i žiri nagradio Posebnim priznanjem, obećavši da će nastaviti pratiti rad te nadarene mlade redateljice.   Kao što je i sam žiri primijetio, taj je film napunio čak i jutarnju projekciju u kinu Tuškanac što se, rečeno je publici uoči filma, dogodilo prvi put u povijesti festivala.   Za ovogodišnji glavni program odabrani su žanrovski raznoliki filmovi, bilo je tu komedija i drama, no najveći broj trilera, odnosno drama s elementima trilera i obratno.   Među njima su se istaknuli "Noćne životinje", novi film modnog kreatora Toma Forda, križanac vesterna i trilera "Psi" rumunjskog redatelja Bogdana Mirice, belgijski "Flamansko nebo" Petera Monsaerta i "Miran čovjek" kinesko-kanadskog redatelja Johnnyja Maa.   Od ove godine natjecateljski program "Ponovno s nama" na ZFF je doveo i svog starog znanca, jednog od najistaknutijih rumunjskih redatelja Cristija Puiua koji je predstavio svoj film "Sieranevada", hrvatsku manjinsku koprodukciju kojom je i pobijedio.   U sklopu ZFF-a počela je i retrospektiva istaknutog njemačkog redatelja Andreasa Dresena, koja će u Goethe institutu do 14. prosinca prikazati još četiri autorova odabrana djela.   Festival je organizirao i projekcije debitantskih ostvarenja danas uspješnih i poznatih irskih redatelja u programu "Moj prvi film", ponajbolje komedije istočnoeuropske kinematografije te izbor najosebujnijih predstavnika 'mockumentaraca'.   Među dvanaest festivalskih programa bila je i  "Bibijada" za djecu koja je svoj deseti rođendan proslavila uz film i tortu.   Dio programa prikazan je u Splitu, Rijeci i Varaždinu, a ZFF u studenom i prosincu putuje još u Čakovec i Samobor.   Za nedjelju, posljednji dan festivala, priređen je izbor filmova iz ovogodišnjeg programa, uključivši i nagrađene.