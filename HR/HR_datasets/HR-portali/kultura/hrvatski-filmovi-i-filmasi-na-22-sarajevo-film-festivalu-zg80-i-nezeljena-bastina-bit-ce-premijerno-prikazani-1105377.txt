Osim filmova u natjecateljskim i nenatjecateljskim programima ovogodišnjeg Sarajevo film festivala (SFF), premijerno će se prikazati i dugometražni prvijenac Igora Šeregija "ZG80" te dokumentarni film "Neželjena baština" Irene Škorić, priopćio je Hrvatski audio-vizualni centar (HAVC).  Već tradicionalno, domaći naslovi prikazat će se i u sklopu programa Festival mediteranskog filma Split te Zagreb Film Festivala (najbolje od Kockica). Filmaši iz Hrvatske svoje su mjesto pronašli i u selekciji CineLink, a sedmero mladih i perspektivnih filmskih profesionalaca sudjelovat će u jubilarnom 10. izdanju programa "Talents Sarajevo". Uz to u sklopu programa "Docu Rough Cut Boutique" predstavit će se projekt "F**k YU" redateljica Marije Ratković Vidaković i Dinke Radonić nastao u produkciji HFS-a. U glavnom natjecateljskom programu dokumentarnih filmova Sarajevo Film Festivala, koji se održava od 12. do 20. kolovoza, prikazat će se četiri domaća naslova: "Iza lica zrcala" redateljice Katarine Zrinke Matijević, "Kino otok" u režiji Ivana Ramljaka, te njemačko-srpsko-hrvatska koprodukcija "Četiri pasoša" Mihajla Jevtića (hrvatski koproducent je Fade In) i srpsko-hrvatska koprodukcija "Zid smrti, i tako to" Mladena Kovačevića (hrvatski koproducent je Restart).  Uz te, u natjecateljskom programu kratkometražnih filmova prikazuje se "Zvir" u režiji Miroslava Sikavice. U natjecateljskom programu dugometražnih filmova izvan konkurencije prikazat će se hrvatski naslov "Transmania" grupe od 15 redatelja (Dalibor Matanić, Sonja Tarokić, Hana Jušić, Bobo Jelčić, Zvonimir Jurić, Vlatka Vorkapić, Jasna Zastavniković, Filip Šovagović, Ivan Salaj, Tanja Golić, Petar Orešković, Stanislav Tomić, Edi Mužina, Ivan Sikavica, Sara Hribar). Program "U fokusu", koji donosi najbolja ostvarenja regionalne kinematografije, prikazuje još tri domaća naslova: "S one strane" u režiji Zrinka Ogreste, te dvije manjinske koprodukcije, "Trema" redatelja Yorgosa Zoisa i "Sieranevada" Cristija Puiua. U programu "Pretpremijera" prikazuju se tri hrvatska naslova: "ZG80" Igora Šeregija te dvije manjinske koprodukcije; "Oslobođenje Skoplja" Rade i Danila Šerbedžije i "Dnevnik mašinovođe" Miloša Radovića. Također, u istom se programu prikazuju dvije epizode televizijske serije "Novine" u režiji Dalibora Matanića, dok program "Suočavanje s prošlošću" premijerno prikazuje dokumentarni film "Neželjena baština" Irene Škorić.  U sklopu programa Otvoreno kino (Open air), koji osim premijera novih bosanskohercegovačkih filmova donosi izuzetno kvalitetnu europsku produkciju, nezavisnu američku produkciju, te filmove iz bliže dokumentarne produkcije, prikazat će se dugometražni igrani film "Dobra žena" Mirjane Karanović. Isti će se naslov prikazati i u sklopu programa "Bosanskohercegovački Film", koji prikazuje gotovo svu godišnju filmsku produkciju u BiH ali i filmove autora koji žive i rade u inozemstvu.  U sklopu programa Festival mediteranskog filma Split u Sarajevu će se prikazati tri kratkometražna igrana i jedan animirani hrvatski film; "Lula & Bručke" Igora Jelinovića, "Minjonja njanjonja" Josipa Lukića, "Ritki zrak" Šimuna Šituma i "Planemo" Veljka Popovića. Zagreb Film Festival (najbolje od Kockica) pak donosi pet kratkometražnih igranih naslova: "Igra malog tigra" Jasne Nanut, "Piknik" Jure Pavlovića, "Indonezija" Darije Blažević, "Belladonna" Dubravke Turić i "Zvjerka" Daine O. Pusić.  CineLink, Talents Sarajevo, Docu Rough Cut Boutique, Dječji program Koprodukcijski market CineLink predstavlja najperspektivnije regionalne dugometražne projekte u fazi razvoja i financiranja, a u njegovu su selekciju uvrštena tri projekta hrvatskih autora, "Mare" švicarsko-hrvatske redateljice Andree Štaka i produkciji Okofilm Productions, "Illyricvm" u režiji Simona Bogojevića Naratha i produkciji Kinorame te "Samo zatvori oči" u režiji Jure Pavlovića i produkciji Sekvence. Na 10. jubilarnom Talents Sarajevo, programu Sarajevo Film Festivala namijenjenom mladim filmskim profesionalcima iz regije, sudjeluje i sedmero mladih profesionalaca iz Hrvatske. Riječ je o glumicama Juditi Franković i Dariji Karić te glumcu Ediju Ćeliću, producentici Tajani Bakota, scenaristu Ivanu Turkoviću Krnjaku, snimateljici Dubravki Kurobasa i redateljici Silvi Ćapin, koja će u programskom segmentu Pack&Pitch pod stručnim mentorstvom raditi na svom projektu Tajnice (produkcija Eclectica).  Docu Rough Cut Boutique Sarajevo film festivala namijenjen je dokumentarnim projektima u završnoj fazi montaže. Autori pet odabranih projekata na Docu Rough Cutu pet će dana raditi s vrhunskim europskim stručnjacima za dokumentarni film. U sklopu tog programa predstavit će se i domaći projekt "F**k YU" redateljica Marije Ratković Vidaković i Dinke Radonić nastao u produkciji Hrvatskog filmskog saveza. Dječji program prikazuje manjinsku koprodukciju "Dobro utrošeno poslijepodne" u režiji Martina Turka (direktor fotografije je Radislav Jovanov Gonzo, montažer Tomislav Pavlic, a hrvatski koproducent Studio dim).  Ovogodišnji SFF 12. kolovoza otvara kultni film "Taksist" (Martin Scorsese, 1976.), a tom će prilikom Robertu De Niru (1943.) koji je u filmu odigrao glavnu ulogu biti uručeno prvo Počasno Srce Sarajeva za životno djelo za izuzetan doprinos filmskoj umjetnosti – najveće priznanje Sarajevo Film Festivala. >> Večernjakov novinar na filmskom festivalu: Fascinantna češka Pustinja dokaz je da su serije postale ravnopravne filmovima 