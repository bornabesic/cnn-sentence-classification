Najpopularniji američki servis za online stream multimedijskih sadržaja Netflix otkupio je prava za prikazivanje hvaljenog hrvatskog filma „Ti mene nosiš“, scenaristice i redateljice Ivone Juka u produkciji produkcijske kuće 4 film. Tako je „Ti mene nosiš“ postao prvi film ne samo iz Hrvatske, već iz cijele regije, koji se nalazi u ponudi Netflixa. Gigantski video-on-demand servis od siječnja je dostupan u gotovo svim zemljama, što znači da će „Ti mene nosiš“ imati priliku pogledati preko 75 milijuna ljudi diljem svijeta. „Izuzetno sam ponosna što je "Ti mene nosiš" prvi film iz regije za kojeg je Netflix otkupio prava za cijeli svijet. Time je hrvatski film dobio najveću distribuciju u svijetu. Za razliku od ograničene distribucije hrvatskog filma u europskim kinima, koja traju tek mjesec ili dva, i to uglavnom u art-house kinima, naš film moći će preko Netflixa gledati široko gledateljstvo, i to narednih pet godina“, izjavila je Anita Juka, producentica filma. „Ti mene nosiš“ prikazan je na više od 20 međunarodnih filmskih festivala, a do sada je ovjenčan s ukupno 9 nagrada, od kojih se posebno ističu dva Grand Prixa za najbolji film (Avvantura Film Festival i LET'S CEE Film Festival), kao i Zlatna mimoza za najbolju režiju u Herceg Novom. Velikim pohvalama od strane gledatelja pridružila se i struka, koja je najveće nacionalno priznanje u kulturi za 2015. godinu – nagradu Vladimir Nazor – uručila upravo Ivoni Juka za scenarij i režiju filma „Ti mene nosiš“.   „Jako sam sretna što će naš film biti dostupan tako širokom gledateljstvu. Ovo je sjajno priznanje kvaliteti našeg filma i fantastičan komercijalni uspjeh, koji dokazuje da je „Ti mene nosiš“ jednako zanimljiv kao i svjetski hitovi koji se nalaze u Netflixovoj ponudi“, izjavila je Ivona Juka. U filmu glume najveće zvijezde iz regije poput Lane Barić, Vojislava Brajovića, Nataše Janjić, Helene Beljan, i brojnih drugih. „Ti mene nosiš“ nominiran je za Najbolji europski film godine koju dodjeljuje prestižna Europska filmska akademija, a našao se i u utrci za Oscara za najbolji strani film, kojeg dodjeljuje Američka akademija filmskih znanosti i umjetnosti. Kvalitetu i uspjeh filma očito je zamijetio i Netflix, platforma koju mnogi diljem svijeta nazivaju „televizijom budućnosti“.