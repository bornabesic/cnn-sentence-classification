Prošla je već godina dana otkako su do nas iz Madrida stigle vijesti o senzacionalnom debiju koji je u tamošnjoj Operi Kraljevskog kazališta imala Lana Kos u naslovnoj ulozi Verdijeve opere Luisa Miller. Hrvatska sopranistica od tada je nastavila nizati međunarodne uspjehe. Bila je Mimi u Trstu, a nakon što se u Verdijevoj godini proslavila kao Violetta u raskošnoj produkciji Traviate u veronskoj Areni, s tom je ulogom prošlog ljeta gostovala u Cagliariju, a upravo ovih dana potvrđen je budući angažman u Torinu. Poziz iz Kölna morala je odbiti zbog pretrpanog kalendara. Gostovala je i u Macau, a u Vilniusu je na premijeri Fausta svom repertoaru dodala i Marguerite. Posljednji je trijumf imala u Beogradu. Tamo je veliki plakat na pročelju Narodnog pozorišta s njezinim portretom nedavno najavio izvedbu Verdijeva Trubadura. Bio je to, ovacijama ispraćen, debi Lane Kos u zahtjevnoj ulozi Leonore, s kojom će na jesen otvoriti opernu sezonu u Grazu, tijekom koje će otpjevati čak petnaest predstava Trubadura. Život pjevačice koja se polako i sigurno uspinje prema vrhuncima svoje karijere izuzetno je dinamičan. Nakon Beograda otputovala je u Graz na fotosession za promociju Trubadura, a odatle, skupa sa sinom Adamom, produžila je u Firencu, na otvaranje 80. izdanja festivala Maggio fiorentino s premijerom Don Carla koju je dirigirao Zubin Mehta, a režirao Lanin životni partner Giancarlo del Monaco. I to je bila prilika za još jednu audiciju, samo jednu u nizu proteklih mjeseci. – Promijenila sam agenciju i otvaraju mi se vrata Amerike – rekla nam je ovih dana Lana Kos u Zagrebu, gdje je njen dom u koji se ona i Giancarlo vraćaju nakon svakog trijumfa u svijetu. Obećavajuće audicije imala je u Dallasu i u Metropolitanu. Tamo su od agencije koja je zastupa zatražili kompletan Lanin raspored sljedećih nekoliko godina, a netko će iz New Yorka doći i u Graz čuti njezinu Leonoru. Jednako uspješnu audiciju Lana je imala i u milanskoj Scali, a ovih dana i u Barceloni. – Lana ima već nekoliko ugovora u džepu o kojima još ne smije govoriti prije nego njezine predstave najave kazališta koja su je angažirala – ubacuje se u naš razgovor Giancarlo, čije su iskustvo i savjeti Lani dragocjeni, odmah nakon satova s ruskom pedagoginjom Ljudmilom Ivanovom koja joj je učiteljica još otkako je imala sedamnaest godina. – Karijera se gradi s “ne”, a ne “da” – govori Lana dok nam objašnjava kako je ove godine morala odbiti veliku turneju sa “Seviljskim brijačem” Amsterdamske opere, da bi bila fizički i psihički spremna i odmorna za pokuse u Grazu, koji počinju već u kolovozu. Odbila je i Veronu, koja joj je nudila Gildu u Rigolettu. – Tu ulogu nikada nisam pjevala i to bi, u repertoarnom smislu, za mene bio korak natrag. Nakon Violette ipak logično slijedi Leonora – govori sopranistica te sa sjajem u očima opisuje vokalnu metamorfozu kroz koju trenutačno prolazi, od lirskog prema nekoj vrsti dramatskog koloraturnog soprana, očito se veseleći novim izazovima. Isto tako, još prije dvije godine zahvalila se Stockholmu na ponudi “Krabuljnog plesa” smatrajući da je za ulogu Amelije još prerano. Pošto je nove uloge uvijek poželjno isprobati na “manjim” pozornicama, osobito se veseli susretljivosti koju joj iskazuje direktor beogradske Opere maestro Dejan Savić nudeći joj da sama izabere naslove koje želi tamo pjevati. Dogovaraju Tatjanu, Neddu i Butterfly... Međutim, na pomolu je i angažman u opernoj kući koja je za Lanu Kos već godinama zatvorena, zbog nekih, kako kaže Giancarlo, “misterioznih i sasvim provincijalnih razloga”. To je Opera zagrebačkog HNK, u gradu u kojem živi. – Neugodno mi je kada me brojni prijatelji pitaju kada će me moći čuti u Zagrebu, a ja nemam odgovor na to pitanje. Jednostavno, nitko me u ovom gradu ne zove, a moj telefonski broj je isti već godinama i svi ga imaju – govori Lana. – Zagrebačka Opera nema pravo na taj se način odnositi prema Lani – mnogo je oštriji Giancarlo. Na sreću, ovaj tekst možemo zaključiti viješću koja će hrvatske obožavatelje Lane Kos razveseliti jednako, ako ne i više nego njezini budući mogući nastupi u Scali ili Metropolitanu. Lanin su broj napokon okrenuli i u tajništvu Opere HNK. Razgovor s ravnateljem Opere maestrom Barezom trebao bi se dogoditi u sljedećih desetak dana. Nestrpljivo čekamo da vas obavijesti o rezultatu.