Poljski institut Ordo Iuris zatražio je od Vijeća Europe da reagira na "poticanje mržnje" u slučaju predstave redatelja Olivera Frljića koja je u subotu premijerno izvedena u Varšavi.   Navedeni institut također je ponudio besplatnu pravnu pomoć svim gledateljima "čija su vjerska uvjerenja bila povrijeđena". Šef te ustanove je Aleksander Stepkowski, inače autor inicijative o apsolutnoj zabrani abortusa, što je prošle godine izazvalo masovne ulične prosvjede žena u Poljskoj.  Frljićeva nova predstava 'Kletva' adaptacija je drame poljskog pisca Stanisława Wyspiańskog iz 1899. godine, koja govori o suši u malom gradiću koju je lokalni svećenik proglasio Božjom osvetom zbog grijehova mještana. No, oni su pak krivnju za sušu svalili na svećenika koji je imao dvoje djece i živio s njihovom majkom.   Visoki predstavnik Katoličke crkve u Poljskoj kazao je da je kršćanski simbol križa bio oskrvnut tokom predstave, a da je vrijeđan i pokojni papa Ivan Pavao II, "što je Poljacima naročito bolno", kako prenosi Poljski radio.   Kritičari su se obrušili na predstavu zbog scena u kojima su strojnice izrađene u obliku religijskih simbola, te se pojavljuju prizori seksa s liderom Katoličke crkve, koji je prikazan kao da će biti smaknut.   Jučer se ispred kazališta Teatr Powszechny u Varšavi okupilo stotinjak nacionalista koji su prosvjedovali protiv predstave za koju smatraju da vrijeđa poljsku tradiciju i kršćanske vrijednosti.