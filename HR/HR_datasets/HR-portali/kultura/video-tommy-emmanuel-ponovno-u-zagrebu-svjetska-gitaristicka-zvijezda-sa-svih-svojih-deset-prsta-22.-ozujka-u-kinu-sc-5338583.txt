ZAGREB – Osam godina nakon posljednjeg samostalnog nastupa u Zagrebu, jedna od najvećih gitarističkih zvijezda današnjice, australski glazbenik Tommy Emmanuel nastupit će 22. ožujka 2017. godine u kinu Studentskog centra u Zagrebu.   Ovaj slavni gitaristički virtuoz najpoznatiji je po posebnoj fingerstyle tehnici sviranja sa svih deset prstiju. U četiri desetljeća dugoj i nadasve bogatoj karijeri nanizao je brojna priznanja za svoj rad, nagrade i nominacije te među ostalim i jedno od najvećih priznanja u gitarističkom svijetu, titulu Certified Guitar Player koju mu je dodijelio Chet Atkins, a koju nosi svega pet glazbenika na cijelom svijetu. Inspirirao je mnoge mlade, nadolazeće glazbenike te ispisao pozamašan popis suradnji s poznatim glazbenim imenima.   Svaki njegov koncert putovanje je u nepoznate glazbene predjele, vijuganje između raznih glazbenih stilova i istraživanje iskrenosti zvuka. Izbjegava ponavljanja i većinom improvizira, prihvaćajući nesavršenosti kao savršeni dio nastupa jer kod njega "sve je u osjećaju glazbe". Često istovremeno ubacuje različite dijelove u svoj materijal i djeluje kao one-man band ili čak, bolje rečeno, gitaristički orkestar.   Zagrebačkoj publici vraća se u sklopu turneje It's Never Too Late na kojoj predstavlja istoimeni studijski album. U kinu Studentskog centra 22. ožujka s početkom u 20 i 30 sati čeka vas mali, intiman koncert i jedinstveni doživljaj koji jednostavno ne smijete propustiti.   Ulaznice će biti moguće kupiti od 1. prosinca po cijeni već od 189 kn u sustavu i na svim prodajnim mjestima Eventima.