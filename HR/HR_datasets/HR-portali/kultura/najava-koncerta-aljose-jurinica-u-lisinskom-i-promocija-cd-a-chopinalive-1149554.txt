Na današnjoj konferenciji za medije u Koncertnoj dvorani Vatroslava Lisinskog ravnatelj Dražen Siriščević pozdravio je sve ljubitelje glazbe i one koji će tek postati ujedno predstavljajući hrvatskog pijanistu mlađeg naraštaja Aljošu Jurinića. Naglasio je kako mu je izuzetno drago što se cd pod nazivom Chopinalive promovira par dana prije velikog Aljošinog koncerta u sklopu ciklusa Lisinski subotom. U ime tvrtke Cristoforium art koja je ujedno i izdavač ovoga cd-a riječ je preuzeo gospodin Krešimir Starčević. Podsjetio nas je na najvažnija i najrecentnija Aljošina priznanja. Istaknuo je pobjedu na Međunarodnom pijanističkom natjecanju Robert Schumann u njemačkom Zwickauu 2012. godine, ulazak u finale najprestižnijeg pijanističkog natjecanja u svijetu Frederic Chopin u Varšavi 2015. godine te lauret Natjecanja Kraljice Elizabete u Belgiji 2016. godine. Aljoša je dobitnik svih nagrada i priznanja u Hratskoj, a posebno je ponosan na nagradu Vladimir Nazor, našem najvišem državnom priznanju koju je primio 2016. godine. Ostvario je brojne nastupe diljem svijeta, a svakako je među najvažnijima onaj u Carnegie Hallu u New Yorku održanom 2015. godine. Aljošin menadžer Danijel Gašparović istaknuo je da je do same ideje objave cd-a došlo nakon održanog koncerta koji se snimao u Hrvatskom glazbenom zavodu 28. listopada 2015. godine. Riječ je o koncertu koji je bio prožet jedinstevnom atmosferom i kako je sam Aljoša nadodao: „Bitan je taj naboj bez kojega ne možete ništa. Vidjevši ispunjenu dvoranu emocije su se vratile i inspiracija je bila neponovljiva. Nisam nikada tako svirao, niti ću ikada više tako svirati. Nije da sam svirao bolje ili lošije nego li inače, riječ je jednostavno o trenutku koji je bio nedvojbeno nesvakidašnje iskustvo.“ Posebnost cd-a Chopinalive osim u besprijekornom Aljošinom sviranju leži i u instrumentu Pleyel, nazvanom po prijatelju i omiljenom Chopinovom graditelju klavira. Navedeni klavir pripada našoj kulturnoj baštini, a puni sjaj njegove iskonske vrijednosti zablistao je Aljošinim recitalom. Aljoša je iznimno radostan što će ove subote, 18. veljače održati svoj prvi solistički recital u Velikoj dvorani Lisinskog na kojem će se ujedno moći kupiti njegov prvi cd Chopinalive. Za kraj, ravnatelj Dvorane Dražen Siriščević zahvalio je svima na dolasku i naglasio da su slatke muke kada organizator pred sobom ima rasprodan koncert, što je izgledno da će ovaj upravo i biti.