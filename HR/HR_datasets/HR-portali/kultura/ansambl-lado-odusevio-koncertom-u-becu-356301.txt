Najveća svečana dvorana bečke vijećnice večeras je u čast hrvatskog potpisivanja ugovora sa europskom unijom ugostila ansambl Lado. U publici se našao i bivši austrijski šef diplomacije Alois Mock, iz Zagreba se nije pojavio nitko od uglednika, a uzvanike su pozdravili poljski i hrvatski diplomati u Beču. Koncert Lada bio je i završni koncert sedmog festivala hrvatske glazbe koji je u Beču stekao brojne poklonike. Mahom strana diplomatska publika, ali i bečki Hrvati bili su dirnuti koncetom koji je prikazao običaje Slavonije, Krka. Prigorja, hercegovackog zaleđa, Korčule... Najviše oduševljenja izazvala je srčana izvedba koreografije "Ej,sviraj Pavo", a i orkestar je dobio prave ovacije koje su zvale na bis. Ladov koncert je u akustičnoj dvorani idealnoj za pjevanje a capella završio popularnim prigorskim plesovima Zvonimira Ljevakovića koji je bio apsolutno najizvođeniji autor večeri. Šteta što za bis nije izvedena neka od brojnih gradišćanskih pjesama koje Lado ima u svom impresivnom repertoaru. No.i u sedamdesetminutnom programu publika je mogla uživati u raznolikosti i bogatstvu hrvatskog folklora.