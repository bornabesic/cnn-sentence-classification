Ove 2016. godine Nagrada Mirko Kovač dodjeljuje se drugi put u četiri ravnopravne kategorije: za najbolji roman, za najbolju knjigu eseja ili publicističku knjigu, za najbolji scenarij po snimljenom filmu i za najbolje djelo mladoga autora za djela objavljena ili prvi put prikazana na području Bosne i Hercegovine, Crne Gore, Hrvatske i Srbije. Prema pravilima Nagrade, svaka kategorija ima izbornike izabrane na petogodišnji mandat, a toliki je i mandat za članove žirija. Izbornici po kategorijama su Bruno Kragić za najbolji scenarij, Srđan V. Tešin za djelo mladog autora, Tomislav Brlek za najbolji esej te Mića Vujičić za najbolji roman. Žiri u sastavu Vlaho Bogišić – predsjednik žirija, Predrag Antonijević, Enver Kazaz, Borka Pavičević i Dragan Radulović na svom sastanku 2. rujna za najbolja djela koja će dobiti Nagradu Mirko Kovač, a koja se sastoji od novčanog dijela za svaku kategoriju 5000,00 eura te povelje, izabrao je roman Tiho teče Misisipi  Vladimira Tabaševića u izdanju Kontrasta iz Beograda (u kategoriji najboljeg djela mladog autora), Isus u Ahmićima Ivana Lovrenovića u izdanju Synopsysa iz Sarajeva (za najbolju knjigu eseja), Ti mene nosiš Ivone Juke, u produkciji 4 filma iz Zagreba (najbolji scenarij) i Doba mjedi Slobodana Šnajdera u izdanju Tim pressa iz Zagreba - za najbolji roman. Slobodan Šnajder i Ivona Juka   Svečana dodjela Nagrade održat će se 8. listopada na trećim Danima Mirka Kovača. Dani Mirka Kovača održavaju se od 6. do 9. listopada u Rovinju.