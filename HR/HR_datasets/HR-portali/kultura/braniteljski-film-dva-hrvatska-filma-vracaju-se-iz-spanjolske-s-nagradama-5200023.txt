U natjecateljskom programu Meeting point 61. izdanja Međunarodnog filmskog festivala u Valladolidu (Semana Internacional de Cine de Valladolid - Seminci) film 'Ne gledaj mi u pijat' Hane Jušić osvojio je nagradu Zlatni klas za najbolji dugometražni film. Hana Jušić je uz nagradu osvojila i 15.000 eura koju dodjeljuje festival. Junakinja filma je Marijana Petković (Mia Petričević), čija se svakodnevica vrti isključivo oko njene obitelji. Nakon što dominantni otac obitelji (Zlatko Burić) doživi moždani udar i ostane prikovan uz krevet, Marijana preuzima ulogu vođe čopora. Dok njena neodgovorna majka (Arijana Čulina) i usporeni brat (Nikša Butijer) situaciju čine sve težom, Marijana radi dva posla kako bi održala obitelj.   Hrvatska premijera zakazana je za 15. studenog na 14. izdanju Zagreb Film Festivala, nakon čega film kreće u nacionalnu distribuciju. Zlatni klas za najbolji kratkometražni film u Valladolidu osvojio je igrani film Po čovika redateljice Kristine Kumrić, nastao suradnjom HAVC-a i Ministarstva branitelja putem natječaja Jedna slika iz Domovinskog rata. Kristina Kumrić je uz nagradu osvojila i 3.000 eura koju dodjeljuje festival.   Po čovika nastao je po kratkoj priči Povratak Maje Hrgović, temeljene na osobnim iskustvima: u jesen 1991. godine u Dalmatinskoj zagori dvije djevojčice očekuju svoga oca, koji je posljednjih nekoliko mjeseci proveo kao  ratni zarobljenik u logoru.  Program Meeting point festivala u Valladolidu prikazuje prve i druge filmove redatelja.