Mnoštvo uglednih Splićana i neskrivene emocije ispunili su prostore Galerije umjetnina u Splitu u kojima je predsjednik HAZU akademik Živko Kusić svečano otvorio retrospektivnu izložbu poznatog arhitekte, akademika Dinka Kovačića jednostavno nazvanu “Rekapitulacija”. – Ovo je zadnja stranica knjige. Hvala vam što ste se tako lijepo uredili i što ste svi veseli. Danas se službeno rastajem od arhitekture. Sjedit ću na Pjaci i hraniti se pozdravima dragih ljudi – kazao je Kovačić sa suzom u oku, praćen dugotrajnim pljeskom brojnih poštovatelja. – Akademija je ponosna što je Dinko Kovačić njezin član jer to je arhitekt koji je stvorio antologijska djela: neboder na Gripama, naselje Split 3, Ulicu braće Borozan (sadašnja Šime Ljubića ) koja je pokupila najviše nagrada u nas uopće, zajedno s Vaskom Lipovcem potpisuje i Ekonomski fakultet... – nabrajao je akademik Kusić podsjetivši da je Kovačić dobitnik nagrade HAZU, Nagrade grada Splita te nagrade “Vladimir Nazor” za životno djelo. Nije zaboravio spomenuti ni vrijedan dugogodišnji profesorski rad Dinka Kovačića koji je zapravo, rekao je, njegovo najveće djelo. – On je i arhitekt i filozof i pjesnik, njegova temeljna teza je da su kuće kao i ljudi, da čovjek i prostor čine cjelinu. Dinko Kovačić je graditelj duha Splita i Mediterana – zaključio je Kusić.   