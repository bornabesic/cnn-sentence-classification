Godina je 1327. Bogati talijanski samostan pod sumnjom je da skriva heretike u svojim redovima, a situaciju dolazi istražiti fra Vilim od Baskervillea u pratnji svojega vjernog mladog učenika Adsona iz Melka. Njegov delikatni zadatak naglo zasjeni niz bizarnih smrti, a fra Vilim postaje detektiv koji prikuplja dokaze, odgoneta tajne simbole i šifrirane rukopise te duboko uranja u jezoviti labirint gdje se nesvakidašnje stvari događaju pod okriljem noći. Uhićen između igara moći, fra Vilim počinje shvaćati kako su ulozi visoki, a da njegovu istragu blokiraju oni koji se boje mašte, znatiželje i moći ideja. Ozbiljan je eufemizam reći da je Ime ruže, romaneskni prvijenac Umberta Eca izvorno objavljen 1980., preko noći postao bestseler. Eruditski krimić, ali briljantna knjiga o srednjovjekovnoj filozofiji, povijesti, teologiji i logici, postao je, naime, megabestseler koji je očarao milijune čitatelja diljem svijeta te je u samo nekoliko godina preveden na više od 40 jezika. A i dandanas oduševljava nove generacije i one koji mu se iznova vraćaju. Profesor Eco, sjajan filozof, medievalist, semiolog i stručnjak za masovne medije, zbog nevjerojatnog uspjeha Imena ruže postao je svjetski poznat pisac –dobitnik nekih od najprestižnijih književnih priznanja, a do svoje smrti u veljači ove godine objavio je još šest romana koji su se nestrpljivo iščekivali diljem svijeta. Ime ružeostalo je njegov zaštitni znak, omiljeni i obožavani roman generacija i generacija čitatelja, koji je 1986. dobio i ekranizaciju u režiji Jean-Jacquesa Annauda, a naslovne uloge povjerene su Seanu Conneryju i Christianu Slateru. Film je dobio i nagradu César te dvije nagrade BAFTA. Roman nije inspirirao samo film nego i kazališne predstave, radiodrame, videoigrice, ali i pjesme. Ime ruže postalo je tako neizbježno mjesto odrastanja, zaljubljivanja u književnost, ali i predmet stalnih pitanja upućenih velikom piscu koji je zapravo na sva pitanja odgovorio u svojem čuvenom tekstu iz 1983., u kojem je napisao: "Kakvog sam uzornog čitatelja želio dok sam pisao? Partnera, naravno, koji bi ostao sa mnom u igri. Htio sam postati posve srednjovjekovan i živjeti u srednjem vijeku, kao da je to moje vrijeme (i obrnuto). Ali istodobno sam htio, svim svojim snagama, stvoriti lik čitatelja koji bi, kad prođe inicijaciju, postao mojim plijenom ili plijenom teksta, koji bi vjerovao da ne želi ništa osim onoga što mu tekst nudi... A kako sam htio da se ugodnom smatra jedina stvar od koje zadrhtimo, to jest metafizički trnci, nije mi preostalo ništa drugo nego odabrati (među obrascima zapleta) onaj najmetafizičkiji i najfilozofskiji, kriminalistički roman." S talijanskog prevela Lia Paić Link za kupnju   Šetnja veličanstvenom bibliotekom Umberta Eca Umberta Eca pamtit ćemo kao velikog bibliofila, a njegova privatna biblioteka sadrži više od 50 tisuća naslova. Zavirite u nju.    GOLEM I VAŽAN OPUS Uz danas već klasik Ime ruže, Umberto Eco objavio je romane Foucaultovo njihalo (1988.), Otok prethodnog dana (1994.), Baudolino (2000.), Tajanstveni plamen kraljice Loane (2004.), Praško groblje (2009.) i Nulti broj (2015.). Na hrvatski su jezik prevedene i njegove znanstvene i esejističke knjige:Konstruiranje neprijatelja i drugi prigodni tekstovi, Rakovim korakom, Otprilike isto: iskustvo prevođenja, Otvoreno djelo, Šest šetnji pripovjednim šumama, U potrazi za savršenim jezikom, Umjetnost i ljepota u srednjovjekovnoj estetici, Povijest ljepote, Kako putovati s lososom...    U pogledu činjeničnoga znanja, na profesora Eca mogla se primijenitiVoltaireova dosjetka o nekome tko je "znao sve i ostalo". Inoslav Bešker, Jutarnji list Umberto Eco bio je bibliofil. I bio je čitatelj. To je prva njegova struka i misija. Čitati. Govorio je da je čitanje put u besmrtnost, ili besmrtnost sama. Tko ne čita, ima samo jedan kratki život. Čitatelj ima beskonačno mnogo različitih života. U to ime bi se trebalo vratiti na ono mjesto, kod one garaže na entitetskoj granici zaraćenih plemena, pa ispod grafita – Europa je mrtva! - dopisati odgovor: Živio Umberto Eco! Vječno živi. Miljenko Jergović, Jutarnji list Kad prosječan čovjek danas pokušava zamisliti fotorobot intelektualca renesansna zamaha i širine, onda vidi trbušasta gospodina s cvikerima velike dioptrije, iza kojih se skrivaju zaigrane oči, čovjeka s brkovima i bradom između kojih strši cigareta. Vidi, naime, Umberta Eca. Ivica Ivanišević, Slobodna Dalmacija S njegovim odlaskom nestaje važan pogled na svijet, kretanja, društvo. Umberto Eco je bio ne samo pisac i profesor nego i značajna osoba u kulturi i društvu Italije u posljednjih šezdeset godina. Slivije Tomašević, Večernji list Umberto Eco bio je oličenje postmoderne situacije multižanrovskog autora: značajan je i kao pisac teorijskih članaka, ogleda i studija, ali i kao pisac romana. Eco je afirmirao književnost kao proces proizvodnje mnogoznačnosti, otvorenosti značenja, kao energiju Razlike, nasuprot dogmatskoj tezi o jednom Smislu, božanskom Logosu koji ne dopušta različita tumačenja ni odstupanja. Kim Cuculić, Novi list Rijetki izdavački fenomen, književni megabestseler koji nadilazi lingvističke granice. David Lodge Briljantna dekonstrukcija tradicionalnog kriminalističkog romana. Ian Rankin Poput labirintske biblioteke u svom srcu, ovaj briljantni roman prepun je zakučastih prolaza i tajnih soba... Fascinantno... Genijalno... Zadivljujuće. Newsweek Kasni srednjovjekovni svijet oživljen snagom i domišljatošću koja oduzima dah. Financial Times Ona vrsta romana koja nas preobražava, koja nadomješta našu stvarnost svojom… predstavljajući nam novi svijet u najboljoj tradiciji Rabelaisa, Cervantesa, Dostojevskog, Joycea i Garcíje Márqueza. Los Angeles Times