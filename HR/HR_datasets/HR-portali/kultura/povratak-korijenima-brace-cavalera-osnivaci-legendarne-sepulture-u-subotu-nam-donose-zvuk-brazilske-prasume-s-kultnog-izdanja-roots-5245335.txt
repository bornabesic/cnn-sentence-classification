Braća Max i Iggor Cavalera, osnivači legendarne brazilske metal grupe Sepultura, donose u subotu, 12. studenog u zagrebačku Tvornicu kulture živo i veoma glasno sjećanje na prekretnički album 'Roots'. Turneja 'Return To Roots' pokrenuta je kako se obilježilo 20 godina života albuma 'Roots', jednog od najvažnijih izdanja u povijesti heavy metala.   Mada braća Cavalera već dugo nisu članovi benda kojeg su osnovali, poveli su svoj antologijski album na put kako bi stare fanove podsjetili, a nove upoznali s razarujućom snagom pjesama pristiglih ravno iz brazilskih tropskih šuma. 'Roots' je šesto studijsko izdanje Sepulture i, s povijesnim odmakom od točno 20 godina, jedan od najvećih i najvažnijih metal albuma u povijesti. Nastao tri godine nakon prethodnika, 'Chaos A.D.', pod producentskom palicom velikog Rossa Robinsona album je donio moćnu mješavinu metala i originalnih zvukova Brazila izvučenih iz najzabačenijih kuteva Amazonske prašume. Ovo progresivno remek djelo teme je vuklo iz brazilske politike i kulture, a uz bend kreirali su ga i indijanci iz plemena Xavante te glazbenici poput Jonathana Davisa (Korn), Mikea Pattona (Faith No More), DJ Lethala (Limp Bizkit, House Of Pain), Davida Silverie (Korn) i Carlinhosa Browna, a u konačnici je prodan u nevjerojatnih dva milijuna primjeraka. Na ovoj seriji koncerata Cavalere ne samo da sviraju kompletan “Roots” već ga sviraju po redosljedu kakav je na albumu. Iggora na bubnjevima i Maxa na gitari i vokalu prate gitarist Marc Rizzo i basist Johny Chow, inače članovi Cavalera Conspiracyja. 'Roots' je ujedno i posljednji materijal Sepulture na kojem je radio osnivač i vokal Max Cavalera koji je krajem 1996. napustio bend, osnovao Soulfly, ali i zahladio odnose s bratom Iggorom. Iggor je ostao član Sepulture do 2007. godine nakon čega odlazi, ali i ponovo pronalazi zajednički jezik s Maxom. Kao predgrupa nastupa zagrebački bend Katran, zagrebačka hardcore četvorka čiji debi album se može besplatno skinuti s njihovog sitea.   Vrata Tvornice otvorit će se u 20:00, Katran počinju u 21:00, a Max i Iggor Cavalera u 21:50. Ulaznice u pretprodaji iznose 100 kn, a na dan koncerta će iznositi 120 kn.