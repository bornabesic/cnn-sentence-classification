Hrvatski audiovizualni centar (HAVC) odbacio je u četvrtak na izvanrednoj konferenciji za novinare optužbe dijela udruga iz Domovinskog rata o navodnom kriminalu i "izdajničkom ponašanju", te ponovio da HAVC svoju ulogu u cijelosti obavlja u skladu sa zakonom. Ravnatelj HAVC-a Hrvoje Hribar rekao je da optužbe o najgorim oblicima kriminala i antihrvatskoj djelatnosti demantiraju rezultati hrvatske kinematografije, koja je snažnija i utjecajnija nego je bila desetljećima, te činjenice da protiv HAVC-a nema ni prekršajnih niti kaznih presuda, a protiv osoba koje su je klevetale takve presude postoje. Upravni odbor HAVC-a jednoglasno i u cijelosti stoji iza svih navoda koje je u medijima iznijela naša ugledna članica Nina Obuljen Koržinek, dodala je članica Upravnog odbora Romana Matanovac Vučković. Predsjednik Hrvatske udruge producenata Boris T. Matić također je podupro Obuljen Koržinek kazavši da je nju u Upravni odbor HAVC-a predložila njihova udruga. Obuljen Koržinek postavila je sustav i najbolje ga poznaje, kaže Matić koji se nada da će ga ona i dalje razvijati. Hrvatska kinematografija doživljava nevjerojatne uspjehe na svim planovima, od činjenice da se publika vratila u kina do toga da se u koprodukcijama zapošljava veliki broj ljudi. Žao mi je što se sustav napada i nama oduzima vrijeme da se umjesto poslom bavimo obranom onoga od čega svi živimo i što dobro radimo, kazao je Matić. Priča o sukobu interesa riješena je u desetak presuda pred Općinskim sudom u Zagrebu, istaknuo je Hribar, među prvima protiv portala tjedno.hr. "Tu je i meni najdraža presuda, Denisu Kuljišu za tekst u Večernjem listu u kojem je izveo nekoliko zaključaka o zloporabama i korupciji u HAVC-u", kazao je. Svako usredotočeno procesno razmatranje o korupciji, na koju se tako buntovno i bunovno ukazivalo na jučerašnjoj presici, vodi do zaključka koji je Nina Obuljen Koržinek jučer izrekla na nekoliko televizija, da HAVC nikad u svom radu nije počinio ništa što je bilo prekršajno ili kazneno djelo, ustvrdio je. Na pitanje novinara stoji li iza napada na HAVC tehnički ministar kulture Zlatko Hasanbegović, Hribar je odgovorio kako je dosta neobično da se "ljudi određenih struka zanimaju za jednu tako daleko djelatnost kao što je audiovizualno stvaralaštvo", kao i da "nije mogao ne primijetiti kako postoji neka neobična veza između pismohrane Ministarstva kulture i nekih dokumenata koji su se pojavili, veza koja nije jednoznačna nego kreativna". Mi poznamo tragove nekih dokumenata i oni se pojavljuju u kreativnoj, dopunjenoj varijanti u potrebi da se silno naruži HAVC, kaže Hribar. Silovit udarac, rekli bismo na život i smrt, takva volja za nasiljem kakva je očitovana u napadu na HAVC nešto je što traži puno više pažnje od toga tko će biti ministar kulture ili što će biti s hrvatskim filmom, a o tome ćemo neki drugi put", poručio je Hribar.