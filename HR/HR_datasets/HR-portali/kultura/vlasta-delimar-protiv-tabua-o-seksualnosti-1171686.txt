Performansom Vlaste Delimar “Pravo na orgazam iznad 60-e” u zagrebačkoj Galeriji Mala otvoren je 15. Queer Zagreb festival, ovaj put posvećen propitivanju, pa i dekonstruiranju takozvane ženske umjetnosti. Vlasta Delimar svoj performans opisuje kao izražavanje onoga što se mnogi ne usude izreći. Kroz desetljeća prisutnosti na likovno-performerskoj sceni u Hrvatskoj, ali i u svijetu, Delimar se susretala s raznim kulturološkim raznolikostima po pitanju seksualnosti i društvenih normi. Performans upućuje na važnost seksualnog života i uživanja u istom u tzv. poznim godinama, na što se i sama umjetnica osvrće jer se u njima i nalazi. U prvoj večeri programa nastupile su i brazilske koreografkinje i plesačice Marcela Levi i Lucía Russo, predstavom “Željezna usta”. U rasporedu 15. Queer Zagreba mjesto je našla i duhovita, drska predstava “Nijanse jedne kraljice” južnoafričke umjetnice Mmakgosi Kgabi, najavljena za petak, a program će u subotu, 27. svibnja zatvoriti Deborah Leiser-Moore izvedbom “Moje tijelo, moja zemlja” koja se bavi odnosom prema tijelu u potrazi za ljubavi i prihvaćanjem.