Antenat je 1997. godine u zagrebačkom naselju Špansko osnovala skupina prijatelja, a započeli su kao standardni rock-kvartet s bubnjem, basom, gitarom i vokalom. S vremenom njihov se glazbeni stil mijenjao te su počeli nizati live nastupe profilirajući vlastiti glazbeni izričaj koji su nazvali – subreggae. Pojam subreggae izmislili su kako bi dali ime fuziji zvukova Antenata. Subreggae obuhvaća sve od reggaea i duba, preko ska i punka, do world-music elemenata, a svaki član benda sa svojim instrumentom doprinosi toj mješavini i dodaje nešto specifično: bubnjevi žestinu punk-rocka, brass-sekcija reggae i jazz atmosferu, gitare psihodeličnu notu, klavijature atipičnu harmonizaciju koja podsjeća na sedamdesete, a udaraljke afro-ritmove. Njihov debitantski album Subing objavljen je u ožujku 2006., uslijedio je album Karavana 2008., a 2013. godine objavljen je i njihov live album Izlet.   Energični Antenat pridružuju se najboljem line-upu INmusic festivala do sada i velikim: Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves, Repetitoru, Orchestra Baobab i mnogim drugima.