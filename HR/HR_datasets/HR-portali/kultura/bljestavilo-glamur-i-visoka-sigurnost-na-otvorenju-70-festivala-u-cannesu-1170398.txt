Večeras se u Cannesu otvara 70. izdanje najpoznatijega svjetskog filmskog festivala uz iznimne mjere sigurnosti zbog niza terorističkih napada u Europi prošle i ove godine.  Policajci sa strojnicama patroliraju zračnom lukom, željezničkom postajom i ulicama oko mjesta na kojima se odvija festival koji svake godine u grad na francuskoj rivijeri privuče tisuće turista. Postavljeno je 550 novih nadzornih kamera, betonske žardinjere s cvijećem smještene su na strateška mjesta da bi se ograničio promet oko festivalskih pozornica, što je reakcija na terorističke napade kamionima prošle godine u Nici i ove godine u Berlinu.  U 11 dana festivala bit će prikazano 49 filmova iz 29 zemalja. U službenoj konkurenciji za Zlatnu palmu ih je 19. Predsjednik ovogodišnjeg žirija je španjolski redatelj Pedro Almodovar. Festival se otvara večeras projekcijom filma "Les Fantomes d'Ismael" (Ismaelovi duhovi) francuskog redatelja Arnaulda Desplechina, u kojem glumi nekoliko istaknutih francuskih glumačkih zvijezda poput Marion Cotillard, Louisa Garrela i Mathieua Amalrica.  Ove se godine na canneskom crvenom tepihu očekuju Nicole Kidman, Jake Gyllenhaal, Tilda Swinton, Joaquin Phoenix, Robert Pattinson i Colin Farrell koji je predstaviti filmove u kojima nastupaju.  Hrvatsku će predstavljati kratkometražni film "Trešnje" redateljice Dubravke Turić, koji će se prikazati u programu "15 dana autora" (Quinzaine des réalisateurs), dok će Hrvatski audiovizualni centar (HAVC) predstaviti hrvatsku kinematografiju na Filmskom sajmu (Marché du film) na kojemu sudjeluje 10. put. 