Redatelj Jakov Sedlar istupio je iz Društva hrvatskih filmskih redatelja nakon što ga je redateljica Snježana Tribuson prijavila Časnom sudu te ustanove. "Tribuson je prijavu podnijela zbog izjave u kojoj sam se osvrnuo na novčane malverzacije između redateljice, njezinog supruga Hrvoja Turkovića, koji je predsjednik Upravnog odbora HAVC-a i Filmskoga saveza, te njihova sina Gorana, honorarno zaposlenog u HAVC-u", rekao je Sedlar za Jutarnji list. "Otišao sam jer ne spadam u Društvo koje prihvaća sumanute prijave. Poanta članstva u ovakvoj ustanovi trebalo bi biti širenje slobode djelovanja i mišljenja, a ovdje se događaju prisile i prijetnje, te se nastavljaju čistke po uzoru na komunističko doba", dodao je. Sedlaru je ovo druga prijava Časnom sudu, kojoj je prethodila ona Tomislava Fiketa i Hane Jušić podignuta zbog njegova filma "Jasenovac - istina", a koja je početkom ove godine odbijena. Fiket i Jušić sada čine dvoje od sveukupno troje članova Časnoga suda, koji treba donijeti odluku o slučaju.