ZAGREB - Među popratnim programima 25. DHF-a posebno se izdvaja program Reklamni filmovi Zagrebačke škole animiranih filmova, po izboru Željka Luketića, umjetničkog direktora DHF-a. Reklamni film u Hrvatskoj pojavljuje se 1954., dvije godine prije početka emitiranja Televizije Zagreb, današnje Hrvatske televizije. U svome prvom razdoblju njegovo primarno mjesto prikazivanja bilo je kino, tek potom na red dolazi televizija, koja ga i popularizira. Među pionirima prvih produkcija reklamnog namjenskog filma bio je Zagreb film. Reklamni radovi Zagreb filma iznimne su estetske kvalitete, no samo dio tih radova spašen je i digitaliziran, a 25. DHF će ih ovim programom pokazati publici kao skupni rad zagrebačkog studija. Njegovi članovi, autori ovih filmova, majstori su ne samo animacije nego i naručenog filma: Mladen Blažeković, Borivoj Dovniković, Vladimir Delač, Zlatko Grgić, Nedeljko Dragić, Dušan Vukotić, Aleksandar Marks, Vladimir Jutriša, Branko Ilić, Boris Kolar i Zlatko Pavlinić.   Među starim reklamama koje će biti prikazane u sklopu programa naći će se i brojne poznate reklame: Kraš kakao (Bračna putovanja u svemir), Mega Zagreb zatvarač za hlače (Metalna galanterija), Nutricin 20 (Snaga i zdravlje), Agrokoka (Snažno jaje), Kraš 505 sa crtom (Dječja radost), Posjet iz svemira (časopis Filmska revija), Franck kava (Slijepi miš), Muzički TV-helikopter (televizijska špica), Zvečevo čokolada (Put u Mexico), Kraš keksi za suvremenu domaćicu, Eva sardina, Zdenka kalorični sirevi (Vrijeme je za Zdenku), Borovo (Za vas štedi Borovo), Standard konfekcija (Postanite interesantni), Leut Magnetik (Za vašu magnetsku privlačnost), Jugoplastika (Prijatelj djetinjstva), Muhomor (sprej za uništavanje insekata). Blok odabranih reklamnih filmova bit će prikazan u nedjelju, 24. travnja u 17 h u kinu Tuškanac. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!