Igrati Hanu Mašić u televizijskoj seriji “Novine” za mene je bio izazov i jedno kvalitetno iskustvo. Bilo je i zabavno jer sam imala super ekipu oko sebe i u tako dobroj atmosferi i sa sjajnim kolegama i kolegicama užitak je raditi glumački posao, kaže mlada glumica Dajana Čuljak o ulozi Kardumove atraktivne asistentice i pravnice u Matanićevoj seriji “Novine”. O svojem liku, koji ljubuje prvo s novinarom Crne kronike, pa onda s građevinskim tajkunom i vlasnikom novina, ne misli da se našao u zahvalnim životnim okolnostima. - Ljudi se u nađu u situacijama koje od njih zahtijevaju brzo rješenje pa postupe onako kako misle da je najbolje ili najkorisnije za njih u tom trenutku, da bi nakon nekog vremena uvidjeli u kojem smjeru to vodi i koju štetu ili korist im ti postupci donose - razmišlja glumica. Dajana Čuljak surađuje sa Zagrebačkim kazalištem mladih, gdje je, između ostalih, imala priliku igrati s Nedom Arnerić u predstavi “Živjet ćemo bolje” u režiji Senke Bulić, produkciji ZeKaeM-a i Kazališta Hotel Bulić. Za tu je predstavu Dajana Čuljak dobila nagradu “Sabrija Biser” mladom glumcu/glumici za uspjelo interpretiranu ulogu karakterne komike koja se dodjeljuje na Danima satire Fadila Hadžića. - Od Nede Arnerić sam naučila kako je lijepo biti jednostavna i elegantna žena. Ona odiše mirnoćom i pozitivom. Puna je energije i gledati nju na probama pa kasnije i izvedbama u ZeKaeM-u bilo je jedno nadasve zabavno i lijepo iskustvo - kaže glumica rođena u Pleternici, kći domara i kućanice. Kako se snašla u novoj, većoj sredini? - Zagreb je moj novi dom i trenutno mi odgovara upravo ovaj ritam i ovaj stil života; ono što mi nedostaje su mama i tata koji su moja najveća podrška i najbolji prijatelji koji mi poprave dan u sekundi. S njima je uvijek zabavno i kad se vidimo, brbljamo do kasno u noć, smijemo se, glumatamo, pjevamo.. ma totalno smo luda obitelj. To mi najviše nedostaje, ali sad će blagdani pa se veselim! - govori glumica. Dajana Čuljak u slobodno vrijeme kuha tu i tamo, stalno nešto pjeva po stanu, uči svirati gitaru i odradi nekoliko čučnjeva i trbušnjaka kad pojede sladoled, čokoladu ili komad čokoladne torte. Glumica koju smo gledali i ulozi Tijane u tinejdžerskoj televizijskoj seriji “Nemoj nikome reći”, kad je ljubav u pitanju, već je dulje vrijeme zauzeta.