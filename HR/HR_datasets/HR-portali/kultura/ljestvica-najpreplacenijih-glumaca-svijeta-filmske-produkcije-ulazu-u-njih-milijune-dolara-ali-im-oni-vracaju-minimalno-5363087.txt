Johnny Depp se drugu godinu za redom našao na vrhu Forbesove liste 10 najpreplaćenijih glumaca Hollywooda, piše Variety. Kako bi sastavili listu, Forbesovi su analitičari procijenjeni operativni prihod posljednja tri značajnija filma u kojima se neki glumac pojavio od lipnja 2015. godine do lipnja ove godine podijelili s njegovim procijenjenim honorarom kako bi dobili broj koji predstavlja povrat po investiciji. Po tom je modelu Johnny Depp na svaki dolar uložen u njegov honorar svojim poslodavcima vratio 2,80 dolara. Podsjećamo, Depp je prošle godine glumio u 170 milijuna dolara vrijednom Disneyjevom filmu 'Alisa iz ogledala', nastavku Burtonovog filma 'Alisa u Zemlji čudesa', koji je zaradio 300 milijuna dolara u cijelom svijetu. Film je u kinima počeo igrati istovremeno kada je Deppu izdana sudska zabrana pristupanja tadašnjoj supruzi glumici Amber Heard. Par se kasnije razveo uz nagodnu od sedam milijuna dolara. Osim u 'Alisi iz ogledala', Depp je glumio u komediji 'Mortdecai' i drami 'Crna misa'. Drugi na popisu najpreplaćenijih glumaca Hollywooda je Will Smith koji je za svaki uloženi dolar vraća pet dolara. Njegova 35 milijuna dolara vrijedna drama 'Potres mozga' zaradila je 48 milijuna dolara, dok je 50 milijuna vrijedni triler 'Focus' zaradio 160 milijuna dolara. Treći na popisu je Channing Tatum koji je za svaki uloženi dolar vratio šest. Premda je 'Magic Mike XXL' sa svojim budžetom od 15 milijuna dolara zaradio više nego respektabilnih 120 milijuna, njegov povrat po investiciji je pao zbog neuspjeha 175 milijuna vrijednog filma 'Jupiter u usponu', koji je zaradio svega 183 milijuna dolara. Adam Sandler, koji je bio na vrhu liste 2013. i 2014. godine, ove je godine završio šesti na popisu. Julia Roberts je jedina glumica koja se pojavljuje na popisu i to na devetom mjestu.   Deset najpreplaćenijih glumaca: 1. Johnny Depp, povrat od 2,80 dolara na svaki uloženi dolar 2. Will Smith, povrat od 5 dolara na svaki uloženi dolar 3. Channing Tatum, povrat od 6 dolara na svaki uloženi dolar 4. Will Ferrell, povrat od 6,50 dolara na svaki uloženi dolar 5. George Clooney, povrat od 6,70 dolara na svaki uloženi dolar 6. Adam Sandler, povrat od 7,60 dolara na svaki uloženi dolar 7. Mark Wahlberg, povrat od 9,20 dolara na svaki uloženi dolar 8. Leonardo DiCaprio, povrat od 9,90 dolara na svaki uloženi dolar 9. Julia Roberts, povrat od 10,80 dolara na svaki uloženi dolar 10. Bradley Cooper, povrat od 12,10 dolara na svaki uloženi dolar