ZAGREB - Roman Mire Gavrana "Ljeto za pamćenje" osvojio je nagradu "Mato Lovrak" za najbolji hrvatski dječji roman u 2015. godini.   Svečana dodjela nagrade održala se u Velikom Grđevcu, rodnom mjestu Mate Lovraka, a nagradu je preuzela supruga Mladena, jer je Miro Gavran bio u Varšavi na Međunarodnom sajmu knjiga. Roman "Ljeto za pamćenje" objavio je zagrebački nakladnik Mozaik knjiga. Urednik knjige je Zoran Maljković, a illustrator Niko Barun.   Prije 22 godine Miro Gavran je istu nagradu dobio i za roman "Sretni dani", koji se već desetak godina nalazi u izbornoj lektiri za peti razred osnovne škole.   "Ljeto za pamćenje" je duhovita i topla priča o neobičnom djedu i njegovu unuku – djed je već dvadesetak godina udovac i iznenada se zaljubi u svoju školsku prijateljicu iz srednje škola koja je četiri desetljeća proživjela u Australiji, a njegov dvanaestogodišnji unuk se zaljubi u njezinu unuku i svoju vršnjakinju, pa se dvostruka ljubavna priča smatra romanom za sve generacije. Radnja se zbiva u Zagrebu, Malom Lošinju, Zadru i Varaždinu.