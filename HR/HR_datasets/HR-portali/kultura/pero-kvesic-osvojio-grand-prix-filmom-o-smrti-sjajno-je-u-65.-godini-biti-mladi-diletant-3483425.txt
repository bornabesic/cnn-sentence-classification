ZAGREB - Dodjelom nagrada Dana hrvatskog filma (DHF) u nedjelju je u zagrebačkom kinu Europa završilo 25. izdanje tog festivala filmova kratkog i srednjeg metra, čiji je ovogodišnji Grand prix osvojio dokumentarni film "Dum spiro spero" producentske kuće Factum, u režiji književnika i novinara Pere Kvesića. Kvesićev film nagrađen je za "uspješno i dirljivo povezivanje medija književnosti i filma pričom i prizorima kojima autor ogoljuje i postvaruje svoje sjetne, duhovite, autodestruktivne i kreativne misli te pokazuje kako blizina smrti dokida sve tabue", obrazložio je žiri. Riječ je o filmu u kojem autor progovara o smrti kao temi koja mnoge okupira iako o njoj ne žele razgovarati. Sam autor kaže kako je filmom, ali i istoimenom knjigom u kojoj produbljuje ono što je započeo u svom filmskom prvijencu, htio pokrenuti kvalitetan i plodonosan razgovor o toj temi. Laureat kaže kako mu se taj film dogodio "sretnim stjecajem okolnosti", četrdeset godina nakon bavljenja književnošću gdje su ga nagrade zaobilazile. "Još od ranih dvadesetih želio sam napraviti film, no nikada nije bilo prilike i kada mi se pružila bio sam je spreman zgrabiti. Skočio sam kao štuka na udicu i upecao se", komentirao je Kvesić svoju prvu filmsku nagradu za Hinu. Direktor "Factuma" Nenad Puhovski podsjetio je na dvadesetogodišnju tradiciju te producentske kuće u radu na autobiografskim dokumentarcima, istaknuvši kako je nagrada DHF-a otišla u ruke čovjeka "koji se naučio igrati medijem u kojem radi i u kojem je posredovao emociju". Kvesić vjeruje da će se i dalje baviti filmom. "Više od nagrade veselim se što mi ona možda može omogućiti priliku za drugi film koji već imam u glavi. Sjajno je u 65. godini okrenuti se novom području i biti mladi diletant", rekao je. Veliki žiri - Hana Jušić, Silvestar Mileta i Luna Zimić Mijović dodijelili su Nagradu za glumu Vinku Kraljeviću, za ulogu u filmu "Priče iz bijele sobe". Za najbolju montažu nagrađena je Sunčica Ana Veldić (za dokumentarac "Festivalski turizam"), za najbolju kameru Ivan Slipčević ("Kino otok"), a za najbolje oblikovanje zvuka Tomislav Babić ("Kraj"). U kategoriji za najbolju manjinsku koprodukciju nagradu je dobila Vanja Andrijević iz Bonobostudija za animirani film "Travelling Country". Žiri Društva hrvatskih filmskih redatelja dodijelio je Nagradu Jelena Rajković za najboljeg mladog redatelja Katerini Dudi za film "Rezidba". Nagrade Oktavijan Hrvatskog društva filmskih kritičara dobili su, za kratkometražni igrani film "Igra malog tigra" Jasne Nanut, za animirani film "Grad duhova" Marka Dješke, a za dokumentarni "Iza lica zrcala" Katarine Zrinke Matijević. Za kritičare najbolji eksperimentalni film je "Dota" Petre Zlonoge, a namjenski špica serije "Patrola na cesti" skupine autora i dizajnera Andreje Sužnjević, Marka Šesnića i Gorana Turkovića. Nagradu Vladimir Vuković za filmske kritičare dodijelili su, kao najboljem mladom kritičaru, Luciji Klarić, a najboljem kritičaru u 2015. godini Mariu Kozini. Vijeće za etiku i ljudska prava dodijelilo je svoju nagradu filmu "Pravo na rad: Onako kako smo ga ostavile" Marice Lalić i Ivana Lasića iz Udruge Skribonauti, a žiri Glasa koncila Zlatnu uljanicu filmu "Munja" Radislava Jovanova Gonza. Nagradu publike osvojio je film "Nešto o životu" Nebojše Slijepčevića, čije su protagonistice maloljetne djevojke koje žive u malom slavonskom selu i uz pomoć odgajatelja pokušavaju promijeniti vlastite živote. Direktorica festivala Zdenka Gold ističe kako je ovogodišnje festivalsko izdanje prošlo izvrsno. "Još zbrajamo brojke, no posjećenost je bila veća nego prošle godine. Imali smo jako bogat program, puno filmova, edukativne i informativne programe, okrugle stolove, a publika je jako dobro primila sve što smo za njih pripremili", dodala je. Organizacija festivala je, na temelju natječaja, na dvije godine bila povjerena produkcijskoj kući Spiritus movens Zdenke Gold, koja kaže da će tek vidjeti hoće li se ponovno prijaviti. "Način na koji se Dani financiraju izrazito je težak, a hoćemo li ih i dalje organizirati uvelike ovisi o tome hoće li se uspjeti dogovoriti konstantna potpora tom nacionalnom filmskom festivalu", istaknula je. U protekla četiri dana u konkurenciji festivala prikazano je 87 igranih, dokumentarnih, animiranih, eksperimentalnih i namjenskih filmova. Festival je završio dodjelom nagrada, nakon čega su uslijedile projekcije pobjedničkih filmova u kinu Europa, odnosno retrospektiva proslavljenog animatora Nedeljka Dragića, ovogodišnjeg dobitnika Zlatnog Oktavijana za životno djelo u kinu Tuškanac.