ZAGREB - Bliži se vrijeme zimskih radosti, a s njime i dugoočekivana hrvatska kino-premijera komedije Sve najbolje. U međuvremenu veseli božićni film s trovanjem u režiji Snježane Tribuson nastavlja svoju jesensku festivalsku turneju. Nakon filmskog festivala Seadance u španjolskoj Marbelli te nedavne projekcije na Međunarodnom filmskom festivalu Cabo Verde (Zelenortska Republika), gdje je proglašen najboljim filmom, filmska putovanja će 9. studenog zaokružiti nizozemska premijera filma uz gostovanje redateljice u sklopu filmskog festivala Eastern Neighbours u Hagu. Sve najbolje četvrti je cjelovečernji film redateljice Snježane Tribuson, autorice popularnog TV serijala Odmori se, zaslužio si. U komediji čija se radnja događa u predbožićno vrijeme, kad svatko svakome želi sve najbolje, susrest ćemo galeriju osamljenih likova koji traže ljubav. Predvodi ih simpatična slastičarka Verica (Ksenija Marinković) koja još uvijek nije pronašla onog pravog, soboslikar i veliki slamatelj ženskih srdaca Ljubo (Goran Navojec), operna pjevačica Brankica (Renata Pokupić) koju je dečko ostavio radi Porschea, njezin otac Tomo (Bogdan Diklić), poljoprivrednik koji radije komunicira s povrćem nego s ljudima te Španjolac Martin (Ozren Grabarić), operni pjevač koji se oporavlja od bračnog brodoloma. Sve najbolje dosad je prikazan na četrnaest svjetskih festivala, a osvojio je nagrade na njih čak šest. Uz spomenutu, najrecentniju nagradu iz Zelenortske republike, tu su dvije talijanske nagrade, iz Leccea i Ferrare, koje su pripale Kseniji Marinković za najbolju žensku ulogu, zatim Nagrada za najboljeg glumca na SEE festivalu u Parizu, koja je pripala Goranu Navojecu te Nagrada za režiju na berlinskom izdanju istog festivala koja je pripala Snježani Tribuson. Sve najbolje proglašen je najboljim filmom i na festivalu Silveron u Kanadi. Hrvatska premijera filma održana je ljetos na Pulskom filmskom festivalu, gdje je publika film toplo primila, a njegovu je kvalitetu prepoznao i žiri dodijelivši mu čak pet nagrada – Zlatne arene u kategorijama scenografije, kostimografije, vizualnih efekata i najbolje sporedne muške uloge (Goran Navojec) te nagradu Breza za najbolji filmski debi koju je za svoju prvu filmsku ulogu osvojila naša cijenjena mezzosporanistica Renata Pokupić. Sve najbolje nastao je u produkciji Kinorame i HRT-a, a sufinanciran je sredstvima Hrvatskog audiovizualnog centra. Hrvatska kino-premijera očekuje se početkom prosinca tekuće godine.