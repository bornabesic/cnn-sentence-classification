Dodjelom nagrada najboljim filmovima i vatrometom završen je 10.  Vukovar film festival – Festival podunavskih zemalja. Odlukom tročlanoga žirija (Anja šovagović Despot, Anita Juka i Igor Tomljenović) za najbolji fil ovogodišnjeg festivala odabrali su rumunjski film „Matura“, redatelja Christiana Mungiua. Nagrađeni su najbolji kratkometražni i dokumentarni film. Za najbolji kratkometražni film žiri je proglasio njemački film "Sve će biti u redu", redatelja Patricka Vollartha. Najbolji dokumentarni film je njemački dokumentarac "Zabrana s neba", redatelja Andreia Schwartza. Posebno priznanje dodijeljeno je njemačko-poljskom dokumentarcu "Dodir Anđela", redatelja Mareka Tomasza Pawlowskog. Nagrada za životno djelo na svečanosti zatvaranja festivala dodijeljena je hrvatskoj glumici Mariji Kohn dok je nagrada "Krsto Papić", koja se dodjeljuje za poseban doprinos hrvatskom filmu, dodijeljena Ivi Gregureviću. Njemu je nagradu uručila Branka Papić, kćerka Krste Papića. - Zadovoljan sam kako je protekao ovogodišnji festival. Tijekom šest dana imali smo više od sto gostiju i preko 200 sudionika. Osigurali smo iznimno bogat i kvalitetan program tako da je VFF postao sadržajno najjači fimski festival u Hrvatskoj - rekao je direktor VFF-a Igor Rakonić. Podsjetio je i kako je prije deset godina festival krenuo sa svega sedam filmova, a da je ove godine, u šest dana, gledateljima ponudio 84 filma podijeljenih u 13 kategorija. Ove godine filmovi su, uz Vukovar, prikazivani i u Belom manastiru, Valpovu i Osijeku i to na deset lokacija. -S zatvaranjem ovogodišnjeg festivala kod mene su prisutne emocije sreće ali i sjete što se festival završava. Vjerujem kako će festival i u budućim godinama biti još uspješniji i bogatiji. Volio bih i da se u skladu s nazivom koji nosi dodatno poveže s Dunavom, rekao je gradonačelnik Vukovara Ivan Penava. Organizatori festivala i ove godine pripremili su izuzetno bogat popratni program. Tako je osigurano nekoliko filmskih radionica kao i brojni koncerti koji su se održavali svake večeri >> Otvoren 10. Vukovar film festival, došli Hasanbegović, Plenković... 