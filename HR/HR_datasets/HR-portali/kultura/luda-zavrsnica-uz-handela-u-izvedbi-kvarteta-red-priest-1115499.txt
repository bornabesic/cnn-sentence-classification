Još jedan rujan u Korčuli aristokratski su oplemenili vrhunski glazbenici. Samo srce grada, lođa i trg pred gradskom vijećnicom, u subotu je bilo pozornica i epicentar oduševljenja što ga širi sastav Red Priest. Flautist Piers Adams pogonski je motor britanskog kvarteta, “frontman” u rokerskom smislu riječi, koji izvodi čuda na blokflautama raznih veličina. Adam Summerhayes na violini, David Wright za čembalom te violončelistica Angela East slijede ga u virtuoznoj svirci i duhovitoj zafrkanciji koja svako malo sijevne kroz iskliznuća s kolosijeka originalnih notnih zapisa u neko drugo vrijeme, stil ili taktove drugog skladatelja. Niz čuda “Žrtva” njihova najnovijeg programa bio je, kako ga je Adams točno predstavio, “najveći engleski skladatelj svih vremena iz Njemačke” Georg Friedrich Händel. Okvir i središnju točku programa činile su tri suite, u aranžmanu violončelistice East, iz oratorija Mesija. Naravno, vrhunac programa bila je glasovita “Aleluja”, a sastav čije je ime Vivaldijev nadimak još jednom je dokazao: rock and roll je nastao u baroku. Bilo je to tek posljednje u nizu čuda koje je ponudilo peto izdanje Korkyre – Korčulanskog baroknog festivala. Onako kako je i nastao, tako ovaj čudesan festival i raste: unatoč nepovoljnim vremenima, u državi i svijetu sa sve manje smisla i sluha za glazbenu umjetnost i kulturu. Dok iznad plemenitog pothvata još uvijek lebdi smiješak Saše Britvića, koji je, skupa s Michaelom Unsworthom, izmaštao ovaj dragulj od festivala, umjetničko kormilo spremno je preuzela Laura Vadjon. Okosnicu festivala činila su dva sjajna hrvatska sastava koja se izvanredno nadopunjuju: Hrvatski barokni ansambl i vokalni ansambl Antifonus. Prvi je uzburkao i more ispred crkve sv. Nikole programom “La tempesta di mare”, drugi je u dvorištu palače Arneri još jednom uprizorio Purcellovu operu “Didona i Enej”, s gostujućim Krešimirom Stražancem. Priče za zimu Pojedini članovi ansambala krenuli su i u manje misije. Jedna je bila koncert na Pelješcu u vinariji Saint Hills, s prikladnim programom pored bačava vina, druga pohod u Smokvici u kojoj su nas u župnoj crkvi dočekale krasne nove orgulje na kojima je svirao Krešimir Has prateći sopranisticu Anabelu Barić i kontratenora Franka Klisovića u arijama i duetima iz Händelovih i Monteverdijevih opera. Mistične večeri o kojima će se razgovarati čitave zime priredio je i gitarist Petrit Çeku svirajući Bacha u crkvama na Badiji i Orebiću. Nesvakidašnji koncert i izložbu jedinstvene kolekcije renesansnih blokflauta, sve do trometarske sub-kontra-blokflaute, priredio je u katedrali sv. Marka amsterdamski ansambl The Royal Wind Music, a Barokni orkestar Europske unije briljirao je u glazbi Händela i suvremenika pod vodstvom danskog dirigenta Larsa Ulrika Mortensena, ali i hrvatskog koncertnog majstora Bojana Čičića. Dok neki veliki tamne, festival u Korčuli sve ljepše sjaji.