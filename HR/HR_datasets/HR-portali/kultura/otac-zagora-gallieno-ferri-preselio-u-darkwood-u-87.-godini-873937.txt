Gallieno Ferri, strip crtač zaslužan za lik legendarnog Zagora, preminuo je jučer u Italiji s 87 godina. 'Ferri, počivaj u Darkwoodu. Napustio nas je danas 2. travnja, nakon što je proživio prekrasan život, voljen kao malo koji stvaralac snova u svijetu', zapisao je na Facebooku scenarist Zagora Moreno Burattini. Ferrijev 'Zagor' bio je među najpopularnijim strip junacima naših prostora, snažno se svojim likom ukorijenivši u popularnoj kulturi. Ferri je rođen u Đenovi 1929. godine, a radio je na Zagoru od samog početka 1961. godine, u suradnji sa scenaristom Sergiom Bonnelijem. Zagora je nacrtao prema modelu grčkih umjetnika Fidije i Praksitela, mudroga i okrenutog pravdi i crtao je sve naslovnice Zagora u originalnoj seriji. Ferri je također ilustrirao prve dvije epizode Mister No-a, kada se pojavio 1975., a nacrtao je sve naslovnice od 1. do 115. broja.