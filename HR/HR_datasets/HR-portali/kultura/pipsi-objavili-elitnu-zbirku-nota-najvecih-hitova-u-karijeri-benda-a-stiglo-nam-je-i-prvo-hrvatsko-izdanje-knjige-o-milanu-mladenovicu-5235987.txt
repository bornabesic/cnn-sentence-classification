ZAGREB - Glazbena knjižara Rockmark kao posebnu poslasticu svoje ovogodišnje ponude na sajmu knjiga Interliber najavljuje "Songbox", zbirku notnih zapisa glazbene skupine PipsChips&Videoclips, te knjigu rock kritičara Aleksandra Žikića "Mjesto u mećavi – Priča o Milanu Mladenoviću".   Kako se ističe u najavi, "Songbox" Pipsa notna je šetnja kroz povijest benda koja na 150 stranica donosi notne zapise za klavir, gitaru i vokal za 25 pjesama, među kojima su hitovi sa samih početka poput "Gume na kotačima" "Malene", "Plači", "Poštara lakog sna" sve do recentne uspješnice "Htio bi da me voliš".   Grupa "Songboxom" na simboličan način obilježava 25 godina postojanja sljedeće godine, a ideja je bila, kako je kazao frontman grupe Dubravko Ivaniš, pružiti uvid u proces "otjelovljivanja ideje u zvuk, sliku ili riječ".   "Songbox" je objavljen je u koprodukciji Dan, Mraka i Hrvatskog društva skladatelja, te obogaćen prigodnim pričama prijatelja, suradnika i ljubitelja Pipsa uz svaku od pjesama, a koje su, među ostalima, napisali Miljenko Jergović, Ante Perković, Gordan Muratović Coco, Marko Tomaš, Suzana Ritz, Dino Šaran, Denyken, Damir Martinović Mrle i Zvonimir Boban.   Prilagodbe za klavir potpisuje Zdeslav Klarić, a za gitaru Ivan Božanić, dugogodišnji članovi benda. Ilustracije uz svaku pjesmu i ovitak djelo su Jadranke Ivaniš Yaye, a sve je dizajnerski ukomponirao Boris Greiner.   Najavljen kao "najelitnija knjiga nota nekog rock'n'roll benda ikada izašla na ovim prostorima", "Songbox" će biti dostupan na štandu glazbene knjižare Rockmark u Paviljonu 6 Zagrebačkog velesajma, a u sklopu Interlibera će u petak 11. studenoga, na glavnoj pozornici, biti upriličeno i njegovo prvo predstavljanje.     Na Rockmarkovu će se interlibersku štandu moći kupiti i knjiga Aleksandra Žikića "Mjesto u mećavi – Priča o Milanu Mladenoviću", prvo hrvatsko izdanje popularne knjige o prerano preminulom gitaristu, pjevaču i frontmanu beogradskog rock benda Ekaterina Velika (EKV).   Kako se ističe u najavi, nakon dva uspješna reizdanja u Srbiji, knjiga je od sad dostupna i na hrvatskome u prijevodu Milana Pavlinovića i izdanju Dallas Recordsa. Žikić u knjizi donosi priču o Mladenoviću od njegovih samih početaka u glazbenim skupinama Limunovo drvo i Šarlo Akrobata, preko dana slave u EKV-u, do smrti 5. studenoga 1994.   Prvo hrvatsko izdanje priče o alfi i omegi jednoga od bendova koji je zasigurno ostavio neizbrisiv trag u glazbi prostora bivše Jugoslavije najavljeno je kao jedan od najizražajnijih rock portreta umjetnika koji se nalazio u samom vrhu jugoslavenske rock scene, iz pera jednoga od relevantnijih rock kritičara regije.   Izvorno objavljena 1999. u izdanju Matice srpske, te potom 2014. u izdanju nakladnika Lagune, Žikićeva knjiga istinita je i potresna priča o velikom glazbenom stvaratelju, atmosferi u kojoj su nastajale važne pjesme, bendu izuzetnih glazbenika tragične sudbine.   "Nema nikakve sumnje da je mjesto Milana Mladenovića i svih njegovih bendova, a posebno Ekatarine Velike, u samom vrhu povijesti jugoslavenske rock scene, ali i na poziciji izdvojenoj od svih drugih", smatra Žikić.