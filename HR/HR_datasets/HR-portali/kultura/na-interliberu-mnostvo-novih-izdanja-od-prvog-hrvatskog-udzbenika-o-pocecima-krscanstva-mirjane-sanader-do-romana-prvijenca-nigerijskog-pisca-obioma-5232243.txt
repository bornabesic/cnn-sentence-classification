ZAGREB - Hrvatski se nakladnici vrijedno pripremaju za 39. Međunarodni sajam knjiga Interliber, koji se ove godine održava od 8. do 13. studenoga na Zagrebačkom velesajmu, a u godini dana od prošloga sajma, prema riječima urednice Školske knjige Miroslave Vučić, taj je nakladnik u svojoj bogatoj produkciji pripremio novi paket literarnih poslastica za sve domaće knjigoljupce.   "Vrijeme od Interlibera do Interlibera brzo prohuji, no kad pogledam unatrag, shvatim da smo od prošlogodišenjeg Interlibera do danas objavili 60 novih naslova u Školskoj knjizi i 13 u Lumenu. Zbilja fascinantan broj naslova i za mnogoljudniju zemlju nego što je Hrvatska", ocijenila je Vučić za Hinu.   Bogat nakladnički program Školska knjiga predstavit će na svojem tradicionalnom štandu u Paviljonu 5, a istaknuto mjesto u njemu, kako je kazala, ove godine svakako zauzima djelo "Gospodar priče", znanstvena monografija o djelu Ive Andrića akademika Krešimira Nemeca, "najveća i najsustavnija studija koja je ikad u Hrvatskoj napisana o nobelovcu Andriću, u kojoj akademik Nemec otkriva mnoge nepoznate detalje iz Andrićeva života i kronološki prikazuje njegov književni opus".   Tim se projektom Vučić, kako je rekla, "damski i u velikom stilu" oprašta s projektom "Ivo Andrić", na kojemu radi već šest godina.   "I nostalgična sam i sretna, i tužna i ponosna; nakon 'Izabranih djela Ive Andrića', prvih u samostalnoj Hrvatskoj, projekt završavam prvom monografijom o hrvatskom nobelovcu Ivi Andriću autora Krešimira Nemeca. Veliki dug našem Andriću bit će barem malo smanjen", istaknula je Vučić.     Kao pravo otkriće, čak i za književne znalce, iz Školske knjige najavljuju prvi hrvatski prepjev glasovita spjeva, u prepjevu Luka Paljetka, "Vitez u tigrovoj koži" Šote Rustavelija, "pjesnika kojega nazivaju 'gruzijskim Homerom' upravo zbog tog remek-djela koje pripada vrhuncima svjetske književnosti". O Rustavelijevu se životu malošto zna; legenda kaže da je zbog svoje beznadne ljubavi prema carici Tamari bio prognan u manastir Svetoga Križa u Jeruzalemu.   Iz bogate lepeze povijesnih tema taj nakladnik izdvaja divot-izdanje "Povijest hrvatske diplomacije – prvi dio" (do 1918.) Darka Bekića, dugogodišnjega hrvatskog diplomata, "u kojem se prvi put u Hrvatskoj na prikladan i primjeren način obrađuje tema hrvatske diplomacije".   Tu je i nova, bogato ilustrirana knjiga Mirjane Sanader "Ranokršćanska arheologija", prvi hrvatski udžbenik o početcima kršćanstva, u kojoj je autorica posvetila pozornost i temama koje tek u najnovije doba ulaze u prvi plan u svjetskoj literaturi kao što su uloga žena u ranoj Crkvi, robovlasništvo i kult mučenika.   Među vrijednim djelima povijesno-arheološke tematike u nakladni Školske knjige izdvaja se i knjiga "Prapovijesne Kiklade" Helene Tomas, međunarodno priznate stručnjakinje koja je doktorirala u Oxfordu i napisala prvu hrvatsku knjigu o Egeidi, prostoru na kojem su se razvile najranije europske civilizacije.   Školska knjiga na Interliberu predstavlja i prvu cjelovitu biografiju blaženoga kardinala Stepinca, djelo ugledna britanskog povjesničara Robina Harrisa. Knjiga Stepinac, njegov život i vrijeme plod je autorova dugotrajnog dokumentarističkog istraživanja te je iznimno važna za hrvatsku nacionalnu i vjersku povijest.   Kao obveznu poslovnu literaturu najavljuju pak "Inovacijom do pobjede", "međunarodni hit koji potpisuju Philip Kotler i Fernando Trias de Bes, vodeći svjetski stručnjaci u području marketinga i inovacija, koji u sjajnom priručniku predstavljaju revolucionarni model upravljanja inovacijama i objašnjavaju proces od razvoja ideje do njezine provedbe na tržištu".   Među važnijim izdanjima Školske knjige svakako se izdvajaju i novi roman vrsnoga pripovjedača Ivana Aralice "Anastazija (Oluje u tihom ozračju)", u kojemu se Aralica bavi temom razornog djelovanja partijskih dogmi na sudbinu pojedinca, "pokazujući se ponovno kao majstor stila, pripovjedač koji se ne žuri niti se umara i koji, čvrsto držeći konce priče u rukama, uspijeva pronaći vremena i za dojmljiv detalj, usporedbu životom potvrđenu, domišljenu metaforu".   Vučić se posebno osvrnula na pjesničke zbirke "Sedmerokuti neba" Luka Paljetka, "svojevrsni lirski dnevnik koji u sažetu obliku svake od pjesama obuhvaća i autorov intiman prostor i širi se na obuhvatnije društveno obzorje", te "Iza naličja" Enesa Kiševića, "memoare u stihovima u kojima se Kišević prisjeća kultnih figura hrvatske kulture kao što su Branko Gavella i Zvonimir Rogoz, Ervina Dragman i Mira Župan, Bratoljub Klaić i Tom Durbešić, Božena Kraljeva i Zdravka Krstulović".   Na interliberskom štandu Školske knjige bit će predstavljena i knjiga "Uvod u suvremenu hrvatsku književnost 1970. - 2010." Krešimira Bagića, a među izdanjima koje posebno izdvajaju su i "Biblija kao književnost" Deana Slavića, te "Pisma iz renesanse - Poetika poslanica u stihu u hrvatskoj književnosti 15. i 16. stoljeća" Dubravke Brezak Stamać.   "Knjige nisu hrana, rekao bi Tin Ujević, knjige su poslastica. Kao i u mnogočemu, i u ovome se slažem s Ujevićem", poručila je na kraju Vučić.     Na Interliberu ponovno sudjeluje i izdavačka kuća Lumen, koja će iz svoje ovogodišnje produkcije na sajmu predstaviti dugo očekivani "Grad zrcala", "trijumfalan završetak trilogije Justina Cronina koja će ostati zapamćena kao jedno od remek-djela američke fantastične fikcije".   Publiku privrženu "ironičnoj i duhovitoj" Margaret Atwood obradovat će "Godina potopa", drugi dio romaneskne trilogije slavne kanadske spisateljice koji su kritičari proglasili genijalnom i proročanskom prozom napetom poput trilera.   Za ljubitelje vrhunske beletristike iz Lumena najavljuju i ljubavno-povijesni roman "Sisi" Allison Pataki, "dirljivu priču o složenu povijesnom liku, najljepšoj carici 19. stoljeća koja je neumorno radila kako bi spasila dostojanstvo carstva".   Posebno mjesto među krimićima u Lumenovoj nakladi zauzima "Kako ulazi svjetlost" Louise Penny, "veličanstven detektivski roman koji ulazi u duhovne dimenzije žanra zaokupljajući misli, srce i dušu", dok je "Medicus" Ruth Downie "sasvim drukčija priča – zabavan povijesni krimić s Gajem Petrijem Rusoom, izvanserijskim glavnim likom koji svojim mrzovoljnim mačizmom i mračnim šarmom podsjeća na Harrisona Forda u najboljim danima".   Tu je i provjereni hit za mlade "Oksa Pollock – Vladavina Izdajnika", peti nastavak serijala o djevojčici s neobičnim moćima, svojevrsnoj nasljednici Harryja Pottera.     Nakladnička kuća Sandorf, specijalizirana za domaće autore i prijevode važnih europskih publicističkih ostvarenja, i ove je godine za Interliber, prema riječima glavnog urednika Ivana Sršena, pripremila nekoliko nezaobilaznih prijevodnih naslova, uz poseban naglasak na nove knjige cijenjenih i nagrađivanih domaćih autora Damira Karakaša, Marinka Koščeca i Slađane Bukovac.   "U izdanju Sandorfa upravo za Interliber izlazi nova knjiga Damira Karakaša 'Sjećanje šume', kratki roman o jednom neobičnom odrastanju pod sjenom misterija koji se krije u samom tijelu", kazao je Sršen.   "Knjiga je to 's ruba šume', posve karakaševska, uvrnuta u svojoj logici, točna i tečna, pomaknuta i razumljiva; u kojoj se natječu strah i volja, dodiruje trauma, humor i poezija. Prava 'mala velika' knjiga", dodao je.   "U potrazi za početkom kruga", sedmi roman Marinka Koščeca, najavljen je kao "mnogoslojna priča puna pronicavih uvida, britka anatomija u kojoj se crnohumorna kritičnost, erotski zanos i duboka introspektivnost spajaju u eksplozivnu cjelinu".   "Riječ je o urnebesnom, časomice gorkom i ganutljivom putovanju prema tajanstvenom ishodištu, u kojemu se, kroz gotovo hermetičan odnos između muškarca i žene koji ostaju zajedno unatoč svojim sve težim prijeporima, pred očima čitatelja rastvara život svih nas", kazao je Sršen.   Najavio je i novi roman novinarke i književnice Slađane Bukovac "Stajska bolest", "po mnogo čemu aktualni roman u kojem se sumorne teme bračnog nasilja, krijumčarenja ljudi, korumpiranih moćnika i fašizacije društva isprepleću s dojmljivim, u domaćoj prozi rijetkim i rijetko uspjelim opisima duboko emotivnog, neupitno iskrenog odnosa ljudskih bića s dvije vrste koje su uz njega od pamtivijeka: psima i konjima".   Sandorf nastavlja i s prijevodima svjetski poznatog ekonomskog stručnjaka Janisa Varufakisa, koji u knjizi "Trpite ono što morate?", svojevrsnom ekonomskom trileru, "minuciozno dekonstruira poslijeratni ekonomsko-politički sustav. Od Bretton Woodsa preko Nixonovog šoka do recentne krize eura, s osvrtima na događaje koji su im prethodili i s vizijom moguće budućnosti, knjiga predstavlja povijest Europske unije, kao i globalnog financijskog poretka".   "Tu je još jedan izuzetni važan naslov, 'Preko mora' Wolfganga Bauera, prevažno svjedočanstvo o mukotrpnom iskustvu sirijskih izbjeglica na zbjegu u Europu. Knjiga je u Njemačkoj od 2014. doživjela mnogostruka izdanja", kazao je Sršen.   "Riječ je o jedinstvenoj reportaži dvojice novinara, Bauera i Stanislava Krupara koji su se, prerušeni u izbjeglice, priključili skupini Sirijaca koji se pokušavaju dokopati Europe. Tu svojevrsnu kalvariju, prožetu tjeskobom, strepnjom i posvemašnjom neizvjesnošću u ovoj jedinstvenoj reportaži pratimo iz prve ruke, kao svjedočanstvo svega onoga što mediji i političari prešućuju", napomenuo je.     Čak šest djela istaknutih domaćih proznih autora te osam naslova prijevodne literature priznatih i nagrađivanih europskih i svjetskih pisaca najavila je za ovogodišnji Interliber glavna urednica nakladnika Hena com Nermina Husković.   "Kad je riječ o domaćoj književnosti, svakako valja spomenuti 'Ustav Republike Hrvatske', četvrti zajednički scenarij književnika Ante Tomića i redatelja Rajka Grlića koji kroz intimnu priču četvero ljudi koji žive u istoj stambenoj zgradi u centru Zagreba problematizira netrpeljivost i isključivost suvremenog društva", kazala je Husković.   Tu je i "Pepeljugino maslo", zbirka kolumni koje je naša najuspješnija i najpoznatija dramatičarka Tena Štivičić pisala i objavljivala u časopisu "Zaposlena" od srpnja 2010. do listopada 2016. godine. "Tena piše britke i duhovite kolumne sa stavom, baveći se gorućim pitanjima naše svakodnevnice i kritikom brojnih devijacija suvremenog društva", kazala je Husković.   Od domaće proze, posebno je izdvojila prvi roman novinara i pisca Davora Mandića "Đavolja simfonija", koji govori o utjecaju rata na generaciju koja je u njemu odrastala, pisan zrelim autorskim glasom i uz jedan specifičan novitet: dio priče romana, ispričan je stripom.   Tu su i novi roman Ivice Ivaniševića "Primavera", koji plijeni pričom, humorom, radnjom i likovima; "Nije moglo bolje" Ksenije Kušec, "intrigantna priča o malim ljudima kojom ta arhitektica, glazbenica i književnica potvrđuje status ozbiljne spisateljice profilirana autorskog rukopisa", te treći roman Edija Matića "Regija stranaca", najavljen kao zrelo i slojevito djelo, roman ceste s elementima pikarskog, kriminalističkog i humorističnog romana.     Što se tiče prijevodne literature, Husković je istaknula roman "Ponosni Budi" češke autorice Irene Douskove, "književni bestseler po kojemu je u Češkoj napravljena izuzetno popularna predstava", te posebno izdvojila prvijenac nigerijskog pisca Chigozie Obioma "Ribari", najavljen kao "napeta i dirljiva priča o obitelji, bratskoj solidarnosti i ljubavi, obojana koloritom afričke svakodnevnice".   "Roman je osvojio nagradu Oppenheimer, brojna priznanja, aklamacije kritičara i s punim je pravom ušao u finalni izbor prestižne britanske nagrade Man Booker 2015.", kazala je Husković.   Najavila je i roman "Ljubav i rat" španjolske spisateljice Nurie Amat, "u kojem priziva bolna sjećanja na strahote Španjolskog građanskog rata, ali ispisuje i nježnu posvetu ljubavi"; "Crvene usnice" Argentinca Manuela Puiga, "nesvakidašnji roman koji kroz različite pisane oblike – dnevničke zapise, pisma, isječke iz novina, policijske izvještaje itd., ali i iz unutarnjih monologa, gatanja Ciganke, pa čak i ispovijedi svećeniku – donosi sliku Argentine 40-ih i 50-ih godina".   Dva nastavka trilogije "Polja nade" turskog književnika Orhana Kemala, "Zločin" i "Gospođino imanje", daju "fascinantan uvid u život u Turskoj 50-ih godina, u politička previranja, promjene koje dolaze te nepravedan i nepovoljan položaj žene"; a "Polovica duše" nagrađivane španjolske književnice Carme Riera "osebujan je povijesni roman, unutar kojega je smještena iskrena, osobna priča o potrazi za istinom i identitetom. Roman opisuje stanje u poslijeratnoj Barceloni i sadrži elemente detektivske napetosti".   "Među novim je naslovima još jedan važan afrički roman koji je osvojio nagradu 'Jose Saramago' 2013. Radi se o romanu 'Prozirni' angolskog književnika Ondjakija, jednog od najvažnijih mladih afričkih glasova kojega je britanski časopis Guardian svrstao u Top 5 afričkih autora, a u kojemu oslikava šarolik portret stanovnika angolskog glavnog grada, Luande, njihove mnogobrojne individualne životne priče koje obilježava siromaštvo, nezaposlenost i nasilje", napomenula je Husković.