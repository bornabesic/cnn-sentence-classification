Izložba radova 24-ero najboljih hrvatskih ilustratora koje su kreirali za knjigu "Nada" otvorit će se večeras u Croatian Design Superstoreu u Zagrebu. Na ovom projektu okupili su se kako bi svaki od njih ilustrirao po jedan od 24 najveća projekta iz područja znanosti, obrazovanja i stvaralaštva koje je do sada podržala Zaklada Adris. - Ovi projekti i njihove ilustracije pružaju nadu da Hrvatska ima budućnost. Knjiga je osjetljiva na dodir. Što se više koristi, to više nade ima - pojašnjava dizajner Davor Bruketa. Upravo je agencija Bruketa&Žinić OM izradila ovu knjigu na čijim se koricama nakon uporabe sve više pojavljuje riječ "nada". Ova monografija postala je i svojevrsna zbirka najboljeg od trenutne hrvatske ilustratorske scene, a kreativni doprinos autora čitateljima je na zanimljiv i neobičan način približio rad Zaklade.   Ilustratori i ilustratorice čiji su radovi izloženi su: Iva Čurić, Nebojša Cvetković, Ana Žaja Petrak, Danijel Srdarev, Luka Juras, Davor Šunk, Hana Tintor, Anita Celić – Cella, Klarxy, Vedran Klemens, Filip Peraić, Alen Lipuš, Tomislav Torjanac, Imelda Ramović (Mireldy Design studio), Tea Jurišić, Srđana Modrinić – BooBoo, Helena Janečić, Igor Taritaš, Slaven Kosanović – Lunar, Tomislav Šestak, Dominik Vuković, Tonka Lujanac, Vendi Vernić i Davor Rukovanjski. Na otvorenju će se moći vidjeti i film o knjizi autora Blaža Šventa, Aleksandra Pavlovića i Komakina. 