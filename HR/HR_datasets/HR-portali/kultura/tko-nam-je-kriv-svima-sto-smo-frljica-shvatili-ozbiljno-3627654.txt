Oliver Frljić nije izdržao ni dvije godine na čelu riječkog HNK. Bijaše to 39-godišnjem redatelju prvi stalan posao u životu: intendant HNK Ivana pl. Zajca. Ali, eto, nije izdržao ni polovicu mandata. Tko nam je kriv, svima, što smo Frljića shvatili ozbiljno. U nastupnom intervjuu Novom listu u srpnju 2014. Frljić i njegov zamjenik Blažević najavili su da će, uz ostalo, osnovati “Jadranski simfonijski orkestar kao zaseban umjetnički odjel HNK Ivana pl. Zajca”, reorganizirati Riječke ljetne noći, a gledatelje pretvoriti u suradnike kazališta. Od orkestra ostao do danas jedva evo spomen, Riječke noći kopne, a gledatelji kao gledatelji - uglavnom šute. Imenovan je 15. svibnja 2014., dakle njegova je bila pozornica operativno od jeseni te godine. I ujesen ansambl Drame i široku javnost zaokupio je ničim drugim do svojim autorskim projektom “Hrvatsko glumište”, za koji su glumci na sceni nosili gaće s ispisanim imenima kolega iz zagrebačkih kazališta, u kontekstu njihova navodnog pristajanja uz fašizam. Tko nam je kriv, svima, što smo Frljića shvatili ozbiljno. U studenome 2014. Frljić je riječki HNK simbolično preimenovao u LGBT kazalište. Nitko nije shvatio zašto, a neki su se naljutili. Kazališta su, baš sva u Hrvatskoj, prostori slobode za homoseksualce, i po čemu je riječko posebno? Tko nam je kriv, svima, što smo Frljića shvatili ozbiljno… Lani je ispred zgrade riječkog HNK upriličio performans “Otkaz Frljiću i Blaževiću”, prkoseći uopće pomisli da bi on, korifej antifašističke ljevice, mogao napustiti kormilo teatra. Intendant i njegova desna ruka Marin Blažević čitali su poruge na svoj račun, a okupljenima ponudili rajčice, kamenje i kalašnjikove da ih njima napadnu. Neki su ih i ozbiljno shvatili. Doduše, poletjela su jaja. Većina puka stala ih je braniti. Tko nam je kriv, svima, što smo Frljića shvatili ozbiljno jer njemu je, eto, sve to dosadilo. Svaki dan ustajati, brinuti se za veliki kolektiv, vraćati dugove i još trpjeti cinizam novoga, desničarskog ministra kulture, koji je također Frljića shvatio preozbiljno, pa mu uskratio 450 tisuća kuna za program. Nedavno je Frljiću provaljeno u zagrebački stan, zar se uplašio pa odlazi? Odlazi li jer više ne odgovara čelništvu riječkog SDP-a koje ga je dovelo i sad sklonilo na tobože višu dužnost člana tima Rijeka - Europska prijestolnica kulture? Kako bilo, iznevjerio je one koji su ga zdušno podržavali, a razočarao čak i neprijatelje, koji nisu mislili da će toliko brzo odustati. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!