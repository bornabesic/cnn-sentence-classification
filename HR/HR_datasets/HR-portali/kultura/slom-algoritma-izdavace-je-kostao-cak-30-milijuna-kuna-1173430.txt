Hrvatskoj pod hitno treba alternativni distributivni kanal za knjige, kao i osiguranje likvidnosti nakladnika da bi se zaustavio pad broja naslova, rekla je ministrica kulture Nina Obuljen Koržinek u Ministarstvu kulture. Novinare je u Ministarstvu okupio slom knjižarskog lanca Algoritam MK koji je predstavljao četrdeset posto hrvatske knjižarske mreže i zbog kojeg su hrvatski nakladnici ostali bez nešto više od trideset milijuna kuna, kako je izjavio predsjednik Zajednice nakladnika i knjižara Mišo Nejašmić. A koje će kratkoročne mjere poduzeti Ministarstvo kulture? – Raspisat ćemo natječaj za Poduzetništvo u kulturi namijenjen samo izdavačima i knjižarima. Razmišljamo o još jednom natječaju za potporu izdavanja knjiga, za što imamo proračunskih sredstava za ovu godinu. Povećat ćemo i pojedinačne iznose tih potpora, a prednost će imati nakladnici kojima je objavljivanje knjiga primarna, a ne sekundarna ili tercijarna djelatnost. Novoimenovano vijeće za knjigu već radi, na natječaj je do 29. svibnja ponuđeno 919 naslova, a prve isplate nakladnicima trebale bi krenuti krajem lipnja – rekla je ministrica. Obećala je i da će ove godine podijeliti i veći broj stimulacija za autore, kao i da je Ministarstvo znanosti i obrazovanja ove godine za otkup knjiga za knjižnice u osnovnim i srednjim školama namijenilo 3,4 milijuna kuna, dok je lani za tu namjenu uložilo samo 300.000 kuna. – U planu je da sljedeće godine taj iznos bude uvećan za dodatnih dva milijuna kuna – rekla je ministrica, koja očekuje i da će do ljeta biti usvojena Nacionalna strategija za potporu čitanja. – Financiranje te strategije trebalo bi ući u sljedeći proračun – obećala je ministrica koja je ipak istaknula da u Hrvatskoj ne pada interes za čitanje, te da se bilježi i lagani rast učlanjivanja u narodne knjižnice. Iako je Mišo Nejašmić istaknuo i da je grad Zagreb dao nalog knjižnicama za kupnju više knjiga od nakladnika, morao je objasniti i posljedice sloma izdavačkog lanca Algoritam MK. – Inventure u knjižarama još nisu gotove, pa ukupnu štetu ne znamo. No, znamo da je viša od trideset milijuna kuna. Najveći dio toga odnosi se na kuće suvlasnice lanca Algoritam MK, dakle, na Profil, Mozaik knjigu i Algoritam, koje će podnijeti najveću štetu. A što se tiče drugih nakladnika, njihova šteta iznosi oko dvanaest do trinaest milijuna kuna direktne štete. No, treba reći da je tu i šteta zbog toga što je četrdeset posto hrvatskih knjižara već tjednima zatvoreno i što sustav radi bez njih. A neki su nakladnici u tim knjižarama ostvarivali i do osamdeset posto prihoda – istaknuo je Nejašmić. Ponovio je da traju intenzivni pregovori o preuzimanju knjižara Algoritam MK, te da su do sada potpisana dva ugovora o novom najmu Megastorea u Bogovićevoj ulici i knjižare u riječkom Tower centru. Te je ugovore, kako se može neslužbeno saznati, potpisala tvrtka Hoću knjigu. – Jedan dio knjižara iz lanca Algoritam MK neće ostati u knjižarskoj funkciji. To su neprofitabilne knjižare, među kojima su i neke od boljih knjižara koje smo imali – rekao je Nejašmić koji misli da je što se hrvatskih nakladnika tiče, ova 2017. godina propala. Odgovarajući na pitanje nakladnika Kašmira Huseinovića, ministrica je rekla da je Povjerenstvo za dječju knjigu imenovala kako bi naglasila taj segment izdavaštva, te da će članovi tog povjerenstva “zajednički razmatrati otkup” s članovima Vijeća za knjigu. Izjavila je da Ministarstvo godišnje sufinancira petnaest međunarodnih sajmova knjiga. Na pitanje što je s autorskom naknadom za javnu posudbu knjiga, ministrica je rekla da tehničke probleme moraju riješiti Društvo hrvatskih književnika i Nacionalna i sveučilišna knjižnica.