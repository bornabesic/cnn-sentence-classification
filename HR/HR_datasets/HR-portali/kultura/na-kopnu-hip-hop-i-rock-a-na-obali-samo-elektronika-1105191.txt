DJ ili živa glazba? Elektronika ili rock? More ili kopno? Pita li se organizatore festivala u Hrvatskoj, može sve! Iako je ljeto već u punom zamahu, sadržaja za ljubitelje kvalitetnih nota neće nedostajati sve do rujna, a jedino što trebaju odabrati jest destinacija. I naravno, žanr po vlastitom ukusu. Traju nekoliko dana – Nakon deset izdanja iza nas, ova godina nam je veliki korak jer prvi put idemo u dva dana – kažu u Humskoj udruzi mladih koja 11. godinu zaredom organizira Hoomstock u Humu na Sutli. Goran Bare & Majke, M.O.R.T., Gatuzo, TBF, Kawasaki 3P te Kandžija i Gole žene samo su neki od izvođača na festivalu na kojem će ulaznica za jedan dan stajati 70 kuna, a kamp, kao i prijevoz iz Zagreba te Varaždina, bit će besplatni. Organizatori se vesele, a ništa ravnodušniji nisu ni izvođači, koji jedva čekaju nastupe 19. i 20. kolovoza. – Na Hoomstocku sam bio jednom kao gost, kao izvođač još ne. Ali bilo je odlično i očekujem jednako odličnu atmosferu kad mi dođemo – rekao je Kandžija, koji će se sa svojim bendom Gole žene na pozornicu popeti drugi dan festivala. Oni koji ne mogu čekati kraj kolovoza za dobru svirku, već sad mogu se zabavljati na Jailhouse festivalu u Lepoglavi, gdje su ovaj vikend atmosferu već zagrijali Krešo i Kisele kiše, a nakon tjedna raznih sadržaja poput ljudskog stolnog nogometa, predstava Kerekeš teatra i kina pod zvijezdama, 13. kolovoza na rasporedu su besplatni koncerti Tomislava Golubana te Jurice Pađena i Aerodroma. Za one koji su, pak, u punk ili hip-hop raspoloženju, najbolje je da svrate do Koprivnice, gdje je od 11. do 13. kolovoza Rocklive festival. Kawasaki 3P i Elemental tamošnji su “headlineri”, a zabavljat će se moći, između ostalih, i uz Jonathan, Antitodor, Los Fastidios, Bernays Propagandu, Koala Voice te One Step Away, i to po cijeni od 65 kuna za jedan dan, plus 20 dodatnih kuna za one koji žele tri dana festivala provesti kampirajući uz jezero Šodericu. Skuplje na obali Nešto skuplje proći će fanovi Špancirfesta u Varaždinu, koji se održava od 19. do 28. kolovoza, a za čiju će glavnu pozornicu, ali za svih sedam dana festivala, ulaznica stajati 350 kuna. Na njoj moći će se vidjeti Laibach, Pips, Chips & Videoclips, Brkovi, Kiša metaka, Krankšvester, Postolar Tripper, Siddharta, Hladno pivo te legendarni Manu Chao. – Uvijek se veselimo nastupu na Španciru, posebno nas veseli tamošnja raznolika publika – rekao je Mile Kekin iz Hladnog piva. Oni koji nekako ipak više vole elektroničku glazbu, uživati mogu na obali, gdje će nastupati neki od najpoznatijih svjetskih DJ-eva. U Tisnom na rasporedu su Defected Croatia festival i Demanktel Selectors, dok se na Sonus festivalu može uživati na Pagu, a u Puli na Dimensionsu ili na Outlooku. Cijene su festivalskih ulaznica na moru između pedeset i dvjesto eura. 