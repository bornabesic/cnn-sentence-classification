Proteklih dana u Zagrebu često možete čuti i vidjeti slogane 'Uzmi i nosi!' i 'Sve dam samo da ne prodam!' kojima umjetnica Jelena Lovrec poziva građane da postanu dio njezine umjetničke akcije naziva 'Želim bit' k'o Berber'. Jelenu Lovrec pritom možete susresti na različitim lokacijama grada kako zainteresirane prolaznike dariva svojim radovima. Akcija traje do isteka zaliha, a rezultat ćemo moći pogledati na izložbi u Galeriji SC koja će se otvoriti 3. lipnja 2016. godine. Dio umjetničke akcije Jelene Lovrec 'Želim bit' k'o Berber'   "Shvatila sam da je krajnje vrijeme da stvari uzmem u svoje ruke. Točnije, da ih stavim u tuđe. Radovi koje sam godinama stvarala, a koji su bili skladišteni na raznim mjestima, daleko od pogleda, sada su dostupni svima. Postavljam ih na razna mjesta u gradu i nudim prolaznicima da odaberu one koji im najviše odgovaraju. Ovo nije bila laka odluka, ali svakako najlakši način da svi moji radovi pronađu novi dom, dobiju novu priliku da ponovo zažive i budu ono što jesu. Za mene najljepši način da 'uđem' u svako kućanstvo i postanem prisutna ko' Berber. Na kraju svi profitiramo. Umjetnost direktno i neposredno komunicira sa svima, a svi zajedno slažemo jednu novu priču", poručila je Jelena Lovrec.