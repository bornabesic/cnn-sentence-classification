Šestu ovosezonsku premijeru izvedenu na sceni Zvonimira Rogoza, HNK u Varaždinu posvetio je kratkoj priči poznatog srpskog pisca Vladimira Arsenijevića “Crocodiles”, objavljenoj u zbirci “Ovo nije veselo mesto”. Arsenijević je i u nas poznat kao najmlađi dobitnik NIN-ove nagrade (za roman “U potpalublju” koji je također uspješno adaptiran za pozornicu), ali i kao karizmatični pisac i urednik koji stalno širi svoje područje intelektualne borbe. Priča “Crocodiles” zapravo je autobiografska i bavi se stvarnim Arsenijevićevim odlaskom u London u osamdesetim godinama prošlog stoljeća, u želji da napiše veliki roman o životu u velikom gradu. Dramaturg Dario Bevanda i redatelj Dražen Krešić koncizno su ispričali Arsenijevićevu priču pretvorivši je u krajnje napetu dramu koja govori o nizu i danas aktualnih tema, kao što su to emigracija i imigracija, bijeg od vlastitog genetskog i nacionalnog koda, sukob s urbanim i devijantnim Babilonom prepunim iskušenja, burno seksualno sazrijevanje... Autori su nam zorno predočili energični i buntovni punkerski London u kojem se nađe skromni Vladimir iz Jugoslavije, dijete iz mješovita braka, željan zapadnjačke slobode, ali i nespreman za njezinu potpunu konzumaciju. Vladimira je brilijantno i krajnje autentično odigrao tuzlanski glumac Igor Skvarica, kao što je član varaždinskog HNK Marinko Prga bio utjelovljenje londonskog besposličara i punkera Richarda, nasilnika koji mrzi svoje poljsko porijeklo, ali i posesivnu, tradicionalnu majku u decentnoj interpretaciji još jedne važne članice varaždinskog ansambla – Ljiljane Bogojević. Dankinju Vibeke, koja je Richardova djevojka ali i dilerica, ekspresivno je odglumila osječka glumica snažne scenske pojave Katarina Arbanas. Istina, rijetko se u kazalištu poslože takve četiri prožimajuće uloge i tako skladni i izgarajući dramski umjetnici u samo jednoj predstavi filmskog ritma i filmske ekspresije. U predstavu se sjajno uklopila totalno minimalistička scenografija koju je potpisao Petar Nevžala, baš kao i kostimi Julije Klier. HNK Varaždin dobio je dinamični hit za sve generacije koji bi ga mogao snažnije lansirati i na regionalnu kazališnu scenu.