Na današnjem otvaranju 2. Festivala muzičkog dokumentarnog filma Dok’n’Ritam u Domu kulture Studentski grad na Novom Beogradu nastupa hrvatska kantautorica Sara Renar, a u žiriju festivala je, uz glazbenika Ramba Amadeusa i redatelja Mladena Đorđevića, i vinkovački promotor glazbenog filma te direktor festivala dokumentarnog rock filma DORF Toni Šarić. U sklopu Festivala predstavlja se dokumentarni serijal 'Borderline Soundtrack' Brankice Drašković, u spomen prerano preminulom hrvatskom piscu, rock kritičaru i glazbeniku Anti Perkoviću, autoru knjige Sedma republika, kojom je inspiriran serijal. Boye: Prvi pravi ženski zvuk trejler from Brankica Draskovic on Vimeo. Na otvaranju festivala premijeru će doživjeti film ‘Rumble: The Indians Who Rocked the World’, laureat Sundancea 2017. i Hot Docsa Toronto. Film o ulozi starosjedilaca sjevernoameričkog kontinenta u povijesti popularne glazbe, priču isprepletenu oko nevjerojatnih karijera nekih od najvećih glazbenih legendi koji su porijeklom Indijanci: Charley Patton , Jimi Hendrix, Robbie Robertson, Mildred Bailey...   U okviru natjecateljskog programa bit će prikazani filmovi ‘No Smoking In Sarajevo’, dokumentarac o bendu Zabranjeno pušenje i ‘Neka je dan radostan’, zanimljiv dokumentarac o makedonskoj rock grupi Kulturno umetnički rabotnici. Publika će imati priliku provozati se hip hop prugama kroz bosanski film ‘Soul Train’, a saznat će se još kako je ‘Panta dospeo na kazan’ i ‘Zašto je Dragan napravio orkestar’. No Smoking In Sarajevo - Teaser VOSTEN from Grenouilles Productions on Vimeo. U festivalskom programu Notabuk u goste dolazi zagrebački Rockmark - prva glazbena knjižara u regiji koja na svojim policama trenutačno broji više od 800 naslova o glazbi. Razgovarat će se o knjigama posvećenim Doorsima, Kurtu Cobainu, Bruceu Springsteenu, predstavit će se i najnovija biografija ‘Prince’ te noviteti iz beogradske Lagune: ‘Godine na 6’ Vlade Džeta i ‘Kada kažeš da sam tvoj’ Gorana Skrobonje. Uz žiri, publika će također odlučivati o najboljem filmu, koji osvaja skulpturu hrvatskog kipara Vitolda Košira.