ZAGREB - Zagrebačko kazalište lutaka (ZKL) kao prvu premijeru nove sezone najavljuje u petak 7. listopada predstavu "Cvrčak i mravi", prema autorskome tekstu Mate Matišića temeljenom na poznatoj Ezopovoj basni, koji lutkarski postavlja redatelj Zoran Mužić.    Kako se ističe u najavi, adaptacija Mate Matišića samo okvirno slijedi narativnu nit izvornika, ali središnju temu uslojava, uvodeći teme koje su vrlo aktualne za suvremenu kulturu.    "Svima je poznata slavna Ezopova basna o radišnome Mravu koji prikuplja hranu cijele godine i Cvrčku koji ljeti dokoličari i pjeva, a zimi će zato skapati od gladi. Pouka Ezopove basne jednostavna je i svima razumljiva, uspostavljajući klasičnu opoziciju između marljivosti i lijenosti", stoji u najavi.    U svojoj adaptaciji, Matišić, koji je u predstavi i autor glazbe, mravlje društvo prikazuje kao kolektivitet, u kojemu je sve podređeno privređivanju, a u takvom društvu umjetnosti nema mjesta.    "Cvrčak je, pak, utjelovljenje individualizma i hedonizma, koji će mravima pomoći glazbom u svakodnevnim problemima. Ali koristoljubivi mravi, neće mu se odužiti kada zahladi... Takav spoj tradicije i invencije jamačno će biti zanimljiv odgajateljima i roditeljima kao polazište za raspravu s djecom", dodaje se u najavi.    Cvrčka je glumački dočarao Željko Šestić, njegovu gitaru Dinka Vuković, a ostale uloge igraju Anđelko Petric, Daniela Ćolić Prižmić, Branko Smiljanić, Maja Nekić, Ivan Bošnjak i Adam Skendžić. Kreatorica lutaka i scenografije je Ana Sekulić, a oblikovatelj svjetla Vilim Sever.