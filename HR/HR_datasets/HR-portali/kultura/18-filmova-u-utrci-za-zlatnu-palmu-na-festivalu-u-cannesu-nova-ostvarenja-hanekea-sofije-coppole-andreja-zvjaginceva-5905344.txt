ZAGREB - Za Zlatnu palmu na 70. filmskom festivalu u Cannesu natjecat će se osamnaest filmova, među kojima i "Happy End" Austrijanca Michaela Hanekea, "The Beguiled" Amerikanke Sofije Coppola, "Wonderstruck" Todda Haynesa i "Loveless" Andreja Zviaguintseva, objavili su u četvrtak organizatori.   Festival 17. svibnja otvara film Arnauda Desplechina "Les fantômes d'Ismaël" koji će biti prikazan izvan konkurencije.   U službenoj selekciji su i filmovi francuskih redatelja Jacquesa Doillona "Rodin", Françoisa Ozona "L'amant double", Michela Hazanaviciusa "Le redoutable" te Francuza marokanskoga podrijetla Robina Campilla "120 battements par minute".   Osim njih, tu su i filmovi Južnokoreanaca Bong Joon-Hoa "Okja" i Hong Sangsooa "The Day After", Nijemca turskoga podrijetla Fatiha Akina "In the Fade", Amerikanca Noe Baumbacha "The Meyerowitz Stories", Japanke Naomi Kawase "Radiance", Grka Yorgosa Lanthimosa "The Killing of a Sacred Deer", Ukrajinca Sergeja Loznitse "A Gentle Creature", Mađara Kornela Mandrucza "Jupiter's Moon", škotske redateljice Lynne Ramsay "You Were Never Really Here" te Amerikanaca Bennyja i Josha Safdieja "Good Time".   Crvenim tepihom i ove će godine prošetati brojne zvijezde poput Joaquina Phoenixa, Colina Farrella, Julianne Moore, Kirsten Dunst, Elle Fanning, Nicole Kidman, Roberta Pattinsona, Vincenta Lindona, Isabelle Huppert i Jean-Louisa Trintignanta.   Izvan konkurencije redateljica Agnès Varda i francuski umjetnik JR predstavit će dokumentarni film "Visages, villages",a bit će prikazani i filmovi Miikea Takashija "Blade of the Immortal" te Jamesa Camerona Mitchella "How to Talk to Girls at Parties".   S obzirom na to da će se neposredno prije canneskoga festivala u Francuskoj održati predsjednički izbori, predsjednik Festivala Pierre Lescure rekao je kako se nada da će festival "ponuditi predah od politike koji će omogućiti da se ne razgovara ni o čemu drugome osim o filmu, no Cannes, dodao je, ipak ne može ignorirati politiku.   Što se tiče osiguranja, ono će tijekom cijeloga festivala od 17. do 28. svibnja biti na najvišem stupnju kao i prošle godine, dodao je Lescure.