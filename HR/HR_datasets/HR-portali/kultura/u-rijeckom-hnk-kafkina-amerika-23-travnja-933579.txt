Predstava "Amerika" Franza Kafke, u režiji Janusza Kice i dramatizaciji Gorana Ferčeca premijerno će biti izvedena u riječkom HNK ivana pl. Zajca 23. travnja, a potom slijedi još jedna premijera, 10. svibnja u Zagrebu. Naime, riječ je o projektu u koprodukciji riječkog kazališta i GDK Gavella iz Zagreba. Intendatnica HNK Ivana p. Zajca Nada Matošević Orešković i ravnatelj GDK Gavella Darko Stazić ističu značaj ovakvih koprodukcija, novim prilikama za glumce i vrijednom iskustvu koje takvom suradnjom stječu, a redatelj Kica prednost vidi u mogućnostima susreta i razmjene, jer, kako veli, u hrvatskim je kazalištima premalo zajedništva. Kica priznaje kako ga Kafka kao autor intrigira i istodobno odgovara na pitanje koje sam sebi postavlja. - Zašto pokušavam tako strasno raditi Kafku. Vrlo je zahtjevno takvu vrhunsku literaturu postaviti na scenu, pokušati stvoriti prostore i scene toga romana, dočarati mjesto, situacije, odnose, jer tekst nije dramski, a to zahtijeva nevjerojatnu disciplinu ansambla. Ako jedan lik padne, pada cijela predstava - objašnjava Kica. Kafkina "Amerika" ili traktat o samoći priča je o mladom imigrantu Karlu Rossmannu kojega, nakon nepromišljene avanture i neočekivanog očinstva, roditelji "spakiraju" u Ameriku, a tada kreće nesretni niz, pustolovine, nesretni obrati, bizarnosti. U predstavi igraju Živko Anočić, Nika Mišković, Jelena Lopatić, Hrvoje Klobučar, Davor Jureško, Siniša Ružić, Dražen Mikulić, Jasmin Mekić, Igor Kovač, Aleksandra Stojaković, Biljana Torić i Olivera Baljak. 