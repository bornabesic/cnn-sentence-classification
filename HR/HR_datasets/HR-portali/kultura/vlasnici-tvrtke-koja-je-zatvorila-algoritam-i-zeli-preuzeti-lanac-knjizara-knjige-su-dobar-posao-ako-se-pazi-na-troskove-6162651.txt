Odlučili smo ući u taj lanac da dokažemo da se u knjižarstvu može raditi pošteno, na vrijeme plaćati sve obaveze i na kraju dana nešto i zaraditi, ističe Jurica Čubrić (36), koji je s godinu dana mlađim bratom Zvonkom i dugogodišnjim prijateljem Matijom Fojsom (35) vlasnik tvrtke Hoću knjigu d.o.o., koja bi, bude li sve išlo po planu, trebala preuzeti desetak knjižara koje je do sada držao propali lanac Algoritam MK. Braća Čubrić godinama rade u obiteljskoj tvrtki Fokus koju je prije 27 godina osnovao njihov otac Nikica i koja je postala najveći distributer uredskog materijala u Hrvatskoj te zapošljava 154 osobe. Nikica Čubrić je nedavno, otkriva njegov stariji sin, prodao svoj vlasnički udio u Fokusu, koji je iznosio 50 posto, te će dio zarade uložiti u pokretanje lanca knjižara. Prve dvije, za koje je s vlasnicima prostora već sklopljen ugovor o najmu, trebale bi svoja vrata otvoriti početkom srpnja na kupcima dobro poznatim lokacijama Megastorea u Bogovićevoj ulici u Zagrebu te u riječkom Tower centru, gdje je također donedavno bila Algoritmova knjižara koja je prestala s radom kao sve ostale. Uz podršku Udruženja nakladnika pri HGK, počela je bitka za atraktivne prostore bivših Algoritmovih knjižara kako bi se u njima nastavila prodaja knjiga, što je izdavačima, koji su propašću velikog lanca već pretrpjeli milijunske gubitke, zadnja slamka spasa jer ovako barem neće ostati i bez prodajne mreže u kojoj distribuiraju najveći dio svojih proizvoda. Čubrić otkriva kako je Fokusu te tvrtki RAM 3, koja je u vlasništvu Fokusa, Algoritam MK također dužan oko 4 milijuna kuna te su upravo te dvije tvrtke aktivirale zadužnice koje su dovele do blokade računa i zatvaranja knjižara. Prijateljstvo braće Čubrić i Matije Fojsa seže iz razdoblja otprije 15-ak godina, kada su se sva trojica uspješno bavila plivanjem u zagrebačkoj Mladosti. Fojs i Zvonko Čubrić bili su prvaci Hrvatske u plivanju slobodnim stilom na 1500 metara. U bazenu su bili ljuti konkurenti, a izvan njega dobri prijatelji, a kasnije i poslovni suradnici. Zvonko Čubrić bio je i jedan od najuspješnijih hrvatskih triatlonaša. U novoj tvrtki Fojs preuzima ulogu direktora dok Ćubrići, kažu, neće biti izravno uključeni u operativni dio posla, ali će svojim kontaktima i znanjem nastojati pridonijeti što boljem poslovanju. Fojs ističe kako je tvrtka Hoću knjigu prije desetak dana i osnovana s ciljem da preuzme bivše Algoritmove prostorije i u njima opet pokrene prodaju. Od Algoritma ne preuzimaju nikakve obaveze i dugove, nego samo poslovne prostore i djelatnike, odnosno one od njih koji žele ostati raditi. U tijeku su, dodaje, pregovori o preuzimanju najma za još jednu manju knjižaru u Bogovićevoj u Zagrebu te one u City Centeru West i Areni, dvije u Varaždinu - u središtu grada i u centru Lumini, u Rijeci na Korzu te u Splitu na Pjaci i u centru Joker. U Slavonskom Brodu pokušali su preuzeti prostor, ali nisu uspjeli. Svih bi desetak knjižara, kaže Fojs, trebalo proraditi do početka jeseni. - Plan nam je nastaviti suradnju sa svim nakladnicima i očekujemo da će nam dostavljati svoje knjige. Mi nismo izdavači i smatramo da nam je prednost upravo u tome što se želimo baviti isključivo prodajom knjiga. Oko 20, najviše 30 posto prostora u našim budućim knjižarama, ovisno o njihovim lokacijama i površini, bit će namijenjeno prodaji uredskog materijala, igračaka i papirničkih proizvoda, a na svim ostalim policama će se nuditi knjige. Najvažnije nam je da u prodaji budu naslovi koje publika želi kupiti, pretežno novi i atraktivni naslovi domaćih i stranih autora, što je, vjerujem, u interesu i izdavača, koji će tako redovito biti isplaćivani. To ne znači da nećemo nuditi i neke klasike ili povijesne knjige koje se očekivano manje prodaju, ali i one imaju svoje kupce - objašnjava Fojs. Napravili su, tvrdi, izračune koji doista pokazuju da prodaja knjiga može biti profitabilna ako se posluje realno i ne troši na nepotrebne stvari. - Ako izdavačima plaćaš na vrijeme, od njih dobivaš bolje uvjete. Također, neke poslovnice koje nisu profitabilne nema potrebe držati samo zbog atraktivnih lokacija. Bolje je imati četiri profitabilna dućana nego deset od kojih će polovica stvarati gubitke. Nakladnici nam kažu da su zadovoljni takvim razvojem situacije. Nama je cilj imati korektan odnos prema djelatnicima i dobavljačima jer bez toga nije moguće funkcionirati - zaključuje Fojs, koji procjenjuje da će u novom knjižarskom lancu biti 40-ak zaposlenih, uključujući i one koji će raditi u uredima, a ne samo u maloprodaji. Budući da je u propalom Algoritmu MK bez posla ostalo stotinjak ljudi, to bi značilo da će dijelu njih biti ponuđeni ugovori da nastave raditi, i to po boljim uvjetima i za veće plaće nego što su do sada imali. To se odnosi na one poslovnice koje će biti preuzete. Djelatnici preostalih 20-ak zatvorenih knjižara izgubit će radna mjesta. U planu je, ističe, i pokretanje raznih čitaonica, radionica, organiziranje predstavljanja knjiga, druženja s piscima... Uvjereni su da postoji još mnogo načina da se knjiga približi kupcima, a pritom će rado prihvatiti i dobre ideje od iskusnih zaposlenika koji godinama rade u knjižarama i poznaju navike kupaca i stanje na tržištu. U pokretanje posla trojac, govori Fojs, planira uložiti vlastiti novac zarađen dosadašnjim projektima. Precizne svote za sada ne mogu otkrivati, no riječ je o višemilijunskim iznosima. Potpisani ugovor o najmu za Megastore vrijedi do 2024., iz čega je jasno da na posao gledaju dugoročno i ne očekuju da će im se ulaganja vratiti za godinu dana. - Sva trojica smo cijeli život u sportu. Sportaši po prirodi moraju biti uporni, strpljivi i jako dobro organizirani, a to su svakako osobine koje su veoma poželjne i u poslovnim projektima - zaključuje Fojs.