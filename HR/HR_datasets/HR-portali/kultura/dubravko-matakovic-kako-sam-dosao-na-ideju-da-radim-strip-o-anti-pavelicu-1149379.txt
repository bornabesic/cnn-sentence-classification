Na objavljenom popisu odobrenih potpora za poticanje književnog stvaralaštva nalazi se i nekoliko strip-crtača. Među njima je i Dubravko Mataković sa stripom “Zgode i nezgode Ante Pavelića”. Autora kultnih Prot pikčersa pitamo o čemu je riječ, pogotovo što se strip pojavljuje u osebujnom političkom trenutku. – U nas su politički trenuci uvijek zanimljivi. Vjerojatno će biti reakcija jer će mnogi reagirati na prvu, na sam naslov, a da ne pročitaju što je unutra – odgovara Mataković na pitanje zašto je od svih današnjih tema odabrao baš Pavelića. Isto tako, Matakovića nismo navikli gledati na popisima potpora. – Naravno da strip nije umiruća umjetnost, možda se tako samo čini jer se na neki način transformirao. Živi u luksuznim tvrdoukoričenim izdanjima namijenjenima istinskim ljubiteljima. Za ostale su tu kiosk-izdanja, uobičajeni naslovi koji se prežvakavaju desetljećima i kroz koje, nažalost, javnost još uvijek percipira strip kao nešto trivijalno, a čak i njih možete nabaviti u luksuznim izdanjima. Autori stripova u nas rijetke su zvijeri, marljivi i samozatajni umjetnici i ne živi ih puno od tog posla jer je naše tržište malo. Neki su se izvrsno prilagodili i uspješno rade za strane izdavače, ali živjeti od stripa rađenog za domaće tržište gotovo je nemoguće, morate imati još dodatnih poslova, ako ne i stalno zaposlenje. Tražio najnižu potporu – Tražio sam najnižu potporu, za tri mjeseca, jer nisam vjerovao da će uopće proći, iako ću ovo raditi sigurno dvije godine. Na kraju, lijepo je da se strip napokon počeo i tako vrednovati, kao umjetnički oblik koji nije manje vrijedan od književnosti ili filma – kaže popularni autor. – Dugo imam potrebu napraviti cjelovečernji strip. Svi moji dosadašnji albumi samo su kompilacije već objavljenih i naručenih stripova, uglavnom od jedne table. Najdulji stripovi, njih nekoliko, napravljeni su na samo deset tabli. Onda sam, mislim lani, počeo ozbiljnije raditi na konstrukciji priče i bilježio na papir natuknice bez redoslijeda, bio je to živi krkljanac u kojem sam se jedva snalazio. Da ne duljim, iskoristio sam godišnji odmor i u desetak dana napisao scenarij, razrađen po tablama, njih oko 150, iako mi je prvotna namjera bila napraviti standardnih pedesetak. U međuvremenu sam doznao da postoje te potpore i da prolazi i strip pa sam ga prijavio i eto – govori poznati autor. Iz nekoliko tabli koje smo dobili na uvid i nama je teško zaključiti kakva je zapravo radnja stripa. Odgovor je matakovićevski najmanje predvidljiv. Strip koji djed čita djeci – Želio sam to držati u tajnosti dok strip ne bude objavljen, ali do tada će proći još vremena pa mogu otkriti o čemu je riječ. Dakle, nakon osmišljene osnovne priče daljnju realizaciju prepuštam improvizaciji i ubacujem detalje za koje mislim da bi mogli biti zanimljivi, poglavito meni za crtanje. Tako strip počinje u formi trailera za film u kojem Pavelića glumi Mitch Buchannon, koji je zapravo lik iz serije “Spasilačka služba”, a njegova oponenta Cvilidretu glumi Leonardo DiCaprio. Nakon nekoliko tabli vidimo da je zapravo riječ o stripu “Zgode i nezgode Ante Pavelića” koji djed čita djeci u nekoj gostionici derutnog interijera i sumnjivih higijenskih uvjeta. To je, dakle, samo uvod u strip – strip unutar stripa, po montipajtonovskom sistemu – “And now for something completely different” i priča ode u drugom pravcu. Htio sam da djed čita djeci nešto blesavo pa sam došao do tog naslova. Na kraju sam zaključio da bi to bio dobar naslov za album, intrigantan i provokativan. Zapravo, radnja uopće nema veze s Antom Pavelićem, što bismo rekli – samo običan marketinški trik. To ne znači da u daljnjem tijeku radnje ne dolazi do brojnih iznenađenja i preokreta. U osnovi je riječ o istoj akcijskoj fikciji s elementima znanstvene fantastike, horora, kung fua i drugih tema i obilježja trash filmova i stripova. Dakle, nema nikakve veze sa stvarnošću, same izmišljotine – kaže Mataković. >> Kad je čovjeku dosadno on tada pobenavi 