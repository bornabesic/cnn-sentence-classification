Jučer je u 6. paviljonu zagrebačkog Velesajma otvoren 39. po redu Interliber, međunarodni sajam knjiga i učila. Svoje je naslove u 5. i 6. paviljonu izložilo čak 300 nakladnika. Pronaći se mogu novi naslovi koji na Interliber dolaze izravno iz tiskare, književni klasici, priručnici, stripovi, stručna literatura, školski udžbenici, savjetnici, rječnici i enciklopedije. Od samog otvorenja velesajmskih vrata, koje je bilo u 10 sati, cirkulacija ljudi je bila konstantna, a očekuje se da će ih kroz 13 tisuća kvadratnih metara, na koliko je postavljen sajam, proći oko 140 tisuća. Pred velikim brojem novinara, nakladnika i ostatka zainteresirane javnosti, sajam je kratkim i efektnim govorom otvorio Milan Bandić. “Zuko Džumhur, jedan od najvećih putopisaca s naših prostora, rekao je da na televiziji sve vidite, na radiju sve čujete, a u knjigama sve piše. Zato pozivam sve da ne propuste ovu priliku i pronađu poneku knjigu za sebe,” rekao je gradonačelnik. Na otvorenju je govorila i Dubravka Đurić Nemec, načelnica Sektora za književno-nakladničku i knjižničnu djelatnost u Ministarstvu kulture, koja je došla u ime nedavno imenovane ministrice kulture Nine Obuljen. “Ministarstvo je svjesno problema s kojima se književnici, nakladnici i cijeli sektor općenito susreću, ali budućnost knjige nije ugrožena jer interes čitatelja postoji”, rekla je, objasnivši da ministrica nije mogla osobno prisustvovati otvorenju “zbog neodgodivih obaveza”. Na kasnija pitanja novinara koje su to obaveze koje su uspjele spriječiti ministricu da dođe na otvorenje događaja zbog kojeg Zagreb na nekoliko dana postaje epicentar kulturnih zbivanja u regiji, a koji je i prvi veliki događaj takve vrste otkada je započela mandat, Đurić Nemec nije htjela odgovoriti jer je bila “u žurbi”. Nakon službenog dijela otvorenja, Bandić i Đurić Nemec zajedno su se uputili u obilazak sajma. Velik broj ljudi zastajao je kod štanda nakladničke kuće Fibra, koja je fokusirana na izdavanje stripova. Ne onih mainstream, nego onih do sada neobjavljenih i široj javnosti manje poznatih.  “Za ovaj Interliber smo objavili 16 naslova, s time da se većinom radi o kapitalnim djelima koja imaju nekoliko stotina, pa i do tisuću stranica, što nije zanemariva činjenica. Interes je velik. Naša su publika ljudi koji vole dobru književnost, dobar film, dobar strip i, općenito, dobru umjetnost”, objasnio je Marko Šunjić, glavni urednik Fibre. Iz nakladničke kuće Sandorf također su istaknuli nove naslove koji se po prvi puta mogu kupiti na sajmu, poput “Sjećanja šume” Damira Karakaša, “U potrazi za početkom kruga” Marinka Koščeca i “Trpite ono što morate?” grčkog autora Yanisa Varoufakisa, koji u prosincu gostuje u programu Filozofskog teatra. Urednik u Sandorfu Ivan Sršen bio je zadovoljan odazivom ljudi unatoč kiši: “Kupaca uvijek ima, ljudi su vrlo zainteresirani za književnost. Knjige su, na žalost, vrlo skupe pa ljudi čekaju Interliber da bi kupili nešto na popustu.” Boje li se, prema tome, nakladnici najavljenog povećanja PDV-a na knjige? “Još uvijek ne vjerujem da će se to dogoditi. Nadam se da je to samo najava kojoj je cilj bio da se vide reakcije pojedinih gospodarskih i kulturnih grana i institucija,” objasnio je. Ovogodišnje izdanje Interlibera obogaćeno je i dvijema nacionalnim izložbama, koje organiziraju Narodna Republika Kina i Republika Srbija. Kinezi će predstaviti književnika Xu Zechen, zainteresirane će upoznati sa svojom kaliografijom i budizmom, a organizirali su i kušanje svojih tradicionalnih čajeva, dok će Srbiju predstavljati 18 nakladnika. Tradicionalno će se održati i edukativno-zabavni program Znanstveni kvart.